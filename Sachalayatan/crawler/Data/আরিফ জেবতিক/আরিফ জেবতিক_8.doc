আনন্দবাজারের মহান সম্পাদকের সাক্ষাৎকার ও কিছু এলোমেলো আফসোস



আজকের ( ১৪ মার্চ) দৈনিক সমকালে আনন্দবাজার পত্রিকার সম্পাদক এবং মালিক অভীক সরকারের একটি সাক্ষাতকার ছাপা হয়েছে। আমার কিছু ফেসবুক বন্ধু এই সাক্ষাতকারটিকে অত্যন্ত গুরুত্বপূর্ণ ভাবছেন এবং বেশ কয়েকজন লিংকও দিয়েছেন। ( একমাত্র হাসিবের লিংক দেয়া সংক্রান্ত কমেন্টে দেখলাম সত্য কথা ফুটে উঠেছে।)
অভীক সরকার বাংলাদেশ ও পশ্চিমবঙ্গের বাংলা পত্রিকাগুলো নিয়ে কিছু আলোচনা করেছেন। আনন্দবাজার কী এবং কিভাবে কাজ করে সে ব্যাপারে তিনি মতামত দিয়েছেন। আমার ভয় হচ্ছে এই মতামতকে আমাদের এখানে অনেকেই পীরবাণী ভেবে নেবেন। 
অভীক সরকার যে আমাদের পীরবাণী দিবেন, এতে আর আশ্চর্য কী! তাঁর কাছে হত্যে দিতে আমাদের প্রয়াসের নমুনা দেখুন:


উপমহাদেশে বাংলা ভাষায় সর্বাধিক প্রচারিত কলকাতার আনন্দবাজার পত্রিকার সম্পাদক অভীক সরকার সস্ত্রীক ঘুরে গেলেন ঢাকা। মাত্র তিনদিনের সফরে দারুণ ব্যস্ততা। প্রধানমন্ত্রী, একাধিক মন্ত্রীর সঙ্গে দেখা করলেন। সুশীল সমাজের প্রতিনিধিদের উপস্থিতিতে ঢাকা ক্লাবে এক আড্ডার আয়োজন করলেন তথ্যমন্ত্রী আবুল কালাম আজাদ। আনন্দবাজার পত্রিকার সম্পাদক এলেন, তার মুখ থেকে গণমাধ্যম ও আনন্দবাজার সম্পর্কে কিছু শুনব না! দিলি্লতে বাংলাদেশ হাইকমিশনে নিযুক্ত প্রেস মিনিস্টার এনামুল হক চৌধুরী সমকাল সম্পাদক গোলাম সারওয়ারের অনুরোধে হোটেল শেরাটনে প্রাতঃরাশ বৈঠকে অভীক সরকারের সঙ্গে কথা বলার ব্যবস্থা করলেন। সেখানেই তার সঙ্গে নানা প্রসঙ্গে কথা হলো। সঙ্গে ছিলেন তার স্ত্রী রাখী সরকার। 

সমকালের প্রতি ছত্রে ছত্রে গুরুভক্তি ফুটে উঠেছে। কত নির্লজ্জ হলে যে বাংলাদেশের একটি প্রধান দৈনিকের সম্পাদক বাংলাদেশ হাই কমিশনে অনুরোধ করে অভীক সরকারের নাস্তাকালীন সময়ে একটু দেখা করার এপয়েন্টমেন্ট পান সেটি দেখে অবাক হয়েছি। গোলাম সারওয়ার এদেশের একজন প্রথিতযশা সম্পাদক, তিনি এরকম হত্যে দিয়ে না পড়লেই পারতেন।
সে যাক, আসুন দেখি অভীক সরকার কী বলছেন।
তিনি জানাচ্ছেন:

আমার পিতার আমল থেকেই আমরা প্রফেশনাল দৃষ্টিভঙ্গি নিয়ে কাজ শুরু করি। আনন্দবাজার পত্রিকার প্রাতিষ্ঠানিকতা ও পেশাগত উৎকর্ষ সাধনের দিকেই আমাদের দৃষ্টি ছিল। কোনো রকম আবেগে আমরা তাড়িত হইনি। বাংলার ভৌগোলিক সীমানার মধ্যে আনন্দবাজারকে আমরা ধরে রাখতে চাইনি। আমরা সবসময়ই আন্তর্জাতিক মানের দৈনিকের কথা মাথায় রেখেছি। সে কারণে উৎকর্ষ আর মানের নিরিখে নিউইয়র্ক টাইমস বা লন্ডন টাইমসকে আমরা এক কাতারে গণ্য করি। 

সাবাশ! কিন্তু ঠিক কী কারনে নিউইয়র্ক টাইমস এবং লন্ডন টাইমসের সঙ্গে আনন্দবাজারের তুলনা হবে সেটা বুঝা গেল না। সর্বাধিক প্রচারিত বাংলা দৈনিক, শুধু এ কারণে?
তাহলে তো বাংলাদেশ প্রতিদিন নামের দৈনিকটিও একই দাবি করতে পারে, কারণ তাঁদের দাবিমতে পত্রিকাটি এই মুহুর্তে বাংলাদেশের সর্বাধিক প্রচারিত দৈনিক।
তিনি জানাচ্ছেন:

ভারতের স্বাধীনতা সংগ্রাম, অতীত ঐতিহ্য, স্মরণীয় দিন নিয়ে কেন তেমন আলোচনা বা বিশেষ ক্রোড়পত্র করে না আনন্দবাজার? যেমন_ আমাদের এখানে একুশে, স্বাধীনতা দিবস, বিজয় দিবস, জাতির জনকের জন্ম-মৃত্যুদিন নিয়ে বিশেষ আয়োজন থাকে। বললেন, আমরা অতীত-কাতরতা বা অতীত-বিলাসে বিশ্বাস করি না। অতীত থাকবে ঐতিহ্য হিসেবে, আমাদের দৃষ্টি সবসময় থাকবে সামনের দিকে। 

বাহ্, চমক জাগানো কথা। স্বাধীনতা দিবস, বিজয় দিবস এগুলো পালন করা মানে অতীতচারিতা! নিজের অতীতকে না জানলেও চলবে এমনটাই কি মনে করেন অভীক সরকার? বুঝলাম না।
রিপোর্ট থেকে জানলাম :

দু'দেশের বাংলা কাগজের ভাষার প্রশ্নে তিনি বলেন, বানানরীতি এবং ভাষারীতি নিয়ে আনন্দবাজার নিরন্তর গবেষণা চালিয়ে যাচ্ছে। আমরা মনে করি, এটা সর্বত্রই থাকা উচিত। আমরা 'অবগুণ্ঠন' শব্দটির মুদ্রিত রূপ কেমন দেখাবে, যুক্তবর্ণের টাইপটা এমন হলে ী-দীর্ঘ-'ই'কারটা কেমন দেখাবে, এ নিয়েও রিসার্চ করে থাকি। এ রকম বহু খুঁটিনাটি দিক নিয়ে আমরা চিন্তা করি।

শুনে ভালো লাগলো। কিন্তু আনন্দবাজারের রিসার্চের কোনো নমুনা আমার চোখে পড়ে না। পত্রিকাটি ইউনিকোডে তাদের ওয়েব ভার্সন প্রকাশ করে না। বিজ্ঞান ও প্রযুক্তিকে তাঁরা গুরুত্ব দেয় বলে অভীক সরকার দাবি করলেও, ইউনিকোডের মতো একটা সাধারণ ব্যাপার তাঁরা এখনও করতে পারেননি নিজেদের ওয়েব সাইটে। পত্রিকাটির পৃষ্ঠাসজ্জা কোনোমতেই কোনো আন্তর্জাতিক ভাবে পরিচিত পত্রিকার মানের ধারেকাছে নেই। পৃষ্ঠাসজ্জা সংক্রান্ত কোনো ব্যাকরণ আনন্দবাজারে মানা হয় বলে মনে হয় না। একদম সাদামাটা টানা হেডিং একের পর এক বসিয়ে দেওয়া থাকে পত্রিকাটিতে। গুগুলে যে কয়টি ছবি দেখলাম, মনে হচ্ছে ৮ কলামে ফার্স্ট লিড দেওয়া তাদের একটি রীতি। যা-ই হোক, সবই ৭ নয়তো ৮ কলামে! খুটিনাটি বিষয়গুলো দেখতে গিয়ে তাঁরা বড়সড় বিষয়গুলো বোধহয় আমলে আনার সময় পান না।
পাঠকের সুবিধার্থে একটি ছবি জুড়ে দিচ্ছি। দেখুন, কোন নিউজের কী ট্রিটমেন্ট!

আরো পড়লাম,

জানতে চাওয়া হয়েছিল, ওখানে সংবাদপত্রের সামাজিক ভূমিকা কী? এবারও সরাসরি বললেন, সমাজকর্ম সংবাদপত্রের দায়িত্ব বলে আমরা মনে করি না। আমরা সংবাদপত্রকে একটা ইন্ডাস্ট্রি হিসেবে বিবেচনা করি। ইন্ডাস্ট্রির কাজ হলো উৎপাদন আর বাণিজ্য। লাভ-লোকসানের হিসাব ছাড়া কোনো সামাজিক বা রাজনৈতিক ইন্টারেস্ট থাকা উচিত নয়।

এ কথাটিতেও একমত হতে পারলাম না। সমাজের প্রতি সংবাদপত্রের একটি দায় আছে, থাকতে বাধ্য। কারণ জনমত তৈরিতে সংবাদপত্র ব্যবহৃত হয়। আর বাকি সবই যদি বাদ দেই, তাহলেও সিএসআর এর ব্যাপারটি অন্তত অভীক সরকার চর্চা করতে পারেন। খালি মুনাফা তুলে নেওয়াটা আধুনিক ব্যবসা ধারার সঙ্গে যায় না। রাজনৈতিক ইন্টারেস্ট উনার নেই এ কথা বললেও, যতদূর জানি আনন্দবাজার গোষ্ঠি সরাসরি তৃণমূলকে সমর্থন করছে। 
তাহলে রাজনৈতিক ইন্টারেস্ট নেই মানে কী?
যাক, অভীক সরকারের কথাগুলো ধরে ধরে কথা বলা আমার উদ্দেশ্য নয়। আমি আনন্দবাজার পড়ি না, সেটা নিয়ে চিন্তাও করি না। শুধু নিজে সংবাদপত্রের একজন অতিক্ষুদ্র কর্মী হিসেবে উনার কথামালা পড়ে যা মনে হলো, তাই লিখলাম।
আমার এই লেখার উদ্দেশ্য অন্য।
আবার গোড়াতেই ফিরে যাই। আসুন, আবার পড়ি:


মাত্র তিনদিনের সফরে দারুণ ব্যস্ততা। প্রধানমন্ত্রী, একাধিক মন্ত্রীর সঙ্গে দেখা করলেন। সুশীল সমাজের প্রতিনিধিদের উপস্থিতিতে ঢাকা ক্লাবে এক আড্ডার আয়োজন করলেন তথ্যমন্ত্রী আবুল কালাম আজাদ। আনন্দবাজার পত্রিকার সম্পাদক এলেন, তার মুখ থেকে গণমাধ্যম ও আনন্দবাজার সম্পর্কে কিছু শুনব না! দিলি্লতে বাংলাদেশ হাইকমিশনে নিযুক্ত প্রেস মিনিস্টার এনামুল হক চৌধুরী সমকাল সম্পাদক গোলাম সারওয়ারের অনুরোধে হোটেল শেরাটনে প্রাতঃরাশ বৈঠকে অভীক সরকারের সঙ্গে কথা বলার ব্যবস্থা করলেন।

এই হচ্ছে আমাদের অবস্থা!  আনন্দবাজার পত্রিকাটি পুরোনো এবং বহুল প্রচারিত, এর বাইরে এই পত্রিকার আলাদা কোনো মাহাত্ম আমার জানা নেই। বহুল প্রচারের পেছনে মূল কারণটি হচ্ছে সম্ভবত দামে সস্তা থাকা। বাংলাদেশেও এখন দুইটাকা দামের কাগজগুলো জনপ্রিয়তা পাচ্ছে। ইতিমধ্যে আমাদের সময় এবং বাংলাদেশ প্রতিদিন সাফল্য দেখিয়েছে, জোর গুজব আছে যে প্রথম আলোও একটি দুইটাকা দামের পত্রিকা প্রকাশ করতে যাচ্ছে।
সব কিছুর পরেও আনন্দবাজার পত্রিকাটি একটি আঞ্চলিক পত্রিকা। আমাদের ঢাকা থেকে প্রকাশিত পত্রিকাগুলো সবই জাতীয় পত্রিকা। আমরা শহীদ দিবস আর স্বাধীনতা দিবসে ক্রোড়পত্র প্রকাশ করি, সমাজকর্মও করি (ব্যবসার কারণেই করি )এবং এসবে দোষেরও কিছু দেখি না। 
অভীক সরকারের কাছ থেকে 'গণমাধ্যম আর আনন্দবাজার থেকে কিছু শুনব না! ' এরকম হা রে রে রে করে উঠার কী আছে, আমি জানি না। আনন্দবাজার কী শেখাতে পারে? এদের কাছ থেকে কী শোনার আছে এদেশের একজন সম্পাদকের? একটি আঞ্চলিক পত্রিকার সম্পাদককে নিয়ে আমাদের এই কাঙালিপনা আমাকে হতাশ করেছে। প্রধানমন্ত্রী থেকে শুরু করে তথ্যমন্ত্রী সহ অনেকের মাঝেই আকূল ভাব ছিল বলে মনে হচ্ছে। গোলাম সারওয়ারকে তিনি যেভাবে নাস্তার টেবিলে বসে হাতঘড়ি দেখে মানে মানে কেটে পড়তে ইঙিত দিলেন, সেটিও আমাকে লজ্জিত করেছে।
আমার খালি একটাই প্রশ্ন ভাসছে মনের মাঝে। আমাদের কিছু লোক এত নির্লজ্জভাবে আত্মসম্মানহীন কেন?
এরা কবে বড় হবে? কবে?

ছবি: 


 




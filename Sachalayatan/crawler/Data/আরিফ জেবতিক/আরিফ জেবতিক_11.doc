শেয়ার বাজার নিয়ে একটি ‌'মূর্খ ভাবনা'



গত কয়েকদিন ধরে দুপুর বেলা বাইরে  বের হওয়া যাচ্ছে না। আমাদের দেশের ক্ষুদ্র বিনিয়োগকারীরা রাস্তাঘাট অবরোধ করছেন, ইচ্ছেমতো গাড়ি ভাংচুর করছেন। দুপুর বেলা তাই এই রাজধানী শহরে লোক চলাচল কমে গেছে। আগামী রবিবার সিলেটবাসী হরতাল ডেকেছেন, দেশে যে কেউ হরতাল ডাকলেই সেটা পালিত হয় সুতরাং নিশ্চিত বলা যায় এই হরতালও পালিত হবে, হরতালের সাফল্যে উৎসাহিত হয়ে দেশের অন্যান্য স্থানে এমনকি সারাদেশে একটি হরতাল আহ্বান করা হলেও আশ্চর্যের কিছু থাকবে না। 
বিরোধী দল বিএনপি ইতিমধ্যেই শেয়ার বাজারের ধ্বসকে পূঁজি করতে শুরু করেছে।
সরকারের দুইবছর পূর্তি উপলক্ষে দেওয়া খালেদা জিয়ার মূল্যায়ন বক্তৃতায় আলাদা ভাবে শেয়ার মার্কেটের ধ্বসের জন্য সরকারকে দায়ী করা হয়েছে। ৯৬ সালের ধ্বসের কারনে তৎকালীন আওয়ামী লীগ সরকারকে দায়ী করা হয়, এ জন্য আওয়ামী লীগের মাঝে শেয়ার বাজার নিয়ে একধরনের ভীতি কাজ করে। 
গত মাসের প্রথম সপ্তাহ থেকে যখন মার্কেট কমতে থাকে, তখন বিনিয়োগকারীদের চাইতেও বেশি অস্থির দেখা গেছে সরকারকে। মার্কেটকে স্থির রাখতে অনেকগুলো গোপন বৈঠক হয়েছে। এ বৈঠকের রেশ ধরে মার্কেটের জন্য যে সিদ্ধান্ত এসেছে সেগুলো আসলে মুমুর্ষ শেয়ার বাজারকে কফিনের দিকে ঠেলে দেয়াকে আটকাতে পারে নি। পড়ন্ত মার্কেটে ঋণের অনুপাত ১: ৩ করে দিয়ে যে লাভ হবে না, সেটি বুঝতে অর্থনীতির বিশেষজ্ঞ হওয়া লাগে না। 
নানা ধরনের নিয়ন্ত্রন চালু করার চেষ্টা করেও এই শেয়ার মার্কেটের পতন ঠেকানো আসলে অসম্ভব হয়ে পড়েছে। প্রাতিষ্ঠানিক উদ্যোগ এই নিম্নমুখীতাকে হয়তো ঠেকা দিয়ে কয়েকদিন আটকে রাখতে পারবে, কিন্তু আইসিইউতে ঢুকে পড়লে সে রোগীর বেঁচে থাকার সম্ভাবনা যে কমে যায়, সেটা মেনে নেয়াই ভালো।
সবচাইতে বিরক্তিকর বিষয় হচ্ছে সরকার শেয়ার মার্কেটকে ৯৬ সালেও উৎসাহিত করতে গিয়ে ফটকা ব্যবসায়ীদেরকে সুযোগ করে দিয়েছে, এবারও এর ব্যতিক্রম হয় নি। বানিজ্যিক ব্যাংকগুলো শিল্পখাতে ঋণ না দিয়ে শেয়ার মার্কেটে ফটকা খেলতে এসেছে। এরা কোটি কোটি টাকার শেয়ার কিনে রেখেছিল। যখনই বাংলাদেশ ব্যাংক মুদ্রাবাজারকে নিয়ন্ত্রন করার জন্য ব্যাংকের ডিপোজিট বাড়ানোর উদ্যোগ নিয়েছে তখন তারা হুট করে একসঙ্গে সব শেয়ার বাজারে ছেড়ে দিয়ে বাজারকে ধ্বসিয়ে দিয়েছে। বুক বিল্ডিং পদ্ধতির নামে হাবিজাবি দুনিয়ার সবগুলো কোম্পানিকে সুযোগ দেয়া হয়েছে, তারা বাজারে অতিমূল্যায়িত হয়েই এসেছে এবং মার্কেট থেকে প্রচুর টাকা নিয়ে বেরিয়ে যেতে পেরেছে।
এখনকার সবচাইতে বড় বিপদ হচ্ছে তথাকথিত ক্ষুদ্র বিনিয়োগকারীদের চাপ। ক্ষুদ্র বিনিয়োগকারীরা রাস্তাঘাট অবরোধ করে, হরতাল করে এবং ভোটের বাজারে এই ৩০ লক্ষ বিও একাউন্টধারী এবং তাদের স্ত্রী/স্বামীর ভোট বড় একটি ফ্যাক্টর হিসেবে কাজ করবে। আমি কথা বলে দেখেছি, এদের ৮৫ শতাংশই ( আমার কথা বলা ২০ জনের মাঝে ১৭ জন) শেয়ার মার্কেটের পতনের জন্য সরকারকে দায়ী করে, যদিও ঠিক কিভাবে সরকার এই পতন ঘটিয়েছে সেটি নিয়ে এই ১৭ জনের কেউই আমাকে কোনো ব্যাখ্যা দিতে পারেননি।
এই অবস্থায় শেয়ার মার্কেট নিয়ে বিকল্প ভাবনার সুযোগ আছে বলে আমার মনে হয়।
আমরা উল্টো পথে ভাবতে পারি ব্যাপারটা।
আমি প্রস্তাব করছি, এই মার্কেট থেকে তথাকথিত ক্ষুদ্র বিনিয়োগকারীদেরকে দূরে সরিয়ে রাখা হোক। শেয়ার মার্কেটের ফুলে ফেপে উঠার কারন এই হুজুগে পাবলিক, যারা না বুঝেই নিজেদের টাকা এই বাজারে ঢুকিয়ে বসে থাকেন।
সমস্যা হচ্ছে এরা কোনো শেয়ার ভালো কোনটি খারাপ সেটি বুঝতে পারেন না। পুরো বাজার চলছে গুজবের উপর নির্ভর করে। সিএমসি কামাল নামের শেয়ারটি কোনো কোম্পানির এবং এরা কী উৎপাদন করে সে বিষয়ে কোনো ধরনের ধারনা ছাড়াই আমার পরিচিত অন্তত ১১ জন এই শেয়ারটি কিনেছেন। পিই রেশিও কি এ বিষয়ে আমার ট্রেড করা হাউসে কারো কোনো ধারনা আছে বলে আমি দেখি নি।
এরা যা করেন তা আসলে একটি দেশের স্টক এক্সচেঞ্জের জন্য সুস্থ কোনো বিষয় নয়।
আমার দৃষ্টিতে এই বাজারকে ঠিক করতে হলে নিচের প্রস্তাবগুলো নিয়ে আলাপ আলোচনা হতে পারে।
১. মার্কেটকে কোনো ধরনের কৃত্রিম প্যাকেজ দিয়ে বাঁচিয়ে রাখার চেষ্টা না করে নিজের মতো করে পড়তে দেওয়া। বাজার একটি নির্দিষ্ট স্তরে না আসা পর্যন্ত আবার ঘুরে দাঁড়াবে না। তাকে তার স্বাভাবিক গতিতেই পড়তে দিতে হবে। এতবড় মার্কেটকে বাঁচিয়ে তোলার মতো আর্থিক সামর্থ্য সরকারের নেই, সুতরাং কোনো বেইল আউট প্যাকেজের চিন্তা করাটা অবান্তর।
২. আগামী ৬ মাস বা ১ বছরের মেয়াদ দিয়ে সেকেন্ডারি মার্কেটের বিস্তারে নিয়ন্ত্রন আরোপ করতে হবে। পাড়ায় মহল্লায় এবং গ্রামে গ্রামে ব্রোকারেজ হাউজ চালু করা বন্ধ করা উচিত। বিশ্বনাথ কিংবা তাজপুর বাজারের অলস টাকা সরাসরি শেয়ার বাজারে চলে আসা অর্থনীতির জন্য ভালো কোনো খবর হতে পারে না। একেকটি ব্রোকারেজ হাউজের ২০ থেকে ৩০টি শাখা আছে, এগুলো বন্ধ করে দেওয়া উচিত।  
৩. অতি ক্ষুদ্র বিনিয়োগকারীদের জন্য সেকেন্ডারি মার্কেটে প্রবেশ নিরুৎসাহিত করা প্রয়োজন। নূন্যতম ২০ লক্ষ টাকা ছাড়া কারো সরাসরি মার্কেট এক্সেস বন্ধ করে দিতে হবে। এতে করে ক্ষুদ্র বিনিয়োগকারীদের সংখ্যা কমে যাবে। অনূর্ধ ২০ লক্ষ টাকার বিনিয়োগকারীদের জন্য মিচুয়াল ফান্ড কিংবা অন্য কোনো প্রাতিষ্ঠানিক ব্যবস্থা রাখা যেতে পারে। বিনিয়োগকারীরা সেখানে টাকা দেবেন এবং প্রতিষ্ঠান এসব ক্ষুদ্র বিনিয়োগকারীদের পক্ষে ফান্ড ম্যানেজ করবে। বছর শেষে ক্ষুদ্র বিনিয়োগকারীরা লাভ ক্ষতির অংশীদার হবেন। এতে করে প্রাতিষ্ঠানিক বিনিয়োগকারীরা শেয়ারের শক্তি দেখে একেকটা শেয়ার কিনবেন, জেড ক্যাটাগরির শেয়ার কিনতে লাফিয়ে পড়বে না। ক্ষুদ্র বিনিয়োগকারীরা তখন ফটকা মানসিকতা থেকে বেরিয়ে দীর্ঘস্থায়ী বিনিয়োগের ব্যাপারটা মাথায় রাখতে পারবেন।


ঘুরে এলাম মালয়েশিয়া -১/৪২



থানার ওসি , হার্টের ডাক্তার আর গার্মেন্টস শিল্পের বড়কর্তাগন - এই তিনপদের মানুষের ফোন কখনোই বন্ধ করার কোন নিয়ম নেই । তবু ভোর রাতে যখন হাচড়ে পাচড়ে উঠে মোবাইলটি ধরলাম , তখনও বুঝতে পারিনি যে ফোনটি দূ:সংবাদ নিয়েই এসেছে । ফোন করেছে বিআন্কো , এই ইটালিয়ানটি আমার দীর্ঘদিনের বন্ধু , কাজ করে একটা বড় রিটেলারের বায়িং ডিভিশনে ।
- এতো রাতে ফোন করলা কী মনে করে ?
- রাত কোথায় , এখন তো তোমার ওখানে  ভোর । তোমার কাছে রাত মনে হচ্ছে কেন ? রাতে বোধহয় পার্টি করেছ ? হা : হা : হা: !
আমি চরম বিরক্ত হয়ে বললাম - বিআন্কো , কথা ঝটপট সারো । তোমার সাথে কথা বলতে ইচ্ছা করছে না ।
বিআন্কো চরম অবাক হয়ে বলল - কেন ? কেন??
আমি জবাব দিলাম - প্রথম  কারন হচ্ছে তোমার সাথে ইংরেজীতে কথা বলতে হচ্ছে , সকালে উঠেই মাথাখাটিয়ে তরজমা করে করে কথা বলতে ভালো লাগে না ; দ্বিতীয় কারন হচ্ছে পৃথিবীর  এমন কোন টাইমজোন নেই যেখান থেকে আরেকটু ভদ্রস্থ সময়ে ফোন করা যায় না , আর তৃতীয় কারন হচ্ছে তোমার হাসি আগের চেয়ে আরো খারাপ হয়েছে । ( বলতে চেয়েছিলাম "বদখত হয়েছে" , কিন্তু "বদখত" শব্দের ইংরেজী জানি না বলে বলতে পারলাম না । ) 
বিআন্কো বললো - হুম । তাহলে সরাসরি কাজের কথায় আসি । স্টাইল নাম্বার এতো , এতো এবং এতোর কী অবস্থা  ?
- তুমি নিশ্চয়ই আশা করো না আমি এগুলো মুখস্ত করে বসে আছি । তুমি একটা মেইল দাও , আমি অফিসে গিয়ে জানাব ।
-না , মানে আমরা চাচ্ছি এই অর্ডারগুলো ক্যানসেল করতে , ইয়ো ম্যান তুমি তো জানো , রিসেশন আমাদেরকে বেরাছেরা করে দিচ্ছে , সেল রিপোর্ট ভালো না , এখন আমাদেরকে টিকে থাকতে হবে । সুতরাং সবগুলো স্টাইলই হয় কাটছাট হবে নয়তো সরাসরি ক্যানসেল হবে । তোমার কাছে যে স্টাইলগুলো আছে , ওগুলো বোধহয় ক্যানসেলই করতে হবে । 
আমি ফোন হাতে নিয়ে হতভম্ব হয়ে দাড়িয়ে থাকলাম । এই আকালের দিনে এই অর্ডারগুলোই ছিল আমার সম্বল , গত দুই সপ্তাহে প্রতিদিন অর্ডার ক্যানসেল হচ্ছে , প্রজেকশন ক্যানসেল হচ্ছে , নতুন কোন ইনকোয়ারি আসছে না ।
এখন যদি এগুলোও যায় , তাহলে ক্যাপাসিটির চার থেকে চার চলে যাবে , হাতে থাকবে পেনসিল । ( পেনসিল নয় , বলা উচিত লেবেঞ্চুষ ) ।
-----
দূ:সংবাদ যখন আসে তখন বাতাসের বেগে আসতে থাকে একের পরে এক । বেলা বারোটার মধ্যে আমি অনেকগুলো দূ:সংবাদ পেলাম । ব্যক্তিগত দূ:সংবাদের অন্যতম হচ্ছে একটা চেক দিয়েছিলাম একজনকে , সেই চেক ডিসঅনার হয়েছে , অল্পটাকার চেক , কিন্তু একাউন্টে টাকা নেই। কী সর্বনাশ !
ইচ্ছে হলো সব ছেড়ে ছুড়ে একেবারে বনবাসে চলে যাব ।
আমি জদলগম্ভীর স্বরে একাউন্ট সেকশনে ফোন করে বললাম , আমার টিকিট লাগবে ।
-স্যার কোথায় যাবেন ?
-আশেপাশে বনজঙ্গল আছে এমন কোথাও যাওয়া দরকার । পুরো পরিবার নিয়ে বনবাসে চলে যাব ।
দেখা গেল এই একটা সুসংবাদ আছে ।  বনবাসে যাওয়ার টিকিট স্বস্তা হয়েছে । আমি কোন কিছু না ভেবেই মালয়েশিয়া যাওয়ার টিকিট কেটে ফেললাম । 
( চলবে, আল্লাহর কসম চলবে  , এখন হিমুর সাথে চা খেয়ে আসি । )


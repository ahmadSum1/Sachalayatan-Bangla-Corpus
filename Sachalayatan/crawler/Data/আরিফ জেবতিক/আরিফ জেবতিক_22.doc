ভুদাই বাঘের গল্ফ নিয়া একটা হুদাই আলোচনা



আবু মুস্তাফিজের বই লুহার তালা আমার কেমন লেগেছে, এরকম প্রশ্ন করলে আমি একটি উত্তরাধুনিক হাসি দিয়ে ততোধিক উত্তরাধুনিক একটা গোলমেলে জবাব দিয়ে প্রশ্নকর্তাকে বিভ্রান্ত করতে পারব বটে, কিন্তু সরাসরি কোনো উত্তর দিতে পারব না। 
( অবশ্য কার ঠ্যাকা পড়েছে আমাকে এসব জিজ্ঞেস করবে, সুতরাং নিজের প্রশ্নের জবাব নিজেকেই দিতে গিয়ে বইটি আমি একাধিকবার পড়ে ফেলেছি। )  
বইয়ে মোট লেখা আছে ১৩টি, তাঁর সবগুলোকে গল্প বলা যায় কি না সেটা নিয়ে সাহিত্য বিশেষজ্ঞরা হয়তো সিদ্ধান্ত জানাতে পারেন, কিন্তু একজন পাঠকের চোখে তাঁর কয়েকটি গল্প আবার কয়েকটি গল্প হয়ে উঠতে গিয়ে না হওয়া লেখা হিসেবে মনে হয়েছে।
( অবশ্য স্বার্থক গল্পের সংজ্ঞা কি, এ বিষয়ে আমার কোনো ধারণা নাই। )
তবে এই বইটি মাত্র একটা গল্পের জন্য হলেও কিনে পড়া যায়, আর সে গল্পের নাম হচ্ছে লুহার তালা। নামগল্প সাধারনত বইয়ের মাঝামাঝি কিংবা শেষে দেয়ার রেওয়াজ থাকলেও আবু মুস্তাফিজ লেখাটি প্রথমেই দিয়েছেন। এই রেওয়াজ টেওয়াজ অবশ্য এক ধরনের ফালতু কথা, লেখকের ইচ্ছেটাই প্রধান। 
আবু মুস্তাফিজের মুন্সিয়ানা তাঁর ভাষায়, সেই ভাষা যা ক্ষেত্র বিশেষে আবিষ্ট করে, ক্ষেত্র বিশেষে বিরক্ত করে, কিন্তু পাঠককে দূরে সরে যেতে দেয় না।
কিন্তু তার এই ভাষা প্রয়োগ সব জায়গায় তার স্টাইল নাকি ভাষা প্রয়োগের জন্যই কয়েকটি লেখার প্রয়োজন পড়েছে তা লেখক ভালো বলতে পারবেন, পাঠক হিসেবে আমার ক্ষীন সন্দেহ আছে।
আমি একে নাজায়েজ বলি না অবশ্য, যেমন শহীদুল জহির শুধু ‌"বান্দর" শব্দটি ব্যবহারের জন্যই একটি আস্ত লেখা লিখেছিলেন, সেখানে আবু মুস্তাফিজ লিখলে তাঁর দোষ হতে পারে না।
তবে দুর্বলদের ভিড়ে অন্য দুর্বলদের চোখে না পড়লেও শক্তিশালীর পাশে সেগুলোকে বড্ড বেমানান লাগে।
মালবানানি, পিকাসো ও রম্ভা , এই ধরনের ছোটো ছোটো লেখাগুলো পাঠক হিসেবে আমার কাছে দুর্বল মনে হয়েছে। যে বইয়ে লুহার তালা, স্বপ্ন, সুভদ্র বাঘ আর বেলেহাজ বিড়াল, হরমুজ বিএসসি-র মতো অনেক ভালো মানের গল্প রয়েছে, সে বইয়ে এসব লেখা সংযোজন বইটির কলেবর বৃদ্ধির যুক্তি  ছাড়া অন্য কাজে তেমন গুরুত্ব পায়নি আমার মতো নাদান পাঠকের কাছে । 
উপসংহারে এটা বলা যায়, আবু মুস্তাফিজের বই "লুহার তালা" শেষ বিচারে আমার কাছে ভালো লেগেছে, এর বেশ কয়েকটি গল্প আছে যেগুলো পাঠক হিসেবে আমার অনেকদিন মনে থাকবে।
তার গল্পের স্টাইল এবং ভাষারীতি শেষ পর্যন্ত তাকে আলাদা কোনো স্থানে নিয়ে যায় কি না সেটি দেখতে আমি আগ্রহ ভরে অপেক্ষা করব।
শুদ্ধস্বর প্রকাশিত, আহমেদ অরূপ কামালের প্রচ্ছদে শোভিতা ৩ ফর্মার এই ছোটো বইটি বেশ ছিমছাম। প্রচ্ছদ মন্দ নয়, তবে প্রচ্ছদ শিল্পীর নামের বানানের ভুল অবশ্যই একটা মন্দ ঘটনা।


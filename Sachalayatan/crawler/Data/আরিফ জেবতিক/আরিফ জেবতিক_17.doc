গার্মেন্ট শ্রমিকদের বেতন বৃদ্ধি প্রসঙ্গে  একস্লিপ তথ্যকণিকা



গত কিছুদিন ধরে ফেসবুকে বন্ধুরা কেউ গার্মেন্ট সেক্টরের বেতন বৃদ্ধি নিয়ে কোনো নোট লিখলে, সেখানে আমাকে ট্যাগ করে যাচ্ছেন। যেহেতু পোশাক সেলাই করে ক্ষুন্নিবৃত্তি নির্বাহ করি, তাই আমাকে ট্যাগ করাটাই স্বাভাবিক। বিভিন্ন নোটে কমেন্ট করতে গিয়ে আজকে হঠাৎ খেয়াল করলাম, এত বিচ্ছিন্ন ভাবে না লিখে, বিষয়টা নিয়ে আমিই একটি ছোটখাটো ব্লগ লিখে ফেলতে পারি। সুতরাং এই লেখার অবতারণা। যারা গার্মেন্ট সেক্টর নিয়ে ভাবছেন, এই লেখাটি থেকে তারা কিছু ধারণা নিতে পারবেন বলে আশা করছি। 
আসুন, এবার তাহলে কিছু তথ্য জেনে নেয়া যাক।
১. বর্তমান বেতন কাঠামোয় একটি গার্মেন্ট ইন্ড্রাস্ট্রিতে খরচের কতো অংশ আসলে বেতন ও ওভারটাইম? লাভের হার কতো ?
: এই সেক্টরের গড় পড়তা হিসেব হচ্ছে মজুরি ( ওভারটাইম সহ ) বর্তমানে মূল খরচের ৫০%। [এটা ওভেন ফ্যাক্টরীর হিসেব, নিট গার্মেন্টসে আরো কম হওয়ার কথা, কিন্তু আমি যেহেতু নিট গার্মেন্টে জড়িত নই, তাই সঠিক বলতে পারব না। ] সারাবছর কাজ থাকলে গড় লাভ নূন্যতম ১৮%। ভালো দামে কাজ করলে এবং কোনো ধরনের লেট শিপমেন্ট, ডিসকাউন্ড, বায়ার'স ক্লেইম না থাকলে এই লাভ ২০% থেকে ২২ % হবে। 
২. নূন্যতম বেতন বলতে কী বুঝায় ? কতোজন এই বেতন পেয়ে থাকেন ? বেতন কি আরো কম দেয়া হয় কিংবা অন্য কোনো সুযোগ সুবিধা দেয়া হয় কি না ?
: নূন্যতম বেতন বলতে বুঝায় আজকেই জীবনের প্রথম এই সেক্টরে যোগ দেয়া সম্পূর্ণ অদক্ষ তরুণ শ্রমিকের বেতন। ১৬৬০ টাকা হচ্ছে এই শ্রমিকের মোট বেতন।[ বেতনের হিসাবটা হচ্ছে মূল বেতন+৩০% আবাসন ভাতা+১৫০ টাকা চিকিৎসা ভাতা]এর বাইরে সাধারনত একজন শ্রমিককে গড়ে ৩ ঘন্টা করে ৬ দিনই ওভারটাইম করতে হয়। ( এই ওভারটাইম বাধ্যতামূলক নয়, কিন্তু মজুরির প্রয়োজনে সব শ্রমিকই এই ওভারটাইম করতে আগ্রহী। ) ওভারটাইম হিসেবে ঐ শ্রমিক মাসে পান আরো প্রায় ( ১১.১৫ টাকা গড় ওভারটাইম/ঘন্টা) ৮৭০ টাকা। মাসের সব কর্মদিবসে হাজির থাকলে উপস্থিতি ভাতা হিসেবে পান ২০০ টাকা।
তাহলে তার মোট আয় দাড়ায় ২,৭৩০ টাকা। 
৩. একজন শ্রমিক কতোদিন নূন্যতম বেতনে কাজ করে থাকেন ? তারপর তার বেতন কতো হয় ?
: একজন শ্রমিক প্রথম ৩ মাস এই বেতনে কাজ করে থাকেন। তারপর তার যোগ্যতা অনুযায়ী বেতন ১৮০০ থেকে ২২০০ টাকা হয়, সেক্ষেত্রে তিনি মাসে ( যদি গড় বেতন মোট ২০০০ টাকা ধরি) আয় করেন গড়ে ৩,২৬৭ টাকা। 
৪. গার্মেন্ট সেক্টরে নতুন বেতন কাঠামো প্রবর্তনের এখন সঠিক সময় নয়, এমনটাই বলছেন অনেকে। সত্যি কি ?
: এখন গার্মেন্ট সেক্টর গত ২/৩ বছর যাবত অনেক ঝামেলায় আছে। বিশ্ব অর্থনৈতিক মন্দার কারনে অর্ডার কমে গেছে এবং অর্ডার কমে যাওয়ায় তীব্র প্রতিযোগিতায় দামও অনেক কমে গেছে। কিন্তু আমাদের মনে রাখতে হবে গত ৪ বছর ধরে কিন্তু বেতন বৃদ্ধি করা হয়নি, সুতরাং এই মুহুর্তে বেতন বৃদ্ধি ছাড়া উপায়ও নেই।
৪. নতুন বেতন যদি নূন্যতম বেতন ৩০০০ টাকা করা হয়, তাহলে এই সেক্টরে কী সমস্যা দেখা দিতে পারে ?  গার্মেন্ট শিল্প কি বন্ধ  হয়ে যাবে ?
: নাহ, আদতে তেমন কোনো ক্ষতি হবে না। কারন তখন সব গার্মেন্টই বেতন বাড়াতে বাধ্য হবে, সুতরাং তারা মূল্যও বেশি দাবি করবে। বায়ারদের হাতে এই মুহুর্তে কোনো বিকল্প নেই, তাই তারা বেশি দামেই কাপড় কিনতে বাধ্য হবে। মনে রাখতে হবে আমরা যে কাপড় সেলাই করি, সেটি খুবই বেসিক এবং কম দামের, সুতরাং এই কাপড়ের চাহিদা দুনিয়াতে থাকবেই।
৪. নতুন বেতন বৃদ্ধিতে গার্মেন্টের লাভ কমে যাবে বলে অনেকেই ধারণা করছেন। গার্মেন্ট শিল্পগুলো কিভাবে চলবে তখন ?
: আসলে বেতন বৃদ্ধি আমাদের জন্য এক ধরনের আশীর্বাদ হিসেবে আসবে বলে আমার ধারণা। এখন গার্মেন্টগুলো বাধ্য হবে নতুন প্রযুক্তির প্রচলন করতে এবং বৈজ্ঞানিক পদ্ধতিতে উৎপাদন ব্যবস্থাপনা করতে। এটি এই শিল্পের জন্য ভালো হবে। প্রোডাকশন ইঞ্জিনিয়ারিং চালু হবে, দক্ষ শ্রমিক ও মিড লেভেল ব্যবস্থাপনা তৈরীর জন্য প্রশিক্ষনের ব্যবস্থা করতে হবে, এসব করলে এই শিল্পের জন্য আখেরে উপকারই হবে। 


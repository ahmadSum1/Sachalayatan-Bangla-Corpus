মানুষ কি নিজের মুখোশের ভেতর আটকা পড়ে?(বিচ্ছিন্ন ভাবনা-৩)



মানুষ কি একসময় তার নিজের মুখোশের ভেতর আটকা পড়ে?
আমরা জন্মাই সবাই একধরনের।তারপর শৈশবেই আমাদের শরীরে ট্যাগিং শুরু হয়ে যায়।কেউ কেউ ভালো ছেলে,সুবোধ ছেলে হিসেবে পরিচিতি পায়,তার পুরোটা শৈশব আর কৈশোর তখন সুবোধ বালক হয়েই কাটাতে হয়।কেউ কেউ হয় দুষ্টবালক,পাড়ার সবগুলো গাছে তার চড়া চাই,সবগুলো মারামারিতে তার অংশগ্রহন আবশ্যক।এই খ্যাতিটা সে সারাজীবন বয়ে বেড়ায়।অন্য পাড়ার মারামারিতে তার উপর পাড়ার জোয়ান বুড়োদের ভরসা সৃষ্ঠি হয় সেই ভরসা ধরে রাখতেই তাকে বারংবার ছুটে যেতে হয় লড়াইর ময়দানে।

একজন জনপ্রিয় লেখক যখন ঈদ সংখ্যা বা বইমেলা ধরার জন্য নির্দিষ্ট ফর্মুলাতে রাতজেগে উপন্যাস নামাতে ব্যস্ত থাকেন,তখন তারঁ কি মনে হয় না সত্যি সত্যি একটি ভালো উপন্যাস লিখি,প্রেমের এই প্যানপ্যানানি আর কতো?মনে হয় নিশ্চয়ই,তবু তিনি তার নির্দিষ্ট ফর্মুলার বাইরে বেরুতে পারেন না।একজন সৎ মানুষ যখন তিল তিল করে তার সংসারকে ধ্বংসের দিকে নিয়ে যান,তার হয়তো কখনো কখনো মনে হয় একটু ঘুষটুস খাই,কিন্তু তার এতোদিনের সৎ ইমেজ থেকে বেরুতে না পারার অক্ষমতা তাকে বাধা দেয়।

একজন আরিফ জেবতিককে কি তার ইমেজ নিয়ে ভাবতে হয়?হয়তো বা অবচেতনে ভাবে,নইলে যখন মুখ খারাপ করে গালাগালি দিতে ইচ্ছা হয়,তখন কেন সে এড়িয়ে যায়?এই ভন্ডামি কি নিজের সাথে?হতে পারে।

আমি মানুষ,আমার ডানের মানুষ,বামের মানুষ আমরা সবাইকি নিজের তৈরী অদৃশ্য মুখোশের ভেতর নিজেদের ভরে ফেলেছি?
মুখোশটাকেই কি মুখ মনে করে নিজস্ব দিনযাপনের ডায়েরীতে লিখে রাখছি অন্য মানুষের জীবন বোধ?

কে জানে?কে বলতে পারে??

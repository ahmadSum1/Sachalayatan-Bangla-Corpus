ক্রাচের কর্নেল , যে "উপন্যাস" হতাশ করেছে 



এক.
হুমায়ূন আহমেদ  ৯৮ সালে একটা মজার কথা বলেছিলেন আমাদেরকে । উপন্যাসিক আর ইঞ্জিনিয়ারের মাঝে পার্থক্য । ধরা যাক , একটা টেবিল , টেবিলের উপর এককাপ চা , পিরিচের উপর দুটো বিস্কিট আর একটা সিগারেট রাখা । একজন ইঞ্জিনিয়ার সেটাকে বর্ণনা করবেন এভাবে  - টেবিলের উপর সাদা কাপে চা রাখা । সিগারেটটি বেনসন ব্র্যান্ডের , এর পুরুত্ব এতো মিলিমিটার । বিস্কিটের ব্র্যান্ড নাবিস্কো , এতো ডিগ্রী এঙ্গেলে তা পিরিচের উপর স্থাপন করা ।
আর একজন লেখক বর্ণনা করবেন মাত্র দু'লাইনে - টেবিল সাঁজানো আছে সবকিছু । কার যেন আসার কথা ছিল...।
কেন যেন হুমায়ূনের এই কথাটি মনে রয়ে গেছে । একজন লেখক শুধু দৃশ্যের বর্ণনা দেবেন না , তিনি দৃশ্যের ভেতরের গল্প বলবেন , সাংবাদিক আর লেখকের মাঝে , ইঞ্জিনিয়ার আর লেখকের মাঝে  এরকম পার্থক্যই পাঠক হিসিবে আশা করি ।
দুই .
শাহাদুজ্জামান এই সময়ের একজন শক্তিশালী গদ্যকার হিসেবে সুনাম কুড়িয়েছেন । তাঁর নিজস্ব পাঠকগোষ্ঠী আছে , সেই পাঠক ঋদ্ধ পাঠক , তাঁরা গল্পকার শাহাদুজ্জামানের উপর আস্থা স্থাপন করেন ।
সেই শাহাদুজ্জামান যখন কর্নেল তাহেরকে নিয়ে একটি বিশাল উপন্যাস লেখার কথা জানান , তার নিয়মিত পাঠকদের সাথে আমরাও আশাবাদী হই । কর্নেল তাহের আমাদের সময়ের এক আইকন , যিনি ফাঁসীর মঞ্চে উচ্চারন করে গেছেন , "নি:শন্ক জীবনের চেয়ে জীবনে বড় কোন সম্পদ নেই ।" 
উপন্যাসটি গত কয়েকবছর ধরেই আসছে আসছে বলে শুনছিলাম । প্রথম আলোর ঈদ সংখ্যাগুলোতে সেই উপন্যাসের খন্ড খন্ড প্রকাশ হচ্ছিল কয়েক ঈদ ধরেই ।  এক ধরনের অপেক্ষা । 
সেই অপেক্ষার কারনেই কি না জানি না , ১৮ তারিখে বইমেলায় বইটি এসে যে পরিমান বিক্রী হয়েছে বলে দেখলাম , তাতে করে বুঝতে পারি আমার মতো অনেকেই এই উপন্যাসের অপেক্ষায় ছিলেন ।
তিন.
এক রাতে পড়া শুরু হয় ৩৫০ পৃষ্ঠার এই উপন্যাসটি ।
শুরুটা শুরু হয় উপন্যাসের স্টাইলেই ।
"গল্পটি শুরু করা যাক লালমাটিয়ার ঐ শ্যাম্পুর বিরাট বিলবোর্ড থেকে । বিলবোর্ডটিতে দিনের শেষ আলো আছড়ে পড়ছে । তার ঠিক নিচে একা দাঁড়িয়ে আছেন লুৎফা ।"
তারপর ? কয়েক পৃষ্ঠা যাওয়ার পরেই এই সাবলীল বর্ণনা খেঁই হারিয়ে ফেলে ।
পড়ি , "
তাহের সমাজতন্ত্রের ব্যাপারে আকৃষ্ট হন তখনকার অনেক তরুণের মতোই । তবে এর সঙ্গে যুক্ত হয় ব্রিটিশবিরোধী সশস্ত্র সংগ্রামের ব্যাপারে তার কৈশৌরিক আকর্ষন । ফলে মার্ক্সবাদের সামরিক দিকটির ব্যাপারে তাহের বিশেষভাবে মনোযোগ দেন । কমিউনিজম প্রতিষ্ঠা করতে হলেও চাই যুদ্ধা , চাই অস্ত্র এই ধারনা তাহেরকে উদ্বুদ্ধ করে বেশি । "
পাঠক হিসেবে ভুরু কুঁচকে উঠে । এই যে লাইন বাই লাইন বর্ণনা , সেটা তো "ছোটদের কর্নেল তাহের" জাতীয় জীবনীগ্রন্থে পাওয়া যায় । এখানে উপন্যাস কোথায় ? গল্প কোথায় ? স্টাইল কোথায় ??
চার.
আমার কাছে পুরো বইটিকেই খুবই সাদামাটা ভাবে লেখা তাহেরের জীবনী মনে হয়েছে । মনে হয়েছে যেখানে যতো তথ্য পাওয়া গেছে সবগুলোই লেখক বইয়ের মাঝে ঢুকিয়ে দিতে গেছেন । অতিরিক্ত তথ্যের ভারে বইটি হয়তো প্রামান্য জীবনী হয়েছে , কিন্তু সাহিত্য হয়নি । 
তাহেরের চেষ্টা , তাহেরের বিল্পব আকাংখা , তাঁর পরিবারের বেদনা এগুলো কোথাও পাঠকের মনে রেখাপাত করে না ,কারন এগুলো লাইন বাই লাইন বর্ণনা করা হয়েছে মাত্র । তাহের আমাদের কাছে কোন উপন্যাসের চরিত্র হয়ে উঠেন না । তাহের তাই পাভেল করচাগিনের মতো হয়ে নতুন পাঠকের বুকে আলোড়ন তুলেন না ।
বিশেষ করে ৭ নভেম্বরের ঘটনাবলীর দ্রুত পটপরিবর্তনটিকে তাহের পক্ষ থেকে দেখার কোন উদ্যোগ লেখক নিতে পারেন নি ।
এখানে তাহেরকে ঘিরে রাখা চরিত্রগুলো ম্রিয়মান । তাঁদের চিন্তা , তাদের চেষ্টা এগুলো অনুপস্থিত ।
আমরা শুধু ঘটনাগুলো জেনে যাই । "বিকালে জাসদ এবং গণবাহিনীর উদ্যোগে বায়তুল মোকাররমে জনসভার সিদ্ধান্ত হয় । জিয়া প্রতিশ্রুতি দিয়েছিলেন রব এবং জলিলকে মুক্তি দেয়া হবে । জাসদ প্রত্যাশা করেছিল মুক্ত হয়ে জলিল এবং রব এই জনসভায় বক্তৃতা দেবেন এবং অভ্যুত্থানের পেছনে জাসেদর ভুমিকাকে স্পষ্ট করবেন । অভ্যুত্থানের সময় আত্মোগোপন করলেও সিরাজুল আলম খান জনসভা সংগঠনে নেমে পড়েন । বিকালে বায়তুল মোকাররমে বিশাল জনসমাগম হলেও অনেক বিলম্বে জলিল এবং রবকে মুক্তি দেওয়ার কারনে তারা সে সভায় যোগ দিতে পারেননি ।"
এখানে এরকম সাদামাটা বর্ণনায় পৃষ্ঠাগুলো উল্টে যেতে হয় পাঠককে । এখানে সিরাজুল আলম খান কোন চরিত্র হয়ে উঠেন না । আমরা কোন দৃশ্যকল্প তৈরী করতে পারি না যে সিরাজুল আলম খান কোন এক গোপন আশ্রয়ে বসে ছটফট করছেন , একসময় বাধ্য হচ্ছেন জনসভার জন্য বেরিয়ে আসতে । আমরা দেখি না জলিল আর রব ঘন ঘন দেয়ালঘড়ির দিকে তাকাচ্ছেন , তাদের জন্য অপেক্ষা করে আছে সহস্র জনতা , তাঁদের খুব দ্রুত যাওয়া দরকার , বিল্পবের চূড়ান্ত মুহুর্ত সামনে ; অথচ জেলারের দেখা নেই ।
এমন উত্তেজনা , এমন বর্ণনা আমরা এই উপন্যাসের কোথাও পাই না ।
পাঁচ .
উপন্যাসটির নামটি সুন্দর হয়েছে , প্রচ্ছদটিও চলনসই ,কাগজ বাঁধাই এগুলোও সুন্দর ।
এই প্রজন্মের যারা কর্নেল তাহেরকে নিয়ে কোন লেখা আগে পড়েননি  বা ৭ নভেম্বরের ঘটনাবলী জানেন না , সেই কিশোর তরুণরা এই বইটি পড়ে কিছু ধারনা পেতে পারেন ।
তবে যারা Anthony Mascarenhas এর  the legacy of blood অথবা তাঁর অনুবাদ ( একসময় পেপারব্যাকে প্রচুর অনুবাদ পাওয়া যেত এই বইটির ) পড়েছেন , অথবা যারা কর্নেল তাহেরকে নিয়ে করা ওয়েব সাইট col-taher.com এ কখনো ঢু মেরেছেন , এই বইটি থেকে তাদের নতুন করে কিছু পাওয়ার নেই ।
শাহাদুজ্জামানের বইটি যে প্রত্যাশা নিয়ে পড়েছিলাম , সেই পরিমান হতাশই হয়েছিল ।
না ট্রাজিক হিরো , না বিপ্লবী; কোনভাবেই তিনি সেই মানুষটাকে ধারন করতে পারেন নি এই বইয়ে ।


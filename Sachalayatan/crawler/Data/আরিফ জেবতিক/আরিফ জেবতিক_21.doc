এই ব্লগাতংকের মাজেজা কী ? 



এক.
ব্লগ নিয়ে বেশি কথাবার্তা বলি না, গুছিয়ে বলতে পারি না, তাই কথা বললেই মনে হয় হাজি সা'বের মুখ খারাপ। বাংলা ভাষায় এখন অনেক ব্লগ, বিশেষ করে কমিউনিটি ব্লগের সংখ্যাও বোধহয় হাফডজন ছাড়িয়ে গেছে। যার যেখানে সুবিধা, লিখতে আগ্রহ তিনি সেখানে সেভাবে লিখছেন।
এই লেখালেখির মাঝে প্রতিযোগিতা আছে, প্রতিদ্বন্ধিতা আছে, মাঝে মাঝে মান অভিমান আছে, তর্ক বিতর্ক তো আছেই।
তবে একথা অস্বীকার করার উপায় নেই, ব্লগ দিনে দিনে অনেক শক্তিশালী হয়ে উঠছে।
একটা সময় ছিল যখন  কমিউনিটি ব্লগ সামহোয়্যারে গড়ে ২০টি কমেন্ট আর ২০/২২ জন ইউজার লগইন দেখা যেত। এখন বড় ব্লগ সাইটগুলোর সবগুলোতেই অনলাইন পাঠকের সংখ্যা (লগইন লগআউট) আমি কখনওই একশ'র নিচে দেখি না। 
ব্লগের ফিডব্যাক আগে আমি অনলাইন কমিউনিটির বাইরে তেমন একটা পেতাম না। ইদানীং ফিডব্যাক পাই। অনেক পরিচিতজনের কাছেই দেখি তারা নিজে লেখালেখি না করলেও অনেক ব্লগারকে নামে চিনেন, তাদের লেখালেখির খোঁজ খবর পান। 
দুই.
ব্লগ যে ক্রমেই শক্তিশালী হয়ে উঠছে এইদেশে, এর প্রমান সম্ভবত বইমেলা। সম্প্রতি এক প্রকাশকের সঙ্গে আলাপকালে তিনি বলেছেন ব্লগের লেখকদের বই প্রকাশ করতে তিনি আগ্রহী। কারনটাও খুব সাদামাটা, ব্যবসায়িক। 
ব্লগে একটু ভালো পরিচিতি আছে, কিছু জনপ্রিয় এরকম লেখকরা গত কয়েকবছরে বইমেলায় অনেক ভালো করেছেন। তাঁদের বই বিক্রীর হার গড়পড়তা অনেক লেখকের চেয়ে বেশি।
আমাদের ব্লগার হিমু এবং তনুজা এবছর বইমেলায় প্রথম বই প্রকাশ করেই পুরস্কার পেয়েছেন, ব্লগারদের করা প্রচ্ছদ, প্রকাশিত বই, লেখার মান গড়পড়তা মানের চাইতে ভালো বলেই পাঠকদের কাছে বিবেচিত হচ্ছে।
গত বুধবারে প্রথম আলোতে দেখলাম মুহম্মদ জাফর ইকবাল স্যার কয়েকজন নবীন লিখিয়েকে উপদেশ দিচ্ছেন, সরাসরি বই লেখার আগে ব্লগে লিখে যেন পরিচিতি অর্জন করে নেন।
বুঝাই যাচ্ছে, আগামী দিনে ব্লগারদের লেখালেখি আরো বেশি মানুষের নজরে গুরুত্বের সঙ্গে পড়বে। 
এই সময়ে এসে ব্লগারদের বিরুদ্ধে মেইনস্ট্রিম মিডিয়ার কিছু উন্নাসিকতা খুবই বিরক্তিকর।
কয়েকদিন আগে দৈনিক সমকালে আসিফ নজরুলের একটি লেখা প্রকাশিত হয়েছে। আসিফ নজরুল ঢাকা বিশ্ববিদ্যালয়ের শিক্ষক, একজন লেখক মানুষ। এ প্রজন্মের একজন শিক্ষিত মানুষ হয়ে তিনি ব্লগ বিষয়ে যে ধারণা রাখেন, সেই ধারনা নিয়ে তিনি কলামও লিখে ফেলেন ; এটি বড়ই আশ্চর্যের বিষয়।
তার কাছে পত্রিকার খবরের নিচে কমেন্ট করাটাই ব্লগ! 
তা, আসিফ নজরুলের কথা বাদ দিলাম।
আজকে ব্লগার কনফুসিয়াসের ফেইসবুকের লিংক অনুসরন করে দেখলাম প্রথম আলোতে একটি গল্প ছাপা হয়েছে। প্রথম আলো দেশের সর্বাধিক প্রচারিত দৈনিক, ভালো মানের লেখা ছাপার ব্যাপারের তাদের আন্তরিকতা আর চেষ্টা চোখে পড়ে। তাঁরা তাদের নিজস্ব ভাষারীতি বই আকারে প্রকাশ করেছে, নবীন প্রবীন লেখকদের পুরস্কার দেয়া, বই নিয়ে আলোচনা করা, ভাষা প্রতিযোগ করা এসব হচ্ছে প্রথম আলোর কয়েকটি প্রশংসনীয় উদ্যোগ।
সেই পত্রিকার সাহিত্য পাতায় যখন এই মানের একটি গল্প ছাপা হয়, তখন অবাক হতেও ভুলে যাই।
এই গল্পটির মাঝে গল্প কোথায়? তাহলে কি শুধু ব্লগের বিরুদ্ধে বিষোদগার করার জন্যই এই আয়োজন ?
এতো মূল্যবান স্পেস ( সম্ভবত ৪ হাজার টাকা প্রতি ইঞ্চি) খরচ করে এই নোংরামি যদি মেইনস্ট্রিম মিডিয়ায় করা হয়, তখন স্বভাবতই আমাদের মতো তুচ্ছ ব্লগারদের মনে প্রশ্ন জাগে, এসব লেখক কলামিস্টের এই ব্লগাতংকের পিছনে কারন কী ?


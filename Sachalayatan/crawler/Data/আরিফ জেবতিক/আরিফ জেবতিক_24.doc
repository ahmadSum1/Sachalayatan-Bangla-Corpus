সুনামগঞ্জে সূর্যাস্ত 



একটা সময় ছিল কুড়িটাকা পকেটে থাকলেই বেশ একটা ভ্রমন হয়ে যেতো। সেরকম কুড়িটাকার ভ্রমনে আমি আর রনি শ্রীমঙ্গল গিয়েছিলাম অক্সিডেন্টালের সেই পাহাড়সম আগুন দেখতে। তারপর দেখার কথা ছিল রাসপূর্ণিমা। 
কেন যেন দলটা আর সেরকম গুছিয়ে তোলা হলো না , একসঙ্গে রাসপূর্ণিমা দেখা বাকীই থেকে গেল আমাদের। এবার বেশ আয়োজন করে রওনা হলাম, ফেসবুকে যদিও অভিশাপ দিল রনি।
রনি মির্জার অভিশাপে জোর আছে , শেষ সময়ে এসে সব গুবলেট পাকিয়ে গেল।
আমি আর টিপু রওনা হলাম সুনামগঞ্জে , সুনামগঞ্জ হচ্ছে জোৎস্নার শহর, এই শহরের পৌরপিতা ছিলেন এক কবি, হাছন রাজার বংশধর সেই কবি জোৎস্নার রাতে বাতি নিভিয়ে দিতেন পুরো শহরের।
নদীতীরের সেই অদ্ভুত সৌন্দর্যের শহর দেখতে আমি আর টিপু চললাম সুনামগঞ্জ।
পথে এক বিচ্ছিন্ন দ্বীপের মতো জায়গায় অনির্বানের সাথে দেখা হওয়ার কথা , কিন্তু অনির্বানরাও আজকাল শহরবাসী। টিনের মগে চা খেতে খেতে তাই দেখি এক অদ্ভুত সন্ধ্যার ছবি।
এইচডিআর শেখার ইচ্ছে হয় মাঝে মাঝে , কম্পুকানা বলে আর ওপথে এগুই না , সেই সন্ধ্যায় পথের পাশে দাড়িয়ে ভাবি, আঁকাশ কি নিজেই আমাকে এইচডিআর দেখাচ্ছে তবে ?
আর জোৎস্নার গল্প ? সে তোলা থাক আগামীর কোন অবসরের জন্য।



সন্ধ্যারাতেই উথালপাথাল চাঁদ। বাকীটুকু ধরে রাখতে যাইনি।
কিছু কিছু চাঁদ আছে ক্যামেরার লেন্স দিয়ে তাকালে চাঁদের অপমান হয় , বাকীরাতটুকু তাই আমি আর চাঁদময়, মাঝখানে কোন দামী লেন্সের আড়াল নেই। 



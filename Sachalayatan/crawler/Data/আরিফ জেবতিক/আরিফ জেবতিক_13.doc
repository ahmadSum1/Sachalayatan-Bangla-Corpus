রক্ত মাখানো পোশাক পরাই যে দেশে ফ্যাশন



গতকাল আরো ৩১ জন শ্রমিক মারা গেছেন। আশঙ্কা করা যায়, এই মৃতের সংখ্যাটা আরো বেশি হবে, এখনও সব তথ্য পরিস্কার হয় নি। গার্মেন্ট শিল্পের অস্থিরতার জন্য আমরা গার্মেন্ট মালিকরা প্রায়ই বিদেশী শক্তি, ধান্দাবাজ শ্রমিক নেতা, স্থানীয় জুট ব্যবসায়ী চক্রকে দায়ী করি।
কিন্তু হা-মীম গ্রুপে মারা যাওয়া ৩১ জন শ্রমিকের ব্যাপারে কারে দায়ী করা হবে?
দায়ী করা হবে আল্লাহকে, কারন আল্লাহর মাল আল্লাহ নিয়া গেছেন, আমাদের বাকিদের কী করার আছে? আল্লাহ ছাড়া এই মৃত্যুর জন্য কাউকে দায়ী করা হবে না। অথচ দায়ী করার কথা।
হা-মিম দেশের একটি অনেক বড় গার্মেন্ট গ্রুপ। এই বিশাল গ্রুপটি দেখভালের জন্য ডজন ডজন বড় কর্তা আছে। তাদের বড় বড় ভবন এবং সেই ভবনগুলো আধুনিক স্থাপত্যশৈলীতে ঝকঝক করে। এসব নিরাপত্তা, শ্রমিক কল্যান ইত্যাদি দেখার জন্য অবসরপ্রাপ্ত সেনা অফিসার, বড় বড় বিশ্ববিদ্যালয়ের এমবিএ, বিদেশে প্রশিক্ষনপ্রাপ্ত লোকজন নিযুক্ত আছে।
তারপরও যখনই আগুন লাগে, তখনই দেখা যায় বেশির ভাগ ক্ষেত্রেই আতঙ্কগ্রস্ত শ্রমিকরা হয় অন্যশ্রমিকের পায়ের নিচে চাপা পড়ে অথবা উপর থেকে লাফিয়ে পড়ে মারা যান। 
তাহলে আসল কারন কী?
আসল কারন হচ্ছে, শ্রমিকের নিরাপত্তার ব্যাপারে আদৌ কোনো সিরিয়াস কাজ কোনো গার্মেন্ট ফ্যাক্টরিতেই হচ্ছে না।
যখনই কাজের প্রেশার থাকে ( কাজের প্রেশার থাকে কারন বেশি কাজ করার ব্যাপারে আমরা মালিকরা খুবই আগ্রহী, উৎপাদন ক্ষমতার চাইতে বেশি কাজ নেয়া এই দেশে রেওয়াজ।) তখনই নিরাপত্তার বিষয়টি পুরো উপেক্ষা করা হয়। মাসিক ফায়ারড্রিল করার নিয়ম থাকলেও অধিকাংশ মাসেই এই ড্রিল করা হয় না।
সবগুলো সিড়ি কারখানা চলার সময় খোলা থাকার কথা থাকলেও, আগুন লাগলেই দারোয়ানরা সিড়ি বন্ধ করে দেয়; এটা নিয়মিত ঘটনা। এটি করা হয় কারন দারোয়ানদেরকে কেউ কখনো জোর দিয়ে বলে নি যে আগুন লাগলে সিড়ি খোলা রাখতে হবে। অগ্নি নিরাপত্তা এবং প্রাথমিক চিকিৎসা দেয়ার জন্য শ্রমিকদের মাঝ থেকে সক্ষমদের নিয়মিত প্রশিক্ষন দেয়ার কথা থাকলেও, এটি প্রায় পুরোপুরি ইগনোর করা হয়।
আর রাষ্ট্রের কথা কী বলব?
আইন আছে ভবনের ছাদে টিনশেড কোনো স্থাপনা থাকতে পারবে না। মাঝখানে এটি নিয়ে বেশ তোড়জোড় চলছিল, সরকার নোটিশ টোটিশ পাঠাচ্ছিল। কিন্তু আমাদের মহান বিজিএমইএ'র চাপে এই উদ্যোগ থমকে গেছে। এখনও ৭ তলার অনুমোদন নেয়া হচ্ছে, তারপর কমদামে ছাদে টিনশেড আরেক তলা তৈরী করা হচ্ছে। এতে বড় সমস্যা হচ্ছে আগুন লেগে যদি নিচে নামার রাস্তা বন্ধ হয়ে যায়, ছাদে শ্রমিকরা উঠতে পারছে না, উদ্ধারকাজও চালানো যাচ্ছে না। এই অন্যায় স্থাপনা ভেঙ্গে ফেলার ব্যাপারে রাষ্ট্র ও সরকারের কোনো মাথাব্যথা নেই।
দুর্ঘটনাকে তখনই দুর্ঘটনা বলা সম্ভব যখন সব ধরনের নিরাপত্তা ব্যবস্থা থাকা সত্ত্বেও নিয়তি আমাদের মাঝ থেকে কাউকে কেড়ে নেয়। কিন্তু পর্যাপ্ত নিরাপত্তা ব্যবস্থাকে কেয়ার না করার কারনে যেসব মৃত্যু ঘটে, সেগুলো দুর্ঘটনা নয়। এগুলোকে হত্যাকান্ড হিসেবেই চিহ্নিত করতে হবে।
এই অসহনীয় পরিস্থিতি থেকে কি আমরা উদ্ধার পাব না?
এসব প্রাণনাশের জন্য কি আমাদেরকে অনেক বড় কোনো উদ্যোগ নিতে হবে?
নাহ্, তেমন কিছুই করতে হবে না।
ছোট্ট একটা উদ্যোগ নিলেই এসব সমস্যার সমাধান হয়।
একটা গার্মেন্ট মালিককে গ্রেফতার করা হোক, একটা ভবন মালিককে গ্রেফতার করা হোক; আমি লিখে দিচ্ছি, একমাসের মাথায় সব গার্মেন্ট ফ্যাক্টরি সিধা হয়ে যাবে। এর আগে কিছুই হবে না। নিরাপত্তা ব্যবস্থার নামে এসব চোখ দেখানো ঝকঝকে ফায়ার এক্সটিংগুইশারগুলো খালিই থাকবে, দারোয়ানরা ঠিকই সময়মতো গেট বন্ধ করে রাখবে।
রক্ত মাখানো পোশাক পরা কোনো ব্যবসায়ী গোষ্ঠি আর সরকারের ফ্যাশন হতে পারে না। 


প্রজন্মের শুভ শক্তির উপর আস্থা রাখুন



কয়েকদিন আগে সচলে একজন অতিথি লেখকের লেখা প্রকাশিত হয়েছে।
লেখার শিরোনাম ,"জামাতের হাত কতো লম্বা হতে পারে? হেগো থামানোর কোন উপায় কি নাই আর?"
লেখাটি পড়লে প্রচন্ড হতাশা জাগে , ক্ষোভ জাগে , অসহায় বোধহয়। লেখক জানাচ্ছেন বাংলাদেশে জামাত কোনঠাসা থাকলেও ইংল্যান্ডের মাটিতে তারা শক্ত শেকড় গেড়ে বসেছে। এর কার্যকারন নিয়ে লেখকের বিশ্লেষন খুবই সুন্দর , বন্ধুবান্ধব আর পরিবারের সদস্যদের প্রাচুর্য মহারানীর মাটিতে থাকায় এর অনেকখানিই আমার আগে থেকেই জানা।
সেটা নিয়েই আবোলতাবোল কিছু লিখতে ইচ্ছে হচ্ছে।
১.
আপনারা কি শিবিরের মিছিল দেখেছেন কখনো ? অন্যদল যখন ভিড় করে মিছিল করে তখন শিবির খুব সুন্দর করে সারিবদ্ধ হয়ে মিছিল করে, তাদের মিছিল হয় দীর্ঘ ; দেখলে মনে হয় বিশাল সুশৃংখল মিছিল। আদতে কি তাই ? উহু , শুভংকরের ফাঁকি আছে সেখানে। আসলে কম লোক দিয়ে বড় মিছিল দেখানোর এই গোয়েবলসীয় চিন্তা থেকেই শিবির এরকম মিছিল করে ।
এই কাজটা তারা সবসময় সবজায়গায় করে থাকে। মার্কেটিংয়ের ভাষায় যেটাকে ব্র্যান্ড ভিজিবিলিটি বলে, এই কাজে শিবির খুব দক্ষ। তবে সেই দক্ষতা তারা দেখাচ্ছে গত প্রায় ৩০ বছর ধরেই , তাতে কী এমন লাভ হয়েছে সেটা হিসেব করে দেখার প্রয়োজন আছে।
একারনেই লেখক বলতে পারেন ,
"আমি হলফ করে বলতে পারি বহির্বিশ্বে বাংলাদেশী কমিউনিটির মধ্যে জামাতের যে প্রভাব তা যে কোন দলের চেয়ে বেশী। "
আসলেই কী ? একজন আদি সিলেটী হিসেবে আমার আত্মীয় স্বজন বন্ধুবান্ধব ইংল্যান্ডের উত্তর দক্ষিন পূর্ব পশ্চিমে ছড়িয়ে আছে। তাদের থেকে যদি স্যাম্পল নেই তাহলে সেখানে জামাতি একটাও দেখি না আমি। হু, সেটা হয়তো স্যাম্পলিংয়ের সমস্যা, অন্যপিঠে হয়তো একজন জামাতি তার আত্মীয় স্বজনদের মাঝে জামাতি ছাড়া আর কিছু দেখে না।
কিন্তু প্রতিবছর ইংল্যান্ডে যে বৈশাখী মেলা হয় , সেখানের হাজার হাজার লোক? ঐ মেলাকে হারাম ঘোষনা করে ফতোয়া দিতে তো জামাতিরা কম দেয় না , শিবিরের ক্যাডার রহিম আর তার সাঙপাঙরা যে সেখানে প্রতিবছর লিফলেট বিলি করে মেলার বিরোধিতা করে । তো ? ইংল্যান্ডের সবগুলো টিভি চ্যানেল, সবগুলো মসজিদ ,সবগুলো সংগঠন পকেটে পুরেও তো জামাতিরা সেই জনসমাগম ঠেকাতে পারে না দেখলাম। প্রতিবছরই লোক বাড়ছে , তাই নয়কি ?
ইংল্যান্ডে জামাতিদেরকে শক্তিশালী মনে হওয়ার অন্য কারন আছে। আমাদের আগের প্রজন্ম , আমাদের বাবাকাকারা অধিকাংশই সিলেটের বহুল প্রচলিত এলটুএল ( লাঙল টু লন্ডন)। লেখাপড়ার অভাবে , নানা ধরনের হীনমন্যতায় , সরাসরি নিম্নবিত্ত থেকে আসায় তাদের পক্ষে মূল স্রোতধারায় চলে যাওয়া সম্ভব হয়নি, তারা নিজেদের মাঝেই বন্দি হয়ে ছিলেন। এই লোকরা তাদের জীবনে রেস্টুরেন্ট ব্যাবসা থেকে প্রচুর টাকা কামিয়েছেন, এখন তাদের আখেরাতের হিসাব নিকাশের পালা। শেষ বয়েসে এসে তাই আর বসুন্ধরায় জায়গা না কিনে বেহেশতে জায়গা কেনার দিকে মনোযোগ দিচ্ছেন। স্কুল কলেজ হাসপাতালে টাকা দিলে যেহেতু বেহেশত বিষয়ে নিশ্চিত হওয়া যাচ্ছে না তাই তারা মাদ্রাসা ও মসজিদে গন টাকা ঢেলে বেহেশত নিশ্চিত করতে চাচ্ছেন।
এরা হচ্ছেন সহজ সরল লোক, তারা টিভিতে সুললিত আয়াত শুনে বেহেশতে যাওয়ার আশায় দান করতে থাকেন। এই দানের সাথে জামাতিদের রাজনীতিতে সমর্থন দেয়ার কোন বিষয় আছে কি না সেটা ইংল্যান্ডে বাসকারী সচলরা ভালো বলতে পারবেন , তবে আমার চোখে পড়েনি। (হু, কথা হচ্ছে জামাতিরা এই টাকাগুলো পেয়ে তাদের কুকাজে লাগাচ্ছে, তবে ধীরে ধীরে প্রকাশিত হয়ে গেলে এগুলোও আর কতোবছর চালাতে পারবে সেটা আমরাও দেখব আশাকরি।)
এই প্রথম প্রজন্ম প্রায় শেষের দিকে। দ্বিতীয় প্রজন্মের বৃটিশ বাঙালিদের মাঝে শিক্ষা অনেক বেশি , সেখানে জামাতিরা কতোটুকু আসন গেড়ে বসতে পারবে সেটা হয়তো আগামীতে দেখা যাবে তবে সাধারন বিবেচনায় সেই সম্ভাবনা কমের দিকে বলেই আমি মনে করি। আর এখন যারা দেশ থেকে যাচ্ছে সেই তরুনরাও অনেক সচেতন, শিবির ব্যাকগ্রাউন্ডের বাইরের কেউ সেখানে গিয়ে নতুন করে শিবিরের খপ্পরে পড়েছে এমন কেস বোধহয় খুব বেশি হবে না।
আমি অতিথি লেখকের সচেতনতার প্রশংসা করি। তাঁর এই অবস্থানই কিন্তু আমাকে আশাবাদী করে রাখে। জামাতিরা যা শো করছে , সেই শো দেখে হতাশ হওয়ার কিছু নেই । আপনি যেরকম ব্লগের পাতায় লিখছেন, রেজওয়ান যেরকম উইকিপিডিয়ায় লড়ছেন , তেমনি আমাদের অগনন মানুষ নিজ নিজ সেক্টরে লড়ছেন। জামাতি শো যতো বাড়ছে তার সাথে পাল্লা দিয়ে কিন্তু সচেতনতাও বাড়ছে। টিভি চ্যানেল দখল করে লিল্লাহ ব্যারিস্টার তার ঢুলু চোখে যতোই ফতোয়া ঝাড়ুক , ব্রিটেনের মাটিতে কিন্তু বৈশাখী মেলাও চালু হয়েছে।
পূর্বপুরুষের তৈরী প্রতিরোধ এখনও জারি আছে, তার উত্তরাধিকার বহন করে নেয়ার মতো অগনতি ধমনীও আছে এই প্রজন্মে। এই লড়াই কাজে আসছে, কাজে যে আসছে শেষ প্রমান হয়েছে বাংলাদেশে গত নির্বাচনে ; আমি জানি না লন্ডনে সেটা প্রমান করার কোন উপায় আছে কি না , কিন্তু সেই প্রমানের সময় যদি আসে তাহলে দেখা যাবে এই সব শো আসলেই শুধু টিভির রঙিন সেটেই সীমাবদ্ধ বেশি।
আমি বিশ্বাস করি আমাদের প্রজন্মেই ধর্মভিত্তিক রাজনীতির বিষবাষ্প মুক্ত হবে আমার স্বদেশ।
দরকার শুধু লড়াইটা জারি রাখা। 


বালকবেলা-র প্রকাশ ও এলোমেলো কথা...



বালকবেলা-মুহম্মদ জুবায়ের
০১.
জুবায়ের ভাই চলে যাওয়ার সংবাদে  আমি কেমন যেন স্তব্ধ হয়ে পড়ি । আমি লিখতে চাই , লিখতে চাই , লিখতে চাই , লিখতে পারি না । 
শুধু আলগোছে মুছে ফেলি উপন্যাস -সূর্যবান স্যারের ভয়মুক্তি । এই উপন্যাসটি আমি শুধু জুবায়ের ভাইয়ের তাগাদাতে লিখে যাচ্ছিলাম , কুড়ি হাজার শব্দ লেখা শেষও হয়েছিল । জুবায়ের ভাই ক্রমাগত তাগাদা দিতেন, উপন্যাসের প্রথম লাইনটা তাঁর খুব পছন্দ হয়েছিল - সূর্যবান স্যার ভগবানকে আল্লাহ ডাকতেন ।  শুধু এই লাইনটার জন্যই তিনি চেয়েছিলেন উপন্যাসটা লেখা হোক । জুবায়ের ভাই ছাড়া আর কারো কাছেই হয়তো উপন্যাসটার কোন গুরুত্ব ছিল না , তিনি চলে গেলে আমি তাই উপন্যাসটিকে হত্যা করি । 
০২.
একই ভাবে আমি তাকে তাগাদা দিয়েছিলাম সচলায়তনের প্রথম পূর্ণাঙ্গ ই-বুক ‌‌‍‌"ফেলে আসা ছেলেবেলা''র জন্য একটা লেখা তৈরীতে । যারা সেই সময়ে সচলায়তনের সঙ্গে জড়িত ছিলেন তারা জানেন , সেই ইবুকটি তৈরীর জন্য আমি কিভাবে সবাইকে তাগাদা দিয়ে জীবন অতিষ্ট করে ফেলেছিলাম ।
একের পরে এক সচলদের লেখা জমা পড়ে , কিন্তু জুবায়ের ভাইয়ের লেখাটি আর আসে না । আমি জিমেইলে , সচলায়তনে তাকে ক্রমাগত যন্ত্রনা করতে থাকি । জুবায়ের ভাই বারবার সময় চেয়ে নেন , আর আমি বারবার ইবুকের প্রকাশনা পিছিয়ে দেই ।
শেষ পর্যন্ত জানালেন , লেখাটি অনেক দীর্ঘ হয়ে যাচ্ছে । আমি তখন বললাম , ঠিক আছে , আপনার লেখাটি দিয়ে আমি আলাদা ইবুক করব । ধীরে সুস্থে শেষ করেন ।
জিমেইলে তিনি পাল্টা কমেন্ট করেছিলেন - আপনার হাত থেকে মরেও দেখি মুক্তি নেই ।
০৩.
জুবায়ের ভাই চলে যাওয়ার পরে ‘আহা কী যে বালখিল্য’ শিরোনামে সন্দেশের পক্ষ থেকে তাঁর সেই অপ্রকাশিত ছেলেবেলাটি ধারাবাহিকভাবে প্রকাশ করা শুরু হয় ।
আমার কেমন যেন বড্ড অভিমান হয় তখন । এই লেখাটির সাথে আমি আর জুবায়ের ভাই মাখামাখি হয়ে আছি , আমার কেন যেন মনে হয় আমাদের লেখাটা অন্যরা নিয়ে যাচ্ছে ,অন্যরা আমাদের লেখাটিকে নষ্ট করে ফেলছে , অন্যরা আমাদের লেখাটিকে ধ্বংস করে ফেলছে । সেই  অভিমানে আমি লেখাটি পড়া বন্ধ করে দেই ।
০৪.
আজ জুবায়ের ভাইয়ের জন্মদিন ।
আমি পিডিএফ করলাম তার সেই অসমাপ্ত লেখা । শিরোনামে তিনি দুইটি নাম ভেবেছিলেন , `আহা কী যে বালখিল্য'টাকে বাদ দিয়ে আমি পছন্দ করলাম `বালকবেলা'। আমি জানি আমার পছন্দের উপর জুবায়ের ভাইয়ের আস্থা আছে ।
এই ই-বুকটি আর কেউ পড়বেন এমনটা আশা করে কিছু করিনি । পড়লে পড়বেন , না পড়লে নাই ।
এই লেখাটির সংকলন শুধু আমার আর আমার জুবায়ের ভাইয়ের ।
বাদবাকীদেরকে আমরা থোড়াই কেয়ার করি ।
আমি জানি , যতোদূরেই থাকুন না কেন জুবায়ের ভাই এই মূহুর্তে আমার এই পোস্টটি পড়ছেন , আর সেই আগের মতোই একটা হাসির ইমোটিকন দিয়ে বলছেন -  আপনার হাত থেকে মরেও দেখি মুক্তি নেই ।
শুভ জন্মদিন জুবায়ের ভাই ।
আপনি আমার অভিবাদন গ্রহন করুন ।
মৃত্যু আমার ভাইকে আমার কাছ থেকে কখনোই বিচ্ছিন্ন করতে পারে না ...
আরিফ জেবতিক
২২.০৫.০৯
ই-বুকটি ডাউনলোড করা যাবে ইস্নিপ্স থেকে ।





balokbela-Muhommod...


Hosted by eSnips


 

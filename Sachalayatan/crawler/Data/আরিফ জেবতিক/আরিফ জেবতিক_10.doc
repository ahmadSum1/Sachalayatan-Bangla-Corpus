রাঙা বউ: একটি মুভি রিভিউয়ের খসড়া  



(অতিরিক্তমাত্রায় ১৮+ কনটেন্ট থাকায় পোস্টারটি এখানে যুক্ত করা হলো না।)
বার্কলে বলেছিলেন, দার্শনিকরা প্রথমে ধুলির ঝড় তোলেন, তারপরই অভিযোগ তুলেন যে কিছু দেখা যাচ্ছে না! বার্কলের এই উক্তির প্রাসঙ্গিকতা তৈরী হয়, যখন মুক্তির ১৩ বছর পরে ‌'রাঙাবউ' সিনেমার পোস্ট মডার্ন ডিসকোর্স শুরু হয় আর সেই ডিসকোর্সে একটি কাউন্টার ন্যারেটিভ তৈরীর প্রয়োজনীয়তা প্রতিভাত হয় আমাদের চলচিত্রের গতিধারা নিরূপনে। যদিও বার্কলে এখানে সরাসরি সম্পৃক্ত  নন, তবু তার অস্তিত্ব ও বৈশিষ্ট্যের দ্বন্দ্ব, যা সার্ত্র এবং অন্যান্য অস্তিবাদীদের বয়ানে 'পূর্বপরিকল্পিত সংজ্ঞায়নের মাধ্যমে নিরূপন নিরর্থক' হিসেবেই পাঠ হয় আমাদের চোখে, সেই বিচারে রাঙাবউ সিনেমার পূর্ববর্তী সবগুলো আর্টিফিশিয়াল ডিসকোর্সকে খারিজ করে দেয়ার জন্য ১৩ বছর যথেষ্ট সময়। ( ফুটনোট-১)
বলা হয়ে থাকে যে মোহাম্মদ হোসেনের রাঙাবউ সিনেমাটি বাংলা চলচিত্রকে অশ্লীলায়নের প্রথম মাইলফলক।
কিন্তু এই অশ্লীলায়নের সরলরৈখিক ডিসকোর্সের বাইরে বেরিয়ে যদি রাঙাবউ সিনেমার রাজনৈতিক অংশটুকু আমাদের ইতিহাসের ডিসকার্সিভ ভিন্নপাঠে প্রণীত না হয়, তাহলে ১৩ বছর পরেও এই সিনেমার ঐতিহাসিক গুরুত্ব অনুধাবনে এই ভূখন্ডের নিম্নবর্গীয়রা ব্যর্থ হবে।
বিশ্বযুদ্ধোত্তর বাংলা সিনেমার নারীদের উপস্থাপনের যে একরৈখিক দৃশ্যপট, তার বাইরে এসে ডিরেক্টরের রাঙাবউ আমাদের এই ভূখন্ডের রাজনীতি, ইতিহাস, সমাজচিত্র এবং বিশেষ করে লৈঙ্গিক বৈষম্য তথা পুরুষতান্ত্রিক আচরনের যে অনন্য দৃশ্যায়ন, তার দিকে নজর দেওয়ার জন্য পোস্ট মর্ডার্ণ সমালোচকদের এখুনি সক্রিয় হয়ে উঠা সময়ের দাবি।
বাংলা সিনেমায় নারীকে উপস্থাপনের যে ধারা ছিল, তার সহজতম ও বাক্যিক বয়ান হচ্ছে 'কখনো বা ডার্লিং, কখনো বা জননী, কখনো বা স্নেহময়ী সিস্টার।' ( সূত্র: দীপ জ্বেলে যাই, সুচিত্রা সেন অভিনীত)
এর বাইরে এসে মোহাম্মদ হোসেন প্রথমবারের মতো নারীকে যৌনতার উপকরণ হিসেবে দর্শকদের সামনে হাজির করার প্রয়াস নেন, যা এই উষর ভূমিতে পোস্ট মডার্ণিজমের চূড়ান্ত ও সাহসী বিক্ষেপ। নারীকে যৌনতার উপকরণ হিসেবেই পুরুষতান্ত্রিক সমাজে চিহ্নিত করা হয়েছে এবং এক ধরনের কঠিন ও স্থবির ভয় নারীদের মাঝে বপনের সেই আদিম প্রবণতা থেকেই বাংলা সিনেমার পূর্ববর্তী সবগুলো সিনেমা নির্মিত হয়েছে। কিন্তু মোহাম্মদ হোসেন প্রথমবারের মতো সাদামাটা ভাবে নারীকে নিছকই যৌনতা দিয়ে দেখতে ও দেখাতে চেয়েছেন, এ জন্য তার দৃশ্যায়ন সাহসী, তিনি প্রতিবার গড়ে কুড়ি মিনিট করে শয্যাদৃশ্য দেখিয়েছেন যেখানে নারী তার দেহ দিয়ে সমর্পিত কিন্তু ' দেহ পাবি, মন পাবি না' -র মতো সংলাপ দিয়ে মর্ষকামী পৌরুষতন্ত্রের বিরুদ্ধে তার জেহাদ অব্যাহত রেখেছে।
এই অংশে এসে নিম্নবর্গীয় দর্শকদের ( যেহেতু এলিট সমাজ এসব হলে যায় না) প্রবল শিষ সিনেমা হলে শিৎকার ধ্বনীর মতো প্রবাহিত হওয়ায় এ কথা স্পষ্ট হয়ে উঠে যে মেল মর্ষকামীতার একটি চিন্তাধারার আসলে শ্রেনীমুক্তি ঘটেছে, সেখানে ঋতুপর্ণার উদোম দেহ প্রদর্শনে এলিট ও নিম্নবর্গীয়, উভয় শ্রেনীই কামাতুর হয়ে উঠে। এই যে যৌনতার মাধ্যমে শ্রেনী বৈষম্যকে একটা বিন্দুতে এনে মিলিয়ে দেওয়া, এটি পোস্ট মডার্ণ যুগে মোহাম্মদ হোসেনের আগে আর কোনো পরিচালক করতে পারেন নি। ইতালির টিন্টো ব্রাস এ ধরনের কয়েকটি চেষ্টা নিলেও, মোহাম্মদ হোসেনের প্রয়াসের কাছে সেগুলোকে নাকচ করে দেওয়া ছাড়া উপায় থাকে না। (ফুটনোট-৩)
রাঙাবউ সিনেমার পলিটিকাল ও সোশ্যাল পটভূমি পাঠে আমাদের সমালোচকরা বারংবার ব্যর্থ হয়েছেন। যার কারনে এই সিনেমাটিকে আমি সময়ের আগের সিনেমা বলে অভিহিত করতে চাই।
'sleeping with enemy' সিনেমাটি থেকে হিন্দীতে অনেকগুলো ছবি নির্মিত হয়েছে এবং সেগুলোর দুর্বল অনুকরনে মোহাম্মদ হোসেন তৈরী করেছেন রাঙাবউ। সিনেমাটিকে নকল বলা এই বিশ্বায়নের বিচিন্তিত যুগে সম্ভব নয়, কারন মেধাসত্ত্বের নকলইজম আদতে একটি আপেক্ষিক বিষয়। মেধাসত্ত্ব আদতে মানবজাতির সামষ্টিক অর্জনের ফল, সুতরাং 'sleeping with enemy' র বাংলা অনুবাদ ' শত্রুর সঙ্গে সহবাস' না করে সিনেমাটির নামকরন 'রাঙাবউ' করার মাধ্যমে বিশ্বায়নে বাংলা সংস্কৃতির আত্মীকরণের বিষয়টি সামনে চলে আসে। আন্তর্জাতিকরণের এই প্রয়াসের বাইরেও ‌'রাঙাবউ' আদতে এই উপমহাদেশের ছবি, কোনো উগ্র জাতীয়তাবাদী চেতনা দিয়ে তাকে ঢালিউডের সিনেমা বলাটা এলিট শ্রেনীর 'আমিত্ব'কে প্রকট করে তোলা ছাড়া এই ডিসকোর্সে নতুন কোনো এলিমেন্ট যুক্ত করবে না।
পরিচালক ববিতা-কবিতা-সবিতা কে বাদ দিয়ে পশ্চিমবঙ্গ থেকে ঋতুপর্ণাকে এই সিনেমায় কাস্ট করার পেছনে ঋতুপর্ণার দেহ প্রদর্শনকামিতাকে যারা মূল কারন ভাবছেন, তাদেরকে কাউন্টার ন্যারেটিভ পাঠ পড়তে আহ্বান জানাই।
পশ্চিমবঙ্গের নায়িকাকে কাস্ট করার মাধ্যমে ১৯ শতকের বাঙালিত্বের দীর্ঘ বিতর্ক, বঙ্গভঙ্গের মাধ্যমে দুই বাংলার সাংস্কৃতিক স্রোতধারার ভিন্নতা সৃষ্টি এবং বাঙালি মুসলমানদের যে হীনমন্যতার একটি বয়ানিক পাঠ আছে, সেটিকে চ্যালেঞ্জ করেছেন পরিচালক। বাঙালি মুসলমান এখন শুধু পাসিং শট দেয় না বরং পশ্চিমবঙ্গ থেকে নায়িকা ভাড়া করে আনে, এর মাঝে বাংলাদেশী বাঙালি, যা আদতে বাঙালি মুসলমানদের রাজনৈতিক একটি খণ্ড পরিচয়মাত্র, তাকে গ্লোরিফাই করার ব্যাপার আছে। সাদাচোখে এটিকে উগ্র জাতীয়তাবাদী চিন্তা হিসেবে দেখা হলেও, পশ্চিমবঙ্গের নায়িকা হায়ার করার মাধ্যমে আসলে দুই বাংলার আত্মীকরনের প্রশ্নটিও সামনে চলে আসে।
তাছাড়া নায়িকার নামের মাঝে 'ঋতুচক্র' এবং 'পর্ণ', এই দুই শব্দের উপস্থিতি পরিচালককে এই নায়িকা নির্বাচনে প্রভাবিত করেছে বলেও কাউন্টার ন্যারেশন তৈরির সুযোগ হয়। 'পর্নো' একটি জনপ্রিয় পূঁজিবাদী মাধ্যম, অন্যদিকে আমাদের রয়েছে কয়েক হাজার বছরের কামসূত্রের মতো নিজস্ব ও স্বকীয় আত্মপরিচয়, এই দুইয়ের সম্মিলন আসলে জাতীয়তাবাদের বিস্তারের বাইরে দাঁড়িয়ে নতুন যে পরিচয়ের সন্ধান দেয়, তা মানবতাবাদী শান্তিবাদের সঙ্গেই বরং সম্পর্ক তৈরি করে। অন্যদিকে এই সিনেমার নায়ক হিসেবে 'আমিন খান' কে কাস্ট করার পেছনেও একাধিক কারন বিদ্যমান।
'আমিন' শব্দটি বাঙালি মুসলমানের আত্মপরিচয়ের সঙ্গে সম্পর্কযুক্ত, এর সঙ্গে পাকিস্তানের 'খান সেনা' থেকে 'খান' পদবির যুক্তকরণ প্রাক ৪৭ যুগের আত্মনুসন্ধানেরত দুইটি বিচ্ছিন্ন ভূখণ্ডের মুসলমানদের ৪৭ পরবর্তী দুইযুগের 'ভাতৃবন্ধনে'র ইতিহাসকে আমাদের চোখের সামনে হাজির করে।
( চলবে..) 


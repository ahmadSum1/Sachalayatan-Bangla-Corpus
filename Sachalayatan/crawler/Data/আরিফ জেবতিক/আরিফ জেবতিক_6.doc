দিদি কি পারবেন?




পশ্চিমবঙ্গের নির্বাচনী ফলাফল আমাকে বেশ খানিকটা চমকে দিয়েছে। বামফ্রন্ট ১০০ এর নিচে আসন পাবে, এতটুকু ভাবিনি। তৃণমূল কংগ্রেস নেত্রী মমতা বন্দোপাধ্যায় গণতান্ত্রিকভাবে নির্বাচিত বিশ্বের প্রাচীনতম কমিউনিস্ট জোট সরকারকে এরকম শোচনীয়ভাবে পরাজিত করবে, এটা অবশ্য অনেকেই আগাম পূর্বাভাস দিচ্ছিলেন। এককভাবে সংখ্যাগরিষ্ট তৃণমূল কংগ্রেস এবার পশ্চিমবঙ্গের সরকার গঠন করতে যাচ্ছে এবং মমতা সেই সরকারের মূখ্যমন্ত্রী হবেন, এ বিষয়ে আর কোনো সন্দেহ নেই।
কিন্তু মূখ্যমন্ত্রী হওয়ার পরেই মমতাকে যে বড় বড় চ্যালেঞ্জ মোকাবেলা করতে হবে, সেগুলোর কতটুকু সাফল্যের সঙ্গে উৎরাতে পারবেন, সেটাই এই মুহুর্তের বড় প্রশ্ন।
বামবিরোধী ভোটের জয়
পশ্চিমবঙ্গের এই রাজনীতিতে বাম সরকারের বিরুদ্ধে এই নির্বাচনে সুস্পষ্ট কোনো রাজনৈতিক মতবাদ ও কর্মসূচির বিজয় হয়েছে বলে আমার মনে হয়নি। তৃণমূল কংগ্রেসের অর্থনৈতিক ও সামাজিক দর্শন দূর থেকে আমার কাছে স্পষ্ট হয়নি। মমতার পক্ষে বামফ্রন্ট মন্ত্রী অসীম দাশগুপ্তকে বিপুল ভোটে পরাজিত করা ফেডারেশন অব ইন্ডিয়ান চেম্বার অব কমার্স এন্ড ইন্ডাস্ট্রির সেক্রেটারি জেনারেল
ড. অমিত মিত্রের সাক্ষাতকার গতকাল শুনে আমার মনে হলো, তৃণমূল আসলে অর্থনৈতিক নীতিতে একটি মিশ্র অবস্থান নিতে যাচ্ছে। 'পরিবর্তন' এর স্লোগান তুললেও ঠিক কী পরিবর্তন তাঁরা করতে যাচ্ছেন এ ব্যাপারে তেমন বড় আকারের কোনো পরিকল্পনা তাঁদের আছে বলে মনে হয়নি।
সেক্ষেত্রে তৃণমূল কংগ্রেসের এই ভূমিধ্বস বিজয় ( গত নির্বাচনের ৩০ আসনের বিপরীতে এবার ১৮৪ আসন নিয়ে একক সংখ্যাগরিষ্টতা, জোটের অন্য শরিক কংগ্রেস এবং আরেকটি বামদলের কথা বাদ দিলেও ) আসলে এসেছে বাম বিরোধী ভোটের ঐক্য থেকে।
সাধারণত নির্দিষ্ট ইস্যু ও কর্মপরিকল্পনা বিহীন দল ও নেতার পক্ষে যখন ভোটস্রোত তৈরি হয়, তখন সেই ভোট জোয়ার দ্রুতই হতাশ হয়ে যাওয়ার একটা বড় সম্ভাবনা থাকে।
যদি তা-ই ঘটে থাকে, তাহলে মমতা'র জন্য আগামীতে মূখ্যমন্ত্রীত্ব রক্ষা করা অনেক কঠিনই হবে।
অর্থনীতিই মমতার সামনে বড় চ্যালেঞ্জ:
পশ্চিমবঙ্গ সরকারের সামনে এখন বড় চ্যালেঞ্জ হচ্ছে অর্থনৈতিক গতিশীলতা তৈরি করা। প্রায় ২ লাখ কোটি রূপি ঋণগ্রস্ত পশ্চিমবঙ্গ রাজ্যের অর্থনৈতিক অবস্থা খুবই করুণ। রাজ্যের মোট রাজস্ব আয়ের ৯৬ শতাংশই ব্যয় হয় সরকারি কর্মচারীদের বেতন-ভাতা মেটাতে। উন্নয়নের জন্য যদি মাত্র বাকি ৪% টাকা হাতে পাওয়া যায় তাহলে রাজ্যের উন্নতি হওয়া বেশ সময়েরই ব্যাপার। মাথা পিছু আয়ের দিক থেকে এই রাজ্য দেশের ১৭টি রাজ্যের মাঝে নবম।
এরকম অর্থনৈতিক পরিস্থিতিতে, যখন ভারতের অর্থনীতি দ্রুতই ভোগবাদিতার দিকে যাচ্ছে, সেখানে যদি দ্রুতই অর্থনৈতিক শক্তি অর্জন করা না যায়, তাহলে মমতার জনপ্রিয়তা দ্রুতই ফুরিয়ে যেতে পারে।
রাজ্যে এই মহুর্তে প্রয়োজন পড়বে অনেক অনেক বেশি বিনিয়োগ। এই বিনিয়োগ কতটা আকৃষ্ট করতে পারবেন মমতা, সেই প্রশ্ন কিন্তু রয়েই যায়। আমাদের ভুলে গেলে চলবে না যে  সিন্ধুর- নন্দীগ্রামে যে কাণ্ড তৃণমূল কংগ্রেস করেছে, এতে করে বিনিয়োগকারীরা এই দলের অধীনে বিনিয়োগে কতটুকু আকৃষ্ট হবে, সেটা চিন্তারই কথা। রতন টাটাকে তাড়িয়ে দেয়ার পরে ভারতের বড় বড় শিল্পগ্রুপগুলো এই রাজ্যে বিনিয়োগে কতটুকু উৎসাহিত হবে সেটা সময়ই বলে দেবে।
তবে মমতার জন্য ভালো খবর হচ্ছে, ( সম্ভবত) রাজ্যের অর্থমন্ত্রী হতে যাচ্ছেন ড.অমিত মিত্র। এফআইসিসি'র সেক্রেটারি জেনারেল হওয়ার সুবাদে অমিত মিত্রের একটি সর্বভারতীয় যোগাযোগ রয়েছে, বড় বড় শিল্পগ্রুপের কর্ণধারদের সঙ্গে তার রয়েছে উঠাবসা। তাঁর দক্ষতা ও যোগ্যতা নিয়ে এখন পর্যন্ত কোনো প্রশ্ন উঠে নি। আমেরিকা থেকে অর্থনীতির উপরে পিএইচডি অর্জন করা অমিত মিত্রের দৃষ্টিভঙ্গি আধুনিক বলেই মনে করেন ভারতের ব্যবসায়ী মহল।  এখন অমিত মিত্র যদি বাইরের বিনিয়োগ আকর্ষণ করে রাজ্যে শিল্পায়ন করতে পারেন, তাহলেই শুধু মমতার পক্ষে এই অর্থনৈতিক দীনদশা থেকে বেরিয়ে আসা সম্ভব।
কিন্তু প্রশ্ন রয়ে যায়, মমতার দল কি কৃষক উচ্ছেদ করে শিল্পস্থাপনের জন্য জমি দিতে পারবে ? যদি তা-ই করতে হয়, তাহলে সিন্ধুর-নন্দীগ্রামের মতো প্রতিরোধ কি তৈরি করবে না বামফ্রন্ট? আর নীতির প্রশ্নেই বা তিনি কী করবেন? আর কৃষক উচ্ছেদ করলে, কৃষক উচ্ছেদের বিপরীতে দাঁড়িয়ে তার যে ইমেজ অর্জিত হয়েছে, সেই ভাবমূর্তিরই বা কী হবে?
সব মিলিয়ে ব্যাপারটা যে খুব সহজ হবে এমন মনে হচ্ছে না।
মমতার দ্বিতীয় চ্যালেঞ্জ: দল আর সরকার
তৃণমূল কংগ্রেস খুব গুছানো দল নয় এখন পর্যন্ত। এদের অবস্থা আমাদের বিএনপির মতোই, সংগঠন নয়- জনগনের ভোট নির্ভরশীল ব্যক্তি ইমেজের উপর। কিন্তু বিপরীত দিকে বামফ্রন্টের রয়েছে ক্যাডারভিত্তিক সংগঠন, যা গ্রামের পঞ্চায়েত পর্যন্ত বিস্তৃত।
সুতরাং মানুষের মাঝে মিশে যাওয়ার জন্য বামফ্রন্টের যে পরিমান সহজ রাস্তা আছে, তৃণমূলের পক্ষে সেটি করা শক্তই হবে।
আর সাংগঠনিক কাঠামো শক্ত না হওয়ায়, তৃণমূল কর্মীদের মাঝে দুর্নীতি-মাস্তানিটা বিস্তৃত হওয়ারও একটা সুযোগ রয়ে যায়। যদি তা-ই ঘটতে থাকে, তাহলে দ্রুতই মমতার জনপ্রিয়তার পারদ নিম্নমুখী হবে, এ বিষয়ে কোনো সন্দেহ নেই।
সরকার পরিচালনায় মমতার অভিজ্ঞতা খুব বেশি নয়, তৃণমূলের অন্যান্য নেতাদের মাঝেও খুব যোগ্য ও দক্ষ নেতার সংখ্যা বেশি দেখা যাচ্ছে না। অন্যদিকে প্রায় ৩ যুগ পুরোনো বামফ্রন্ট প্রশাসনের আগ-পাশ-তলায় নিজেদের লোক ছড়িয়ে ছিটিয়ে আছে। সুতরাং বামফ্রন্ট প্রশাসন বনাম তৃণমূলের অনভিজ্ঞ নেতাদের টানপড়েনে সরকারের গতিশীলতা কতটুকু বজায় থাকবে সেটাই এখন দেখার বিষয়।
ঐ আসে মাওবাদীরা:
জঙ্গলমহল খ্যাত অঞ্চলে মাওবাদীদের বিস্তার পশ্চিমবঙ্গের কাছে একটা বড় আশংকার জায়গা। স্মরণ রাখা যেতে পারে যে সত্তর ও আশির দশকে নকশালবাড়ি আন্দোলনেও পশ্চিমবঙ্গে রাজনৈতিক উত্তেজনার বড় রেশ লেগেছে। মাওবাদীদের দমনে পশ্চিমবঙ্গ ও কেন্দ্রীয় সরকারের অনেক সহিংস উদ্যোগের বিরোধিতা করেছেন মমতা, এখন তিনি কী করবেন?
দার্জিলিংয়ের আলাদা রাজ্য গঠনের অশান্তি সামলানোর মতো শক্তিশালী দল ও প্রশাসন কি মমতা তৈরি করতে পারবেন ? যদি তা না পারেন, তাহলে রাজ্যকে এগিয়ে নিতে গিয়ে হিমশিম খেতে হবে তাঁকে, আর যদি জনপ্রিয়তার তুফান একটু স্থিমিত হয়, তাহলে পোড়খাওয়া বামফ্রন্ট নেতারা যে সেখান থেকে দ্রুতই ফায়দা তুলে ফেলবেন, এটা নিয়ে আমার কোনো সন্দেহ নেই।
বাংলাদেশের যা জানা উচিত:
পশ্চিমবঙ্গে এতবড় একটি নির্বাচন হয়ে গেল, যার ফলাফল নিয়ে আমরা বাংলাদেশীরাও অনেক আগ্রহ দেখাচ্ছি।
গোটা নির্বাচন দেখে আমাদের আসলে বেশ কিছু জিনিস শেখার আছে। বামফ্রন্ট টানা ৩৪ বছর ধরে ক্ষমতাসীন থাকার পরেও তাঁদের বড় বড় নেতাদের বিরুদ্ধে কোনো দুর্নীতির অভিযোগ তুলতে পারেনি তৃণমূল কংগ্রেস। বিচ্ছিন্ন দুয়েকটি ঘটনা থাকলেও থাকতে পারে, কিন্তু বড় আকারে বামফ্রন্ট নেতাদের বিরুদ্ধে ব্যক্তিগত সম্পদ অর্জনের কোনো উদাহরণ নেই।
একই অবস্থা মমতা বন্দ্যোপাধ্যায়ের ক্ষেত্রেও। নিজের বাড়ি তো দূরের কথা, একটা গাড়িও নেই তাঁর। সততার ক্ষেত্রে তৃণমূলের হেভিওয়েট নেতাদের কারো বিরুদ্ধে কোনো অভিযোগ নেই।
পশ্চিমবঙ্গ এককালে আমাদেরই অংশ ছিল। সেখানে যদি নেতানেত্রীদের মাঝে এই সততার চর্চা চলতে পারে, তাহলে আমাদের নেত্রীপুত্রের কমিশন ব্যবসা আর নেত্রভগ্নির শেয়ার ব্যবসার অভিযোগ আর গুঞ্জনে কেন কানপাতা দায় হয়?
আমরা পশ্চিমবঙ্গের তুলনায় কত সুবিধাজনক অবস্থায়ই না আছি। আমাদের এখানে মাওবাদী কি গোর্খাল্যান্ড অলাদের আন্দোলন নেই, সাম্প্রদায়িক অশান্তি নেই..শুধু নেতারা যদি আরেকটু কম চোর হতেন, তাহলে হয়তো আমাদের আরো অনেকদূর যাওয়া সম্ভব হতো।



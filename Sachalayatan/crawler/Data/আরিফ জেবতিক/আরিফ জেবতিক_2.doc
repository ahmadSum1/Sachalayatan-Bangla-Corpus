খালিদী সাহেবের নৈতিকতা শিক্ষার ধারাপাত পড়ে একটি 'চিপ কমেন্ট'



দেশের প্রধান অনলাইন সংবাদ মাধ্যম বিডিনিউজ২৪.কম এতদিন শুধু সংবাদ পরিবেশন করত। সংবাদের গ্রহনযোগ্যতা তাদের অন্য নবিশ প্রতিদ্বন্ধীদের চেয়ে তুলনামূলক ভালো হওয়ায় বিডিনিউজ দীর্ঘদিন ধরেই তাদের সেক্টরে জনপ্রিয়। কিন্তু খবর প্রকাশের বাইরে ইদানীং কিছুদিন থেকে তাদের মাঝে ইন্টারনেট নিয়ে সরকারকে উপদেশ দেওয়া টেওয়াটা একটু চোখেই লাগছে আমার। অবশ্য এই প্রবণতা নতুন নয়, এদেশে কেউ একটু সাফল্য পাওয়া মাত্রই নিজেকে সর্বেসর্বা ভেবে বসার এবং নিজস্ব ধ্যান ধারণার স্কুল খুলে বসার প্রবণতা পুরোনো। তবে হালের প্রথম আলোর 'বদলে যাও, বদলে দাও' এবং বিডিনিউজের 'নীতি চাই-নৈতিকতা চাই, ফাইন ফাইন আইন চাই' জাতীয় শিক্ষা ব‌্যবস্থায় নবিশ সাংবাদিক হিসেবে আমার আগ্রহ তুলনামুলক বেশিই। 
কিছুদিন আগে বিডিনিউজের সম্পাদক তৌফিক ইমরোজ খালিদী বিডিনিউজের প্রতিষ্ঠাবার্ষিকীতে একটি বক্তব্য দিয়েছিলেন, 'দায়িত্বহীন মুক্তমত নয়'। এই শিরোনামের মাঝেই সব কথা বলা হয়ে গেছে, এবং এই বক্তব্যের সঙ্গে দ্বিমত প্রকাশ করাটাও আমাদের দায়িত্ব হিসেবেই মনে হয়েছে। আজকের বিডিনিউজ মতামত কলামে মাননীয় সম্পাদক মহোদয়ের লেখা পড়ে আমি নিজে একটু দ্বিধায় পড়েছি যে আসলেই খালিদী সাহেব কী বলতে চান। এই লেখাটির অবতারণা সেখানেই।
লেখা পড়ে জানলাম, বিডিনিউজ গতানুগতিক ব্লগ চালু না করে নাগরিক সাংবাদিকতা চালু করতে উদ্যোগী হয়েছে। এর কারণ হিসেবে খালিদী জানিয়েছেন- 

এক বছর আগে আমরা যখন আমাদের বাংলা ব্লগ নতুন করে শুরু করেছিলাম তখন ঠিক করে নিয়েছিলাম, এই ব্লগ অন্য আর পাঁচটি ব্লগের মত হবেনা। এখানে ব্লগাররা শুধুই তাদের মতামত দেবেন না, শুধুই অন্য কোন ঘটনা, কোন বিষয়ে প্রতিক্রিয়া জানাবেন না; তারা তথ্যও দেবেন। তারাও একধরণের সাংবাদিকতা করবেন।
সাংবাদিকতা নিয়ে কথা বলতে গেলে, একটা কথা প্রায়ই বলা হয়, কমেন্ট ইজ চিপ, ইনফরমেশন ইজ এক্সপেনসিভ । অর্থাৎ, মন্তব্য করাটা সহজ, কিন্তু তথ্য যোগাড় করা কিংবা তথ্য দেয়াটা কঠিন কাজ। 

নিঃসন্দেহে একটি শুভ উদ্যোগ এবং প্রচলিত ধারার বাইরে বের হয়ে আসার একটি চেষ্টা হিসেবে একে সাধুবাদ জানাতে হয়। তিনি 'এক্সপেনসিভ' কাজ করার জন্য চেষ্টা করছেন।
তিনি স্মরণ করিয়ে দিয়েছেন,


কিন্তু তথ্য যোগাড়ের যে কাজটি, তথ্য যাচাই বাছাই করার যে কাজটি, সেটি আমার ধারণা একটু কঠিন কাজ। কেননা, সেখানে দায়িত্বশীলতার প্রশ্ন এসে যায়, সেখানে সতর্ক হবার প্রয়োজন আছে।
এখানে দায়িত্বশীল হতে হবে দু’পক্ষকেই — যারা নাগরিক সাংবাদিক হিসেবে তথ্য দেবেন এবং সেইসাথে যারা (moderators) এ প্রান্ত থেকে আরেক জোড়া চোখ দিয়ে তা যাচাই করে দেখবেন। একটা বিষয় মাথায় রাখতে হবে, দায়িত্বশীল আচরণ করতে ব্যর্থ হলে মাশুল গুনতে হবে সবাইকে। আইন বা বিধিবিধানের বিষয়টি তখনই সামনে আসে যখন স্বাধীনতার অপব্যবহার হয়। স্বাধীনতার নামে স্বেচ্ছাচারিতা হয়। আমাদের সতর্ক থাকবার প্রয়োজন আছে।

কিন্তু মজার ব্যাপার হলো, তারপর তিনি পলিটিশিয়ানদেরকে আবারও গাগা ভুতুর ভয় দেখাতে লাগলেন। যথারীতি তাদের অযোগ্যতা-অদক্ষতা নিয়ে সুশীলীয় ফ্যাশন গালাগালি চলল। আজকালকারা চালাক নেট পাঠক এগুলো না পড়েই লাফ দিয়ে পার হয়ে যায়, জাতীয় নির্বাচনের বছর দুই আগ থেকে পলিটিশিয়ানদেরকে গালাগালি শুরু করা আমাদের বুদ্ধিজীবিদের পুরোনো রীতি, সুতরাং আলাদা করে মনোযোগ দেয়ার কিছু নেই।
তবে তিনি কেষ্টা বেটাদের বিরুদ্ধে যে চুরির অভিযোগ আনলেন, মিডিয়ার মনোযোগী ছাত্র হিসেবে এটি আমার কাছে বড়ই আনকোরা। তিনি বললেন,


অব্যবস্থাপনার কারণে, কিংবা সিদ্ধান্তগ্রহণকারীদের অযোগ্যতা-অদূরদর্শিতার কারণে গণমাধ্যমে একটা অরাজক পরিস্থিতি বিরাজমান। এর দায় পুরোটাই রাজনীতিকদের।

বাহ্ রে বাহ। গণমাধ্যমের 'অব্যবস্থাপনা-অযোগ্যতা-অদূরদর্শিতা'র দায় পত্রিকার প্রকাশকের নয়, সম্পাদকের নয়- সরাসরি রাজনীতিবিদদের। তাহলে সম্পাদক হিসেবে যারা দায়িত্ব নিয়ে ঘুরে বেড়াচ্ছেন, তাদের আসলে দায় দায়িত্ব কী? গণমাধ্যমের অব্যবস্থাপনা-অযোগ্যতা-অদূরদর্শিতার দায় তারা কেন নেবেন না?
তবে সাধারণ সাদা চোখে এই প্রশ্নের উত্তর বুঝতে কঠিন হলেও আমি খালিদীর সেই আলোচিত ‘দায়িত্বহীন মুক্তমত নয়’ লেখাটির সঙ্গে মিলিয়ে পড়লে কেন যেন মনে হয় ডালের মাঝে কুছ কালোজিরা হ্যয়। খালিদী কি তাহলে ইঙিত করছেন, আজকের নতুন প্রজন্মের যোগাযোগ মাধ্যম-ব্লগ-ফেসবুক এবং অন্যান্য সামাজিক যোগাযোগের ওয়েবসাইটগুলোকে হিসেবে ধরেই? যদিও বক্তব্য স্পষ্ট নয়, তবু এই আশংকাটা ফেলে দেয়া যায় না।
কারণ, তিনি কথার মারপ্যাচে আবারও বলছেন,

এটা স্পষ্ট, ইতোমধ্যে অরাজক পরিস্থিতির সুবিধাভোগীরা সংখ্যায় অন্তত মূলধারার সংবাদকর্মীদের ছাড়িয়ে গেছেন। সততা এবং অঙ্গীকার নিয়ে যারা কাজ করেন তাদের মধ্যে একটা হতাশা আছে বলে মনে হয়।

এই 'অরাজক পরিস্থিতির সুবিধাভোগী' বলতে তিনি কাদেরকে বুঝাচ্ছেন? সংবাদ মাধ্যমের অরাজক পরিস্থিতির সুবিধাভোগী হলে খালিদী সাহেব কিংবা আমার মতো পেশাদার সাংবাদিকদরাই হবেন, আম-কাঠাল-লিচু পাবলিকরা নয়। আমরা মূলধারার সংবাদকর্মী। এই কাজটি পুরোটাই পেশাদার এবং দায়িত্বশীলতার জায়গা। মূলধারার সংবাদকর্মীর বাইরে অমূলধারার সংবাদকর্মী বলে কোনো ধারার অস্তিত্ব আমার জানা নেই। এই ফলটা 'কাঠাল' অথবা 'কাঠাল নয়'। মূলধারার কাঠাল আর অমূলধারার কাঠাল বলে তো কিছু হতে পারে না। তবে এখানে 'সংবাদ মাধ্যম' এর জায়গায় 'গণমাধ্যম' বললে একটি এস্কেপ রুট তৈরি থাকে। তখন ফেসবুকের দেয়াল লিখন থেকে শুরু করে গুলিস্তানে 'হাজী সেলিমের চরিত্র ফুলের মতো পবিত্র' এর দেয়াল লিখন-সবগুলোই এই আওতায় পড়ে। আমি মানলাম যে গুলিস্তানের দেয়াল লিখনের গণমাধ্যম থেকে হাজী সেলিম উপকৃত হন, সংবাদকর্মীরা নয়। তো, সমস্যা কী? সেই দেয়াল লিখন অরাজকতার সুবিধা লাভে কি দেশের কোনো সংবাদকর্মী লালায়িত হবেন? আমার তো মনে হয় না।
তার মূল উদ্বেগ যদি ব্লগ ও ফেসবুক-টুইটার কেন্দ্রিক হয়, তাহলে এখানে একটা কথা বলতে চাই। একমাত্র খালিদী সাহেবের ব্লগ ছাড়া বাকি সবগুলো ব্লগেই মূলত কমেন্টারিই লেখা হয় বেশি।
‌"কমেন্ট ইজ চিপ" খালিদী সাহেবের এ কথা যদি তর্কের খাতিরে ধরেও নেই, তাহলে এই কমেন্টগুলোই হচ্ছে ব্লগ ও সামাজিক যোগাযোগের ওয়েবসাইটের মূল চর্চার জায়গা। এখানে ব্যক্তি হিসেবে আমি যখন কমেন্ট লিখি, তখন পাঠকমাত্রই বুঝেন যে এটি আমার ব্যক্তিগত মতামত। এই মতামত গ্রহন-বর্জন-প্রত্যাখ্যান-প্রতিরোধের দায়িত্ব পাঠকের ইচ্ছাধীন। তারা জানেন যে আমি এখানে তথ্য দেই না বরং তথ্য বিশ্লেষণ করি আমার নিজস্ব চিন্তার নিক্তিতে। সুতরাং এর মাধ্যমে আসলে খুব বড় মাত্রায় ক্ষতি সাধিত হয় না। ব্যক্তি চরিত্র হননের বেশুমার চেষ্টা অবশ্য এখানে চলে, কিন্তু সেটিও পাঠকের গ্রহন বর্জনেই চূড়ান্ত রূপ পায়। 
তাহলে গণমাধ্যমে অরাজকতা কীভাবে তৈরি হচ্ছে, কারা করছে? আমি বিনয়ের সঙ্গে বলতে চাই, এই অরাজকতাটা আসলে খালিদী সাহেবরাই তৈরি করছেন।
তারা এই চিপ কমেন্টারিকে ঠেলে তাদের সো-কল্ড 'এক্সপেনসিভ' সাংবাদিকতার অস্ত্র তুলে দিচ্ছেন নেট ব্যবহারকারীদের হাতে। তিনি তাদেরকে আহ্বান জানিয়েছেন, বাংলাদেশকে বলা হয়, সাংবাদিকতার স্বর্গরাজ্য। বিশেষ করে অনুসন্ধানী সাংবাদিকতার। দুর্নীতিবাজ আর বিভিন্ন  রকম দুর্বৃত্তায়নের এ দেশে চারিদিকেই শুধু খবরযোগ্য ঘটনা। নাগরিক সাংবাদিকরা এ সুযোগটা নেবে না কেনো?
আমি ব্যাপারটা আমার ক্ষুদ্র সংবাদকর্মীর অভিজ্ঞতা থেকে বুঝতে চাই। এবার আমাদের নেট ব্যবহারকারী সাধারণ জনগন সাংবাদিক হয়ে অনুসন্ধানী সাংবাদিকতা শুরু করবেন। সেটা ছাপা হবে কোথায়? আর কোথায়-বিডিনিউজের সিটিজেন সাংবাদিকতার ব্লগে। 
ব্লগে কীভাবে লেখা ছাপা হয়? লিখলাম-ছাড়লাম। এখন সারা দেশের অসংখ্য অনলাইন ব্যবহারকারী 'অনুসন্ধানী সাংবাদিক' হবেন। ভালো খবর আসবে ৩টা, সঙ্গে ধান্দাবাজি খবর আসবে ৩ ডজন। পোস্টাপিসে গিয়ে লাইনে দাড়াতে বলেছে-রেগে এসে দুম করে লিখব-ব্যাটা পোস্ট মাস্টার ৩ কেজির বাক্সকে দিব্যি ১ কেজির স্ট্যাম্প মেরে ২ কেজির টাকা মেরে দিল। কে বলেছে, কে বলেছে-দাদা বলেছে। দেশের সবচাইতে বড় অনলাইন সংবাদপত্রে প্রকাশিত। খালিদী সাহেবের যেরকম আমাদের দেশের পলিটিশিয়ানদের সততায় ঈমান দুর্বল, আমারও তেমনি দুর্বল এদের বোধবুদ্ধিতে। এরা বিডিনিউজ আর বিডিনিউজ ব্লগের তফাৎ সহজে করতে পারবে না বা করতে চাইবেও না।
ব্লগের এক প্রকার বিশ্বাসযোগ্যতা, কিন্তু সংবাদপত্রের বিশ্বাসযোগ্যতা ভিন্ন। সুতরাং বেচারা পোস্টমাস্টারের চাকুরি নিয়ে যদি টানাটানি পড়ে, আমি অবাক হব না। এভাবেই খালিদী সাহেবরা এক ধরনের সাংবাদিক তৈরির ফ্যাক্টরি খুলেছেন যার পরিণাম সুখকর হবে না। হাজার হাজার 'সিটিজেন জার্নালিস্ট'দের না আছে প্রশিক্ষণ, না আছে কোনো জবাবদিহিতা। এরা কারো চাকুরি করে না, কারো কাছে রিপোর্ট করার ধার ধারে না। এদের কীবোর্ড আর খালিদী সাহেবের উৎসাহ। চলুক তবে অনুসন্ধানী সাংবাদিকতার নহর।
এই অরাজকতার উদ্যোক্তা খালিদী সাহেব, যিনি বর্তমানে গণমাধ্যমের অরাজকতা নিয়ে উদ্বিগ্ন।
তর্ক আসতে পারে যে এই খবরগুলো তো মডারেটরের মাধ্যমে ছাড়া হবে। একজন মডারেটরের পক্ষে ঢাকায় বসে কি চুয়াডাঙার অনুসন্ধানী সাংবাদিকতার রিপোর্ট পরীক্ষা করার কোনো সুযোগ আছে? হয়তো আছে। কিন্তু কারা এই মডারেটর, তারা কি যোগ্য? তারা কি সাংবাদিকতায় প্রশিক্ষণপ্রাপ্ত, অভিজ্ঞ, যোগ্য, দক্ষ? তারা কি অনুসন্ধানী সাংবাদিকতার মৌল ভিত্তি সম্পর্কে জানেন?
খালিদী সাহেবের এই মডারেটররা যদি পেশাদার সংবাদকর্মী হিসেবে অভিজ্ঞ না হন সেক্ষেত্রে এই লেজে গোবরে অবস্থা আরো বাড়বে।
কিন্তু খালিদী সাহেব এসব শুনবেন না, তিনি 'সুবিধাভোগী' হিসেবে অসাংবাদিকদের বাড় বাড়ন্তে উদ্বিগ্ন, সুতরাং এই সুবিধার ভাগ নিতে এবার তিনি এগিয়ে আসবেনই। এবং একই সঙ্গে তিনি ফাইন ফাইন আইন করে গোটা অনলাইন মিডিয়াকেই নিয়ন্ত্রনের আহ্বান জানিয়ে যাবেন। বিষয়টাকে তুলনা করা যেতে পারে অবৈধ অস্ত্রের বিরুদ্ধে কঠোর আইন চেয়ে অবৈধ অস্ত্র বিক্রেতাদের সেমিনারের সঙ্গে। 
তবে জনাব তৌফিক ইমরোজ খালিদীর গোটা লেখায় একটা অংশ আমার খুব ভালো লেগেছে। তিনি বলেছেন,


সম্পাদকীয় ব্যবস্থাপনায়, সর্বোপরি গণমাধ্যম ব্যবস্থাপনায়, দায়িত্বশীল আচরণ যে কোন সময়ের চেয়ে বেশি প্রয়োজন বোধহয় এখন।

একদম সঠিক কথা। একথা আমাদের সবাইকে অবশ্যই মনে রেখে কাজ করতে হবে। বিশেষ করে খালিদী সাহেবের জন্য এটা প্রতি মুহুর্তে স্মরণ রাখা এখন প্রায় ফরজ হয়ে গেছে।


দান দান তিনদান ও ১০১টি প্রাইভেট প্রশ্ন ( মালয়েশিয়া-২/৪২)



০১.
সন তারিখে ভুল হতে পারে , তবে প্রায় দশ বছর আগের কথা । শ্যালেতে এক রাতে সঞ্জীবদা বললেন - সায়মন ড্রিং এর ইন্টারভিউ নিতে পারবি ?
- কী বিষয়ে ইন্টারভিউ ?
-বিষয় কোন ব্যাপার না । আমি চিন্তা করে দেখলাম এই দেশে তুই আর আমি , এই দুই মিডিয়াবাজ শুধু সায়মন ড্রিং এর সাথে দেখা করিনি । এখন তুই যদি দেখা করে আসিস , তাহলে পুরা বাংলাদেশে আমিই হব ওয়ান এন্ড ওনলি । হা : হা: হা: ।
রঙ করে বললেও কথাটা সত্যি ছিল । তখন ইটিভি আসছে আসছে করছে , যার সাথে কথা বলি সেই শুনি ইটিভিতে চলে যাচ্ছে ।
সবাই খুব উৎসাহের সাথে বলে - জানো , সায়মনের সাথে দেখা করে এলাম । তাকে কয়েকটা আইডিয়া দিয়েছি , সেতো আইডিয়া শুনে পুরা পাংখা । কফি খাওয়ালো । বেতন শুনছি ভালোই দিবে ।
আমি অবাক হয়ে তাকিয়ে থাকি । বাঙালির বাড়িয়ে বলার অভ্যাস ।
কিন্তু  অবস্থা বিচারে মনে হচ্ছে ইটিভির এমডি এই ঝানু সাংবাদিক পুরা গবেট প্রকৃতির , দুনিয়াশুদ্ধ লোকজন তাকে আইডিয়া দিয়ে আসছে এবং সে সেই আইডিয়া শুনে আর কফি খেয়েই দিন পার করছে । 
পুরা বাংলাদেশে বোধহয় সত্যি সত্যিই হাতেগোনা কয়েকজন পাওয়া গেল যাদের আইডিয়া সায়মন ড্রিং এর শোনার সৌভাগ্য হয়নি । সেই আইডিয়াহীনদের মাঝে আমি একজন । 
০২. 
তারও আগের গল্প বলি । প‌্যাকেজ নাটকের ধুম তৈরী হলো হঠাৎ । আজিজ মার্কেটে একটা বই খুঁজতে গেছি ( অনেককাল আগের কথা , তখন আজিজ মার্কেটে সত্যি সত্যি বইয়ের দোকান ছিল ) পরিচিত  এক চালের আড়তদারের সাথে দেখা হলো । হাত ধরে টেনে নিয়ে অফিসে চা খাওয়ালেন । শুনলাম প‌্যাকেজ নাটক বানানোর জন্য আজিজে অফিস নিয়েছেন । 
আমি তব্দা খেয়ে বসে থাকলাম । পরের কয়দিন যার সাথেই ধাক্কা খাই , সেই দেখি প্যাকেজ নাটক বানায় । সিলেট শহরের মজুমদারী এলাকার এক কন্ট্রাকটর- ছাতক থেকে চুনাপাথরের ব্যবসা করে , তাকেও পেলাম পল্টনের ক্যাপিটাল হোটেলে , একমাস ধরে হোটেলে এসে উঠেছে - সেও প্যাকেজ নাটক বানাচ্ছে !
অবস্থা দৃষ্ঠে মনে হলো বিটিভি যদি ২৪ ঘন্টা একের পর এক নাটক দেখাতে থাকে , তবু কয়েক বছরের মাঝে এই প্যাকেজট খুলতে পারবে না । বিটিভি এতো এতো প্যাকেজ নাটকে জ্যাম লেগে গেছে কি না  সে খবর যদিও আমি নিতে পারলাম না , তবে নিজ অযোগ্যতার জন্য শেষ পর্যন্ত আমি এই প্যাকেজবিদদের বাইরেই রয়ে গেলাম ।
০৩ .
বার বার ঘুঘু ধান খেয়ে গেলেও এবার ফান্দে পড়ে গেলাম । দান দান তিন দান ; তৃতীয় জোয়ারে না জেনেই  ভেসে যেতে  হলো । 
এয়ার এশিয়ার টিকিট কাটার পরে পরে দেখলাম , পুরো ঢাকা শহরের লোকজন টিকিট কেটে ফেলেছে । সবাই মালয়েশিয়া যাচ্ছে । যে কারনে বনবাসে যাওয়ার সিদ্ধান্ত নিয়েছিলাম , সেটা কার্যকর হওয়ার কোন সম্ভাবনাই আর দেখলাম না । সবাই যদি বনে চলে যায় , তাহলে তো মালয়েশিয়ার গহীন অরণ্যই ঢাকা শহর হয়ে যাবে । একবার ভাবলাম  ক্যানসেল করে দেই । কিন্তু সেটাও সম্ভব নয় , নো রিফান্ড টিকিট । উড়াল দাও নইলে ভুলে যাও , টাকা ফেরত পাওয়ার কোন সম্ভাবনা নেই । 
তবে এতো এতো মালয়েশিয়া গামীদের ভিড়ে যে সমস্যা সবচাইতে প্রকট আকার ধারণ করলো সেটি হচ্ছে , শত সহস্র মালয়েশিয়া বিশেষজ্ঞ তৈরী হয়ে গেল । তাঁরা প্রবল উৎসাহে আমাকে নানা শলা পরামর্শ দিতে থাকলো । আমার অবস্থা হলো পুরোটাই সায়মন ড্রিং এর মতো । সবার পরামর্শই মনোযোগ দিয়ে শুনি , কিন্তু রাতের বেলা কনফিউজড হয়ে বসে থাকি ।
০৪.
সাধারনত কোথাও বেড়াতে বের হওয়ার আগে আমি নেট সার্ফ করে যথাসম্ভব তথ্য নিয়ে যাই । কিন্তু এবারে তাও সম্ভব হলো না । প্রতি ঘন্টায় ঘন্টায় বিদ্যুৎ যায় । যখন আমার বিদ্যুৎ আসে তখন আইএসপি অলাদের থাকে না , যখন তাঁদের থাকে তখন আমার থাকে না । এই অবস্থায় নেট সার্ফ করা সম্ভব হলো না ।
তখন ধাঁই করে অন্য একটা কথা মনে পড়লো । এই যে হাজার হাজার লোকজন মালয়েশিয়া যাচ্ছে , তাদের যারা আত্মীয় স্বজন আছে মালয়েশিয়ায় , তাদের তো নাভিশ্বাস ওঠার কথা । তখনই আমার মনে পড়ল অরূপের কথা । আহা , বেচারাদের কী গতি কে জানে !
০৫.
আমার মনটা বড্ড নরম । অন্যান্য গড়পড়তা বাঙালির মতোই কাউকে বিপদে পড়তে  দেখলে আমিও নিজের মনকে স্থির রাখতে পারি না । মনটা দ্রবীভূত হয়ে পড়ে । চরম আনন্দ হয় ।
সেই আনন্দ বাড়ানোর জন্য আমি তাই সিদ্ধান্ত নিলাম , এবারে কোন নেট সার্ফ করবো না , লোনলিপ্ল্যানেটের বইও সাথে নেব না ।
তথ্য জানার অধিকার মানুষের মৌলিক অধিকার-এই আপ্ত বাক্যটি স্মরণ করে আমি তাই অরূপকে মেইল করে দিলাম ।
মেইলে নানা বিষয়ে তথ্য চেয়ে সাহায্য কামনা করা হলো ।
শিরোনাম দিলাম- অরূপের প্রতি ১০১টি প্রাইভেট প্রশ্ন ( উত্তর চাই ) । 
ফিরতি মেইলেই জবাব চলে এলো । অরূপ লিখেছেন - " ১ নং প্রশ্নের উত্তর জানা নেই । "
বাদবাকী ১০০টি প্রশ্নের উত্তর এখনও আসেনি । 
আসুক , তারপর না হয় পরের কিস্তি লেখা যাবে ।
আপাতত “ চলবে...” লিখে ক্ষান্ত দিলাম ।
(চলবে...)


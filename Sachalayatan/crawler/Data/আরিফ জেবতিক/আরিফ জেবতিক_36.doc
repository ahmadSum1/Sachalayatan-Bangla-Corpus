অরূপ যখন আওয়াজ দিলেন 



"অরূপ যখন আওয়াজ দিলেন " শিরোনামটা আমার দেয়া নয় । বহু আগে হাসান মোরশেদের একটা লেখার শিরোনাম - অরূপ যখন আওয়াজ দিলেন । কেন জানি অরূপের নাম মনে পড়লেই দুটো শিরোনাম আমার মনে পড়ে যায় , প্রথমটি হচ্ছে এই আওয়াজ দেয়া শিরোনামটা ; আর দ্বিতীয়টা হচ্ছে মাশীদের " আমি আর অপু " সিরিজটা ।
মানুষের নামের সাথে এই শিরোনাম কিভাবে মিলেমিশে যায় , আমি জানি না । 
আমি যখন ব্লগে আসি তখন হাসান মোরশেদ ছাড়া পূর্বপরিচিত কেউ ছিল না । নাদান মানুষ হিসেবে খুব সাবধানে এবং ভয়ে ভয়ে লোকজনের সাথে মিশতাম । নানান কিসিমের মানুষের মাঝ থেকে এসব বাছাবাছি করতে করতে যাদের সাথে বেশ প্রানখুলে গল্প করার একটা অভ্যাস দাড়িয়ে গেল , তাদের মাঝে মাত্র তিনজনের সাথে আমার সবচাইতে বেশি জিমেইল চ্যাট হয়েছে । অরূপ , মুর্শেদ এবং জুবায়ের ভাই । 
আমার বাংলা ব্লগিং নামের এই আড্ডাবাজী আর টুকিটাকি লেখালেখির অভিনয় হয়তো কবেই গুডবাই বলে নিজের কাজে ফিরে যেতাম , কিন্তু সেটা হয়নি অরূপ , মুর্শেদ আর হাসিবের সার্বক্ষনিক টেকী সাহায্যে ।
বিজয় থেকে কনভার্ট করতে পারছি না , অরূপ-মুর্শেদের যন্ত্রে ক্লিক দাও ।
জিমেইলে কেমনে বাংলা লেখা যায় জানি না , ব্যস অরূপকে ধুম করে জিজ্ঞেস করো ।
বাংলাদেশ কোন বড় ক্রিকেট দলকে হারিয়েছে , পুরো মনিটর জুড়ে জাতীয় সঙ্গীত বেঁজে উঠে চোখ ভিজিয়ে দিয়েছে । কে করেছে ? আর কে , অরূপ ! 
তারপর এই সচলায়তন । আহা , সচলায়তন ।
চোখের সামনেই লক্ষ হিটের বেড়াজাল পেরিয়ে গেলো এই সেদিন ।
মাঝে মাঝে আমি পুরোনো পোস্টগুলোতে ফিরে যাই , চোখ বুলাই । সেই সময় গোপনে টেস্ট চলছে সচলায়তনের , আমরা ক'জন সার্বক্ষনিক মনিটর ওপেন করে বসে আছি ।
একটা করে ফিচার আসছে , টেস্ট হচ্ছে আর আমরা উচ্ছ্বসিত হচ্ছি ।
একটা সময় ছিল যখন আমরা সবাই রাতের পর রাত , দিনের পর দিন ব্লগের পাতায় পড়ে থাকতাম । খুব বেশিদিন আগের কথা নয় সেগুলো , কিন্তু কেন যেন বেশ একটা স্মৃতিমাখা হয়ে যাচ্ছে সব ।
আরো প্রায় দুই যুগ পরে , যখন আমাদের চোখগুলো ঘোলাটে হয়ে যাবে , আমরা আর মনিটরের দিকে ঘন্টার পর ঘন্টা তাকিয়ে থাকতে পারব না , আমাদের ব্লাডসুগার আর ব্লাডপ্রেশার যখন দিনে একাধিকবার উঠানামা করতে থাকবে , তখন আরো বেশি স্মৃতির সেই দিনে হয়তো আর স্পষ্টভাবে অনেক কিছুই মনে পড়বে ।
সেই স্মৃতির দিনে যাওয়ার জন্য বয়েস বাড়ার প্রয়োজন ।
আর বয়েস বাড়তে গেলে একটা করে জন্মদিনের মাইলস্টোনও পেরিয়ে যেতে হয় বটে ।
আর তাই , শুভ জন্মদিন অরূপ ।
আন্তর্জালে বাংলা লেখালেখিতে আপনার অবদানগুলো হয়তো এই সব বানিজ্যিক মিডিয়ার যুগে খুব বেশি ফোকাস পাবে না কোনদিনই , তবু আপনার চেষ্টটা অব্যাহত থাকুক ।
আমার মতো আরো শত শত কম্পুকানা সেই সাহায্য পেয়ে আন্তর্জালে তাদের অন্তরবাদ্যি লিখে যাক শত বছর ধরে ।
আর এই ফাঁকে আমরা সবাই বুড়ো হই একসাথে ।
জন্মদিন আনন্দে কাটুক , আনন্দে কাটুক এই তুচ্ছ জীবনটা ।
হ্যাপি বার্থডে ওয়ান্স এগেন ।


বিচ্ছিন্ন ভাবনা-২ :ব্লগিং লেখকের জন্য ক্ষতিকর না লাভজনক



ব্লগিং কনসেপ্টটা আমাদের দেশে নতুন।ইনফ্যাক্ট দুনিয়াজুড়েই নতুন একটা ব্যাপার।

ওয়েব লগের কল্যানে,হুট করে কোন কিছু লিখে ফেললেই চট করে পাঠকের সামনে চলে আসছে।হোক না খুব ছোট্ট একটা পাঠক গোষ্ঠী,তবু তো পাঠক।আজ যে লেখা ২০ জন পড়ছেন,বছর কয়েক পরে সেই পাঠকই হয়তো ২০ হাজার ছাড়িয়ে যাবে।

এটি লেখকের মাঝে একধরনের উৎসাহ সৃষ্ঠি করছে।এখানে প্রকাশের ঝামেলা নেই,চিঠি আর ফ্যাক্স করে লেখা পাঠিয়ে কবে সেটা ছাপা হবে সেই অপেক্ষা নেই,তরুন আর নবীন লেখকের জন্য পত্রিকার সম্পাদকের দফতরে গিয়ে তদবিরের ব্যাপার নেই,সুতরাং চাপমুক্ত লেখালেখি।এটা ব্লগিংয়ের একটা ভালো দিক।
আরেকটি ভালো দিক হচ্ছে দ্রুত পাঠকের প্রতিক্রিয়া পাওয়া,সেটা নিয়ে আলোচনা করার সুযোগ নেয়া;লেখক নিশ্চয়ই এই প্রক্রিয়ায় চাইলেই লাভবান হতে পারেন,সমৃদ্ধ হতে পারেন।

এতো গেল একদিক।অন্যদিকে এতে করে লেখকের মাঝে একধরনের হামবড়া ভাব চলে এসে লেখককে ক্ষতি করতে পারে।উৎসাহ পেতে পেতে অতি আত্মবিশ্বাস লেখককে ধ্বংস করতে পারে।মানহীন গদ্য আর কাব্য লিখতে লিখতে পরিচিত সার্কেলে প্রশংসা প্রাপ্য হতে পারেন।তখন লেখক হয়ে যান কুয়োর ব্যাঙ।নিজেকে মনে করেন উন্নতমানের লেখক,শেষ পর্যন্ত এটা তার ক্ষতি করে,তার অপার সম্ভাবনাকে অংকুরেই বিনষ্ট করে।

আরেকটি সমস্যা সৃষ্ঠি হয় সেটি হচ্ছে অতিলেখন সমস্যা।প্রতিটি ইস্যুতে,প্রতিটি ব্যাপারে লেখক তখন লিখতে বসে যান।সেটি তার ভাবনার স্রোতকে তেজস্বী না করে বরং অনেকগুলো সরু নালার মাঝে ছড়িয়ে দেয়।

ভয়ংকর সমস্যার সৃষ্টি করে বাক্যগঠন,শব্দ চয়ন,প্রকাশভঙ্গির মতো মৌলিক শৈলীর।যা ইচ্ছা লেখা যায় বলে লেখক তখন শব্দ চয়নে অসংযত হয়ে পড়েন,যা ইচ্ছা বাক্য লিখে বসেন।ব্যকরনকে দৃষ্টিকটুভাবে এড়িয়ে যান অবচেতনে।
যেহেতু লেখক আর পাঠকের মাঝখানে সম্পাদক বলে কেউ থাকেন না,তাই লেখকের সেই দীনতা সরাসরি পাঠকে আঘাত করে।পাঠক সাধারনত:লেখার বিষয় নিয়ে আলোচনা করলেও,লেখকের ব্যকরনগত ত্রুটি নিয়ে কথা বলতে অস্বস্থি বোধ করেন,তাই লেখক এ বিষয়গুলোতে সচেতন হন না,আর দীর্ঘমেয়াদিভাবে নিজের ক্ষতি করেন।

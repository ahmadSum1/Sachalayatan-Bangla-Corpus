বেড়াল 



অন্ধকারে কালো বেড়াল খোঁজার গল্পগুলো কি আপনারা পড়েছেন ? আমি নিশ্চিত আপনারা পড়েছেন , কারন ওসব গল্পগুলো লেখাই হয় শুধু আপনাদের মতো পড়ুয়েদেরকে পড়ানোর জন্য , আমাদের মতো লোকজন তাঁর খবর পাই না ।
আমি শুনেছি যে ওরকম বেশ কয়েকটা তোফা গল্প লেখা হয়েছে বটে , তবে সেসবই শুনেছি আপনাদের আলাপ আলোচনায় , নিজে চেখে দেখার সুযোগ পাইনি । অবশ্য পেলেও যে সেসব আমি বুঝতে পারতাম তেমন নয় , তবে আলাপের সময়ে বেশ দুলাইন বলে মাথাটা দোলাতে পারতাম ।
সে যাকগে , আমি তবে নিজেই একটা বেড়ালের গল্প বলি ।
আমরা সাধারন মানুষ তো , তাই গল্পটা বেশ সাধারন । আপনারা যারা অন্ধকারে কালো বেড়াল খোঁজার আসল গল্পগুলো পড়ে ফেলেছেন , তাঁরা বিরক্ত হতে পারেন , তবে আমার মতো না পড়ুয়ারাও তো আছে , এই গল্পটি তাঁরা পড়ে নিতে পারেন । সব কিছুর নকল বেরুলে গল্পের নকলও বেরুতে পারে, এমনকি কালো বেড়ালের গল্পগুলোরও , আমি তাতে কোন সমস্যা দেখি না ।
----
সে যাকগে , কথা হচ্ছে কি এই তো বেশ কয়েকদিন আগে সার্ক পুলিশদের একটা সম্মেলন হচ্ছিল কোথায় যেন । আমি ঠিক জানি না , তবে ভারত , পাকিস্তানে নয় , এমনকি নেপাল কিংবা শ্রীলংকাতেও নয় , ওসব দেশে তো আজকাল যাওয়ার কোন পরিবেশই নেই , শুধুই হুজ্জোত । ভূটানে হতে পারে, যদিও ওখানে হুজ্জোত নেই তেমন বলতে পারি না , তবে সেগুলো আমাদের জানা নেই । 
তো সেই ভুটানে ( মানে আমি ধরে নিচ্ছি ভুটানেই হয়েছিল ,কারন বিষয়টা আমার মাথায় ঢুকে গেছে , প্রায় বিশ্বাস করতে ইচ্ছে হচ্ছে  ) পুলিশদের কম্পিটিশন হচ্ছিল , তো সেমিফাইনালে উঠে গেল আমাদের বাংলাদেশ , আর সাথে তো বুঝতেই পারছেন ঐ ভারত আর পাকিস্তান তো উঠতেই হবে । তাদেরকে রেখে তো আর এ অঞ্চলে খেলাধুলা করা যাবে না ।
সেই সেমিফাইনালে  ৩টা পাশাপাশি বনে ৩টা কালো বেড়াল ছেড়ে দিয়ে বলা হলো যে আগে বেড়াল খুঁজে পাবে , সেই চ্যাম্পিয়ান হয়ে যাবে । দ্বিতীয়জন রানার্সআপ আর সব শেষে যারা পাবে তারা তৃতীয় মেডেলটা পাবে , এটা তো জানা কথাই । 
তা , প্রথমে গেল মাথা গরম পাকিস্তানীরা । তারা পুরো বনে আগুন লাগিয়ে দিল , পুড়ে ছাই হলো যতো গাছপালা আর পশুপাখি । সেখান থেকে একটা কয়লা হওয়া কন্কাল নিয়ে এসে তারা দাবী করলো , ওটাই কালো বেড়াল ।
বিচারকরা হেসে দিলেন , কারন এটা প্রমানিত নয় । তাছাড়া ওটা সঁজারুর কংকালের মতোই মনে হচ্ছিল অনেকের ।
তারপর ভারতীয়রা তাদের বনে ঢুকে গেল । আপনি নিশ্চয়ই ভাবছেন তারা খুজে পেল বেড়ালটিকে । উহু , তাঁরা বিস্তর গবেষনা করে জানালো , আইএসআই এর ষড়যন্ত্রে পড়ে কালো বেড়ালটা বাংলাদেশে চলে গেছে , তাই বনে কোন কালো বেড়াল নেই । আপনারা তো জানেনই , তারা আসলে ওরকমই বলে , তাই তাদের কথায় পাত্তা দিল না কেউ ।
হা: হা: হা; এবার নিজের দেশের কথা শুনে আপনার বুকে ঢিব ঢিব করছে , তাই না ?
তাহলে শুনুন ঘটনাটা ।
বাংলাদেশের পুলিশ গেল সেই বনে কালো বেড়াল খুঁজতে ।
তারা বেশিক্ষন সময় নিল না ।
একটু পরেই তারা পিটিয়ে আহত করা এক সাদা ভালুককে চ্যাংদোলা করে হাজির করলো । মুমূর্ষ ভল্লুকটি তখনও চিৎকার করে বলছিল ,
স্বীকার করছি , স্বীকার করছি ,আমিই কালো বেড়াল ,আমিই কালো বেড়াল ।
হু , মানে আমি আসলে এই গল্পটিই বলতে চেয়েছিলাম ।
মানে আপনি কালো বেড়াল পাচ্ছেন কি না সেটা বড়ো কথা নয় , কাউকে যদি আপনি কালো বেড়াল হিসেবে  স্বীকারোক্তি আদায় করতে পারেন , তাহলে ওটাই শেষ কথা ।
স্বীকারোক্তির উপর কথা বলাটা আমাদের , মানে আমরা যারা বাদবাকী লোকজন আছি , তাদের তো শোভা পায় না , তাই না ?


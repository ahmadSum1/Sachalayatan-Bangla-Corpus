তাগন্ত্রনা , এডভান্স দল ও ডিম্বের অশ্ব প্রসব  (মালয়েশিয়া -৩/৪২)



০১.
আগের পর্বে আমি জানিয়েছিলাম যে অরূপের কাছে পত্র দেয়া হয়েছে ।
দূ:খের বিষয় সেই পত্রের কোন জবাব আজও এসে পৌঁছেনি । এমতাবস্থায় সফর স্থগিত রাখার কোন উপায় নেই ।
আমি  আমার তাগন্ত্রনা মেশিন চালু করলাম । নতুন পাঠকদের মাঝে যারা এই তাগন্ত্রনা মেশিন চেনেন না তাদেরকে বলি , তাগন্ত্রনা শব্দটি আসলে একটা সমাস । ‌"তাগাদার মাধ্যমে যন্ত্রনা= তাগন্ত্রনা " , এ কাজে আমি সিদ্ধহস্ত ।
আমি ফেসবুকে , অর্কূটে, জিমেইলে এবং সচলায়তনের প্রাইভেট মেসেজে বারবার তাগাদা দিতে দিতে অরূপের প্রাণ ভাজা ভাজা করে ফেললাম । শুনলাম ফ্লিকার নামের একটা সাইটে অরূপের যাতায়াত ইদানিং বেশি , সুতরাং সেখানে তাগাদা দেয়ার জন্য আমিও একটা ফ্লিকার একাউন্ট খুলে  ফেললাম । তবে ফ্লিকারের হাও ভাও বুঝতে পারলাম না বলে সেখানে তেমন জোরালো তাগন্ত্রনা করতে পারলাম না । 
এই যন্ত্রনায় অরূপ অনলাইনে আসারই বন্ধ করে দিলেন । ( স্মরণ করে দেখুন ইদানিং তাঁকে অনলাইনে বেশি দেখা যায়নি । ) ।
০২.
যেহেতু অনলাইনে আমি প্রশ্নের জবাব পেলাম না , তাই দ্বিতীয় চিন্তা ভর করলো যে একটা অগ্রবর্তী দল পাঠিয়ে দেয়া যেতে পারে । আমাকে উদ্ধার করতে এগিয়ে এলেন হাচল ( হাফ সচল ) লীনা ফেরদৌস ও উনার ডাক্তার স্বামী ।
তাঁরা আমাকে উদ্ধার কল্পে এক সপ্তাহের জন্য মালয়েশিয়া যেতে মনস্থ করলেন । 
আমি অত্যন্ত আনন্দে তাঁদের কাছে সেই ১০১টি প্রশ্নের ৬৭টা হস্তান্তর করলাম । বাকী প্রশ্নগুলো অনিবার্য কারনে লীনার হাতে দেয়া গেল না । সেগুলো লুকিয়ে লীনার ডাক্তার স্বামীর কাছে দিলাম । 
এক বিকেলে তারা রওনা হলেন মালয়েশিয়ার উদ্দেশ্যে। আমি বিমান বন্দরে গিয়ে তাদেরকে অনেকগুলো টা টা বাই বাই দিয়ে , এবং প্লেনে যাতে জানালা না খুলে বসেন , বাইরে যাতে হাত না দেন ইত্যকার বিস্তর উপদেশ দিয়ে দুজনের হাতে দুইটা ফান্টা ধরিয়ে বাসায় চলে আসলাম ।
এরপর অপেক্ষার পালা , কখন তারা ফিরে আসেন ।
অপেক্ষার পালা সাঙ্গ করে একসময় তারা ফিরেও এলেন। আমি বউবাচ্চা নিয়ে তাদের বাসায় ছুটে গেলাম অভিজ্ঞতা বিনিময় করতে ।
হা খোদা ! যে কষ্ট আমি নিজে পাই , সেটা যে দুনিয়ার ঘরে ঘরে চলছে সেটা আমার জানা ছিল না , কোথাও দেখি এই জুটি এক বিষয়ে একমত হতে পারে না। দেখা গেল তাঁদের  দুই জনের অভিজ্ঞতা দুই ধরনের। এক সফরে একসাথে গিয়ে দুইজন দুই ধরনের অভিজ্ঞতা কেমনে বয়ান করেন সেটা নিয়ে আমি পুরো বিভ্রান্ত হয়ে গেলাম।
যেমন লীনা যদি বলে , লাঙকাউয়ির সমুদ্রের পানি নোংরা , সেখানে সাতার কাটা ঠিক হবে না , তাহলে তাঁর স্বামী জোরালো গলায় বলেন -  আরে না না , একেবারে মিনারেল ওয়াটারের মতো স্বচ্ছ পানি ।
ডাক্তার সাহেব যদি বলেন , বুকিত বিনতাং এলাকাটা ঘিঞ্জি , তো লীনা চোখ বড় বড় করে বলে - আরে না , বুকিত বিনতাং এলাকা হচ্ছে কেএল এর সবচাইতে মজার এরিয়া।
ডাক্তার সাহেব অবশ্য একটা মূল্যবান উপদেশ দিলেন- যাত্রায় স্ত্রী নাস্তি । অর্থাৎ ভ্রমনে বউ সাথে নিয়ে যাওয়াটা অনুচিত। তবে এই উপদেশ উনি দেয়ার অনেক আগে থেকেই  দুনিয়ার সব বিবাহিতরা জানে , কিন্তু কেউই নিজে মানতে পারে না , অন্যকে শুধু উপদেশ জানিয়ে দিতে পারে ।
এক পর্যায়ে তারা উত্তেজিত হয়ে ঝগড়া শুরু করলেন, ভীষণ ঝগড়া; সেই ঝগড়া দেখে আমার পিচ্চি মেয়েটা তারস্বরে কেঁদে উঠলো । আমার  বউ কানে কানে বলল - আমার মনে হয় না এরা আমাদেরকে কোন নাস্তাপানি দেবে , তার চাইতে চলো এই বেলা কেটে পড়ি ।
আমার ক্ষীন সন্দেহ হলো যে এই ঝগড়াটা আসলে ইচ্ছাকৃত অভিনয় ( লীনা বর্তমানে একটা নাটকের গ্রুপে কাজ করছে ) আমাদেরকে নাস্তা পানি না দেয়ার মতলব। কিন্তু অভিনয়টা এতো বিশ্বাসযোগ্য হচ্ছে যে আমি কিছু বলতে পারলাম না , মানে মানে কেটে পড়লাম ।
কিন্তু কাজের কাজ তো কিছুই হলো না , আমার মালয়েশিয়া সংক্রান্ত কোন অভিজ্ঞতা এখনও অর্জন হলো না ।
(চলবে...)
পরের পর্বে : ভ্রমণ বিশেষজ্ঞে রূপান্তর এবং কার্ড ছেপে দাওয়াত 


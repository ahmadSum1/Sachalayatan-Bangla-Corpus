বিচ্ছিন্ন ভাবনা: বাংলা সাহিত্যে পারিবারিক উত্তরাধিকার



আজকে প্রথম আলো পত্রিকায় একটা ইন্টারেস্টিং বিষয় দেখলাম।শুক্রবারের সাহিত্য পাতার প্রথম পৃষ্ঠাটি পুরোটাই সাজিয়ে দেয়া হয়েছে লেখিকা তাহনিমা আনাম আর তার বই "গোল্ডেন এজ" দিয়ে।

তাহনিমা আনামের বইটি এখনও আমার পড়া হয় নি।ওয়ার্ড এন পেজ-এ গত সপ্তাহে জিজ্ঞেস করেছিলাম,বললো সব কপি শেষ! কয় কপি এসেছিল সেটা পাল্টা প্রশ্ন করেছিলাম,কাউন্টারে থাকা লোকটি শুধু হাসলো।(পেলেও কিনতাম কি না নিশ্চিত না,কারন দেশে যখন ভালো মন্দ ইংরেজী বইগুলোর পাইরেটেড কপি ১০০/১৫০ টাকায় পাওয়া যায়,তখন কোন না কোন তাহনিমা আনামের বই বারোশো টাকা দিয়ে কিনলে মধ্যবিত্তের বুকে খচ খচ করেই।)

প্রথম আলো'র লেখা আর স্বাক্ষাৎকারে কৌশলে তাহনিমা আনামকে বড়ো লেখিকা হিসেবে প্রচার করার চেষ্টা করা হয়েছে।সব বইয়ের কপি শেষ,সেটাও জোর গলায় বলা হয়েছে,এবং এ'ও বলার চেষ্টা করা হয়েছে যে ইংরেজী ভাষায় মঞ্জু ইসলাম ছাড়া এই প্রথম কোন বাংলাদেশী লিখলেন।
কে জানে,হতেও পারে।মনিকা আলীকে  বাংলাদেশী বলা যাবে কি না সেটা নিয়ে হয়তো প্রথম আলো'র কোন সিদ্ধান্ত আছে।

যাক,তাহনিমা আমার আলোচনার বিষয় না।তার যা ইচ্ছা করুক,ভালো লিখে বাঙালির মুখ উজ্জল করুক,খাস দিলে দোয়া করি।


কিন্তু আমার মনে প্রশ্ন জেগেছে,রাজনীতির মতো আমাদের সাহিত্য সংস্কৃতিতেও কি পারিবারিক উত্তরাধিকার চালু হবার লক্ষন দেখা দিয়েছে?

সংস্কৃতিতে তো এই বিষয়টি বেশ কিছু দিন ধরেই চলছে।নাটককের কর্তাব্যক্তিদের ছেলে মেয়েরা হুটহাট ভালো ভালো চরিত্রে অভিনয় করছেন।কিন্তু লেখালেখির ক্ষেত্রেও যদি এই ট্রেন্ড চাল হয় তাহলে আমাদের দূ:খের সীমা থাকবে না।

রবীন্দ্র কিংবা নজরুলের ছেলে মেয়ের নাম আমরা জানি না,জানার প্রয়োজনও পড়ে নি,কিন্তু হুমাযূন আহমেদের ছেলের নাম আমার জানি।দুধের বাচ্চা  ইদানিং বই লিখছেন,সেই বই ঘটা করে পাবলিশ হচ্ছে,অথচ কতো শতো তরুন একটা ভালো প্রকাশক পেতে গলদঘর্ম হচ্ছে।

এখন মাহফুজ আনামের কন্যা তাহনিমা আনাম যদি বাবার জোরে প্রথম আলোতে বিশাল ফোকাস পান,হুমায়ুন পুত্র নুহাশ যদি বড়ো লেখক হয়ে যান আর হুমায়ূন আজাদের কন্যা  মৌলি কিংবা সৈয়দ হকের পুত্র দ্বিতীয় হক যদি আগামী বই মেলায় বই লেখার ঘোষনা দেন,তাহলে  সেটা দেখে আমার বিমর্ষ হবার কিছু নেই।

তবু কেন জানি বিরক্তি লাগছে।

উপেন্দ্র সন্তান  সুকুমার রায় সবাই হতে পারে না,এটা যতো তাড়াতাড়ি আমাদের লেখক নন্দনরা বুঝবেন,ততোই তাদের বাপেদের প্রতি সুবিচার করবেন বলেই আমার ধারনা।

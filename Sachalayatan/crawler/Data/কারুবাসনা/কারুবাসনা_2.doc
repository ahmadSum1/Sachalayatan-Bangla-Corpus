ভাষা যদি নাই থাকো কাছে



যদি নাই থাকো, নাই থাকো আকাশে ঘুড়িটি আর জলদগম্ভীর মেঘ, উমার কথাই বলি বা কেমনে! শিহরন অহরহ, হলুদে ভেসে যায় ঝিঙাফুল মাচা, বিন্দু বিন্দু সাদা গুলি বড় হওয়ার প্রবল চেস্টায় রত, কবেই আর মেঘ হবে তারা, ফিকে রঙের স্যালাইনের বোতলটির কথাও মনে রেখ, ক্যালেন্ডারের পাতা ক্রমশ বিবর্ণ হলে, ক্রমশ নতুন নায়িকার সঙ্গে, পার হয়ে যায় গরু পার হয় গাড়ি।
পাতা ঝরার সময় পাতা, স্যালাইন ড্রপ, বৃষ্টিতে বৃষ্টি সব পড়ে ; বর্ণমালা আমার কিছুতেই পড়ে না। সাদা থেকে যায় পাতা। কলম টুথপিকের মত পড়ে আছে। আর ২১ শে ফেব্রুয়ারি দেখি লাল রঙে ফুটে উঠেছে অ্যানিমিক ক্যালেন্ডারের পাতাটায়, কেবল।


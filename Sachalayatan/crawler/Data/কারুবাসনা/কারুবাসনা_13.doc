ব্লগ লিখুন



ডি: ব্লগ না লেখার সনে এই লেখার কোন যোগাযোগ নেই।
ব্লগ ব্লগ ব্লগ। এমনি এমনি লেখা, না পড়ে টপকে টপকে যাই। ছাড়া প্যান্ট ঝুলছে দরজায়। ওই দূরে বৈশাখ মাস, হাঁটুজলে বাথরুম। হয়ত একটা শব্দ তুললাম কোথায় রাখলাম, কে জানে নিজেই খুঁজেই পাই না।
হাতের উপর ৫ফোড়ন নিয়ে তাকিয়ে রইলাম, পুরুলিয়া, পুরুলিয়া মাঠা, মেথি মেথি অযোধ্যা, তাকিয়ে থাকতে থাকতেই তেল পুড়ে গেল।
দু-দিন আগে বাড়ি সাফ হয়েছে, এখেনে ওখানে ঝুল ঝুলছে এখনও, বেশ লাগল দেখতে, বিশেষত যে বইগুলোর উপর দেখলাম , পর্দার ভেতর দিয়ে আলু ভাজার মত দুপুর।
না আঁকা ছবিটা বেরিয়ে রয়েছে প্ল্যাস্টিকের ব্যাগ থেকে। দেওয়াল জুড়ে ধীরে ধীরে ছড়াচ্ছে ছবিটা, দেওয়ালে অত জায়গা নেই, যে স্কেলে বাড়ছে!শেষ হোক ওর তার পর আঁকব। কিম্বা আর দরকার হবে না।
ঢাকার গানগুলো শুনছি। ফাঁকা রাস্তা কেবল সিগন্যালে সিগন্যালে জট বাঁধা চুলের মত কিছু গাড়ি নিশ্চিন্তে সি এন জি থেকে নেমে আসছে কিছু সিনতাই কারি। বাতি অবশ্য অতি সবুজ।
এইসব কথা তোমাকে চিঠিতে লেখা যায়। মেঝেতে শুয়ে শুয়ে, বাইরে এখনো দু-একটা বাজি ফাটছে, বারান্দায় টুনিমালা। দূরে কোথাও শানাচ্ছে ঘূর্ণিঝড়, ভূমিকম্প, বলিউড। 
আপনারাও লিখতে থাকুন, আমার চিঠিতে যেন শব্দ সংখ্যা ঠিকঠাক থাকে, পরিমান মত রস ও গাম্ভীর্য। এলোমেলো অক্ষরসমূহ দেওয়াল হওয়ার হয়ে ওঠার আগেই ব্লগ হয়ে যায়, কেমন ধোকলা রাত, ইস্পন্জি।


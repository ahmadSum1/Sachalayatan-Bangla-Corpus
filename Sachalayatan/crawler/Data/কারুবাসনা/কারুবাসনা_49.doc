শুভেচ্ছান্তে কদমফুলগুলি



নাই।সময় নাই। মেশিনের খারাপ হওয়াটাই সুস্থতার লক্সণ।
ভেজা রাস্তায় কুমিরের মত ছায়ারা হাঁটে। মাথা ভার। গল্প নেই। মোমের মত সব দূরের আলো। ট্যাক্সি নেই।
শরীরকে বড়জোর পরিত্যক্ত রেলগাড়ির কামরা বলে মনে হয়। শেরশাহের মত তার ছায়া এখন ভারতের অনেকটা অংশ জুড়ে। উঠছে নামছে টি আর পি, কাঁচে জলের ছিটে ও দ্বিতীয় হুগলীসেতু।
নেই। সময় নেই। এর মধ্যে পচতে শুরু করল কদম ফুল, আর রাস্তায় থেঁতলে থাকা জাম দেখতে দেখতে আলো নিভে যায় সমস্ত রাস্তায়। ভোর হয়।
একঘেয়ে শব্দ, সকালে দেখি বাচ্চাদের কিচির মিচির প্রশান্ত ও ধিরে ধিরে জেগে ওঠা হর্ণগুলি সারা শহরকে এইডস দিয়ে ঘিরে দেয়।
আর কিছুর সময় নেই। মেশিনটা খারাপ হলে একটু ঘুমোনো যেতে পারে।


অপারেশন ডাল-ভাত ও আমার বাংলাদেশ



টিভিতে ভীত মুখগুলি জানান দিচ্ছে ডাল ভাতের কথা। তখনও জানি না তিন নং গেটের কাছে বিক্ষুব্ধ বি ডি আর তার কমলা রুমালের পিছনে ঢেকে রাখবেন না ডাল ও ভাত। সবুজ গ্রিল ওপাশে এক পায়ে দাঁড়িয়ে, গুলির শব্দে বদল হচ্ছে ক্যামেরার ফোকাস।
১৪ জন ঢুকছে বেরুচ্ছে যমুনা গৃহ থেকে,টিভি আর চ্যানেলে, সাগর মন্তব্য করে, হতাশ দেখাচ্ছে, মাইকে ঘোষণা ও সাদা ঝান্ডারা সন্ধ্যার আর থাকবে না। রাতের অপেক্ষা চলছে। ওপরে হেলিকাপ্টার নজর রাখছে সূর্য কখন অস্ত যায়। কল্লোলদা টেলিফোনে ক্যু বলে ভুল করে।
ঠিক ঠাক ডাল ও ভাতের হিসাব হলে,আজ রাতে কয়েক হাজার মানুষ মরবে, রাত ছাড়া অভিসার জমে না, তাই সকলেই অপেক্ষা করছে রাতের। আজ চার পেগ মদে রাত কাটবে না, কিনে আনা প্রয়োজন। আর দরকার খবরের কিছু কিছু অংশ রেকর্ডিং করা, ডাল-ভাতের ব্যপার যখন। আমরা মস্করা করছি, ব্লগ লিখছি, অপেক্ষা করছি রাতটার জন্যে।


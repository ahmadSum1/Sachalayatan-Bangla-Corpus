আপনার ২ টি নতুন ব্যক্তিগত মেসেজ আছে



প্রথম মেসেজ।
গান না বলে বলা ভাল ব্যক্তিগত গান। চতুর‌ঙ্গের ট্র্যাক শুনছিলাম, কীর্তনের মধ্যে উঁকি দিয়ে গেলেন কবীর সুমন। পরমার গলায় রবির গান বেশ ভাল লাগল তাই একটু বিক্রম সিং শুনে নিলাম। আহা, নস্যি ঝাড়ার মত নেশা ও প্রতিভার বুলি ঝেড়ে ফেলি, শিলাজিৎ নিজের হাতে ঘর রঙ করতে করতে আ্যন্টেনায় আটকে দিলেন চারটে কাক আর বাংলাগান। সর্বনাশ।
নীলের কয়েকটা ট্র্যাক শুনলাম, চন্দ্রিলের লেখা একটা বেশ, ঝিমিয়ে কেমন সন্ধ্যা নামল। মাছের বাজারে গেলাম। হালুয়া চাঁদা, মেনি আর লইত্যা মিলিয়ে চার কেজি মাছ কিনে ফেললাম। বিক্রম সিং এর অদ্ভুত প্রেয়ার কানে বাজছে, গানে সে কত কি না করতে পারে। আমি দেখতে পাই হাতা-খুন্তির মত ঝকঝকে টুকরো রোদ্দুরে এক ঝোলা বাংলা বোতল নিয়ে দাঁড়িয়ে এক গাছ, দিলদার ইন্সটলেশন, কোনদিন এছাড়া ফুল ফল দেখিনি তাতে।
শেষ মেসেজ।
সারাদিনে যতগান শুনি সব বোধহয় দেখতে পাইনা এইভাবে, পালকগুলি উড়তে উড়তে গেঁথে যাচ্ছে বালিতে সোজাসুজি, আর তৈরি হচ্ছে আসমুদ্র এক পায়ে চলা পথ। গ্যাসবাতি না ট্রাফিক সিগন্যাল? ক্রমশ বালিতে চলে গেল জনম দুখিনীর মত, যা:। বিদ্যা বালানেরও ঢের আগে, গুড মর্নিং জানাতে জানাতে উঠে আসছে পার্বতী বাউল, ব্যাকগ্রাউন্ডে সুমনা, রকেটের সুরে, ধুস সেই তো শান্তনুর ছবি।
গত একবছরে মাত্র তিনটি বাংলা সিনেমা দেখেছি। কত আর দেখতাম এত মাছের বাজার নয়! গান শুনতে শুনতে কেবল মনে আমি ছবি আঁকছি না কেন? ছবি আঁকতে বসলে মনে হয়, এত গরম কেন, বাইরে রোদ্দুর কেন? বৃষ্টি পড়ছে কেন? রান্নাঘরে তাকিয়ে দেখি হাতের হলুদ রঙ, কোথায় যেন বেঁচে আছে সদ্য শোনা সুর, ইশেবগুলের মত দু-একটা কথা, গুনগুন।


মৃত্যুদন্ডের নাম দিলাম কারওয়ান বাজার



কখন যে মৃত্যু হল??
কামরাঙার মাংস কাঁপছিল মৃত্যুর পরও, হলুদ আলো। জম্বুরার গন্ধ। হাওয়ায় শুকোতে দেওয়া অপরিহার্য বক্ষবন্ধনীর মত শুটকী,ঢাল তরোয়াল সারি সারি।
হিমালয় ভাগ হয়ে গেল রসুন ছন্দে। যে সব শিশুরা ছবি আঁকছিল, সবুজ লাউএর মত তারা রইল আধ ফোঁটা সকালে। হাসপাতালের বেডে শুয়ে কফি, মুলো হালি হালি, সাদা চাদরের মত নদীর পরিক্রমা।
তখনও মৃত্যু হয়নি।
মাছের রাজ্যে দাবার বোর্ডের মত ছোটাছুটি হল, সার।
বাচা, পাবদা নদী অনুসারে আলাদা। কই, ট্যাংরা বাংলা আর চাষে ভাগ হয়ে গেল। বিশাল চিতল শুয়ে রইল বরফের ফুলসজ্জায়।
ছোপ ধরা আড়, ম্যাপের মত রইল মাথার ভেতর। চারপাশে শ্যাওলা পড়ছে।এখন আর এই সব মাছ পাওয়া যায় না, শুনে আসা মানুষটি হৃদয় থেকে বিষের থালিটি বার করে।
নিজেকে সে মৃত্যুদন্ড দেয়।
কারওয়ান বাজারে তখন রাত ও ব্যস্ততা বাড়ছে। হৈ চৈ।
এরই মাঝে মৃত্যু।
এর পরের ঘটনা না বলাই ভাল, মৃত্যুর পরবর্তী ঘটনা মনে থাকা খুব স্বাভাবিক ব্যাপার না।


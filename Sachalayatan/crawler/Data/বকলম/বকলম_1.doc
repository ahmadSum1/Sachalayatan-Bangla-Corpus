বাঙালীর ভ্যালেন্টাইন'স ডে।



একদা এক প্রজাদরদি রাজার খেয়াল হইল যে তিনি নিয়মিত প্রজাদের দর্শণ দিবেন। যেই কথা সেই কাজ। তত্ত্বাবধায়ক সরকারের পরামর্শকগণের বুদ্ধি অনুযায়ী হাজার হাজার সীমান্তরক্ষী কাজ কাম ফেলিয়া লাগিয়া গেল প্যান্ডেল টাঙ্গাইতে। সৈন্যসামন্ত লাগিয়া গেল পুলিশের কাজ করিতে। অবশেষে এক শুভ বিষু্্যদবারে রাজা-রাণী বসিলেন মন্ত্রী,সাংসদ আর নৃপতিদের লইয়া। 
একে একে সুপারিশকারীরা আসে আর্জি লইয়া, আর রাজার নির্দেশে মন্ত্রীগণ উপযুক্ত ব্যাবস্থা করেন। এইরূপে করিতে করিতে বৈকাল প্রায় অতিক্রান্ত, এমন সময়ে দিনের শেষ সাক্ষাৎকারী হিসাবে গ্রাম্য কোটায় আসিল এক কৃষক। রোদে পোড়া কুচকুচে কালো দেহে শীর্ণকায় কৃষক যখন প্রবেশ করিল, সূর্য তখন অস্তগামী আর পরিষদগণ পরিশ্রান্ত। তথাপি সকলের মাঝে হঠাৎ চঞ্চলভাব লক্ষ্য করা গেল। কারণ কিছুই না, কৃষকের পরনে শুধু একটি নেংটি। প্রজাসংশ্রব বিবর্জিত সভার অভিজাতগণ বুঝিবে কিভাবে তাহার নেংটি পরার হেতু! তাহাদের মনে গভীর কৌতুকভাবের উদ্রেক হইল।  পেট ফাটিবার উপক্রম হইলেও তাহারা সকলে আট্টহাসি সম্বরন করিল- আচরণবিধি বলিয়া কথা! রাজা হাসে মুখে রুমাল দিয়ে, রাণী হাসে আঁচল টিপিয়া, মন্ত্রী হাসে পাগরী টানিয়া। 
সবাইকে এইরূপে হাসিতে দেখিয়া কৃষক ভাবিল, এইটাই বোধ হয় নিয়ম। সেও নেংটি খুলিয়া, মুখে দিয়া, মুখ টিপিয়া হাসিতে লাগিল। 
পুনঃশ্চ - গল্পটি আমার এক শিক্ষকের কাছে শোনা। 


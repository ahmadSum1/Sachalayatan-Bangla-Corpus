ভুটানের ভূ-টানে- পর্ব ০০




১
এ যাবত যতবার পাসপোর্ট রিনিউ করালাম উদ্দেশ্য ছিল ভুটান যাব বেড়াতে। আশেপাশে বোঁচা খোচা লোকেদের বেশ কয়েকটা দেশে কাজে কর্মে অথবা বেড়াতে যাওয়া হলেও ভুটান আর যাওয়া হয়ে উঠছিল না। শুরুটা আরেকটু শুরু থেকে করি। ভার্সিটিতে নিয়ম ছিল প্রতি বছর ঢাকার বাইরে স্টাডি ট্যুরে যাওয়া হত। রাঙ্গামাটি, কক্সবাজার, সুন্দরবন, কুয়াকাটা ইত্যাদি ইত্যাদি। মাস্টার্সের স্টুডেন্টদের প্রতিবছর সার্ক ট্যুরে ভারত, নেপাল, ভুটানের প্যাকেজ ট্যুরে নিয়ে যাওয়া হত। প্রথম বর্ষ থেকে স্নাতকত্তোরের আপু ভাইয়াদের অশ্রুসিক্ত নয়নে এই ট্রিপের জন্য বিদায় জানাতাম আর মাথায়, মনে, হৃদয়ে আশার বুদবুদগুলি সার্ফ এক্সেলের মত ফেনা পাকাত কবে যে বি এস সি পাশ দিব, অন্তত বিশাল একটা ঘুরান্তিস হবে বন্ধুদের সাথে। 
কিন্তু দুর্ভাগ্য ক্রমে অন্য এক ডিপার্টমেন্টের বড় সড় দল সার্ক ট্যুরে সড়ক দুর্ঘটনার স্বীকার হয়, এবং পরবর্তীতে আমার পালা যখন আসে এই ট্যুর স্থগিত করা হয়।
কিন্তু আমি দমবার পাত্রী নই। ফাইনাল পরীক্ষার পর ভুটান যাব বন্ধুদের নিয়ে, বাড়ির হায়ার অথরিটি (বাবা)কে এইরকম একটা লিখিত আবেদনপত্র জমা দিলাম। ইতিপূর্বে সেন্টমারটিন এর আবেদন বহুবার বাতিলকরণ করা হয়েছে, কিন্তু এইবার কেমনে যেনো মঞ্জুর হয়ে গেল। ততদিনে ছোটবেলার অপ্রাপ্তবয়স্ক পাসপোর্ট টাইম আউট, তো শিগগীর পাসপোর্ট বানালাম ভদ্রলোক আবার কখন বেঁকে বসে এই ভয়ে। আগেই জানতাম ভুটান যাইতে ভিসা লাগে না। কিন্তু বাধা আসল আমার সৈন্যবাহিনী থেকে। কেউ নতুন চাকরী, কেউ উচ্চশিক্ষায় বিদেশ যাত্রা, কেউ আবার দিল্লীর লাড্ডু খাবার শখে পিঁড়িতে  বসে গেল। 
এই করে আরো পাঁচ বছর কেটে গেল। অন্য কয়েক দেশের সীল লাগলেও ভুটানের সীল ছাড়াই আমার পাসপোর্ট আবার এক্সপায়ার্ড। আবার গতবছর অফিস কামাই দিয়ে পুলসিরাত পার করে পাসপোর্ট অফিসের দোরগোড়ায় পৌছালাম। আর আগারগাঁও পাসপোর্ট অফিস! ভাইরে ভাই! হাবিয়া দোজখ নির্ঘাত এর চেয়ে ভাল জায়গা। কিন্তু এইবারও জালিম দুনিয়া জালিম পুলাপান, সব মীরজাফরের দল  বিট্রে করল।
ও, ভুটানের প্রতি এই অসীম টান অনুভব করার কারণ বলতে ভুলে গেছি। আমার স্কুল শিক্ষিকার এক দল পূজার ছুটিতে ভুটান বেড়াতে গিয়েছিল। বেশ ছোটবেলায় তাদের কাছে সেই গল্প শোনার পর সামহাউ মাথায় ঢুকে গেছিল এই অদ্ভুত পাহাড়ের দেশটাতে আমার যেতেই হবে। তাই বারংবার ছ্যাকা খেয়েও বিভিন্ন চেষ্টা করেই যাচ্ছি ভুটান যাবার জন্য। শেষ পর্যন্ত বেশ দয়ালু এক ভদ্রলোক আমার যাত্রাসঙ্গী হলেন, এই চুক্তিতে যে জীবনযাত্রায় তার সঙ্গী হতে হবে। সেই মত প্রয়োজনীয় কাগজপত্রে সই সাক্ষর করে দুইজনে ব্যাকপ্যাক বেঁধে রওনা দিলাম আমার স্বপ্নের স্বর্গরাজ্যের উদ্দেশ্যে। 
ড্রুক এয়ার যখন অনেক উপরে ঢাকার ছোট ছোট বিল্ডিংগুলি আরো ছোট হয়ে মিলিয়ে যেতে থাকল তার মাত্র মিনিট চল্লিশ পরেই বিল্ডিঙের বদলে চোখে পড়লো সারি সারি পাহাড়। আহা! এতো সত্যিই হিমালয়। ভূগোল বইয়ের চ্যাপ্টার  ছেড়ে আমার চোখের পর্দায় দৃশ্যমান। কাঞ্চন জঙ্ঘার উপর দিয়ে যাবার সময় পাইলটের ঘোষণার সময় অঞ্জন দত্তর টিউন ছাড়া আর কি বা মাথায় ঘুরবে?
উড়োজাহাজের জানালা থেকে হিমালয়
 
২
 
৩
 
৪

৫
উড়োজাহাজ আঁকাবাঁকা পাহাড়ের গাঁ ঘেঁষে উড়ে চলেছে, সত্যি কিছু বিপদজনক টার্ন ছিল। এই কারনেই হয়ত পৃথিবীর  বিপদজনক ল্যান্ডিং এয়ার পোর্টের মধ্যে ভুটান এয়ারপোর্টে ল্যান্ডিংকে অন্তর্ভুক্ত করা হয়েছে। পাহাড়ের মধ্যপথ দিয়ে উড়ে এসে পাহাড় ঘেরা এয়ারপোর্টে ল্যান্ড করলাম। বিমানবন্দর দেখে আমি পুরাই হতবাক। দেশবিদেশের অত্যাধুনিক এয়ারপোর্টের কিছু দেখেছি, কিছু গালগপ্পো শুনেছি, কিন্তু এমন কারুকার্যময় দালানটি যে একটা দেশের আন্তর্জাতিক বিমানবন্দর হতে পারে তা আমার ধারণার বাইরে। এ যে এক অদ্ভুত সুন্দর শান্তিময় দেশ তা প্রথম পা রেখেই অনুভব করা যায়। ত্রিশ ডিগ্রী সেলসিয়াস থেকে তাপমাত্রা বারো ডিগ্রীতে নেমে আসলে শীতানুভূতি হবে বৈকি! তবুও সকাল দশটার ঝলমলে রোদ্দুর মনটাকে চনমনে করে দিলো।
বিমানবন্দরে নেমে
 
৬
 
৭

৮
 
৯
 
১০
 
১১

১২
পোর্ট এন্ট্রি ভিসার সীল মেরে দিলেন ইমিগ্রেশান অফিসার, তার আগে জানতে চাইলেন কতদিন থাকতে চাই। ভারতীয় আর বাংলাদেশি পাসপোর্টধারিদের জন্য কোন ফি প্রযোজ্য নয়, তবে অন্যদেশীয় পর্যটকদের জন্য নির্ধারিত ফি দিতে হবে দৈনিক। বাংলাদেশী হবার দরুন এই আতিথেয়তা উপভোগ্য।
 
১৩
(পরের পর্ব এখনো লিখছি)


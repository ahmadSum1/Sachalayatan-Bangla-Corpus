দ্যা উইন্টার টেইল 



প্রবাস জীবনের কাটানো এটা আমার দ্বিতীয় শীতকাল। গত বছর এসে প্রচন্ড শীতে হাত, পা, মাথা, কল্লা সব লক হয়ে গেছিল। কি করব ভেবে না পেয়ে দুইবেলা স্যুপ খেতাম আর বাকি সময়ে চুপচাপ বসে পিঁপড়া হলাম না কেন, মনের দুঃখে তাই ভাবতাম। প্রথম প্রথম আসার পর ঠান্ডা সহ্য করতে বেশ কষ্ট হয়েছিল, তখন ডাক্তার বলেছিল, যত ঠান্ডাই থাকুক না কেন প্রতিদিন অন্তত পনের মিনিট বাইরে দাঁড়িয়ে থাকতে। কি যন্ত্রনার কথা! প্রচুর ঠান্ডার মধ্যে প্যাকেট হয়ে বাইরে দাঁড়িয়ে থাকা। কিন্তু পরে দেখলাম ব্যাপারটা বেশ কাজে দিচ্ছে, শরীর এই তাপমাত্রাটা মানিয়ে নিচ্ছে বেশ। পিঁপড়া না হলেও, তেলাপোকা আর মানুষের মধ্যে আসলেও অনেক মিল।
 এবছর দেখছি বেশ পাংখা গজিয়ে উঠেছে। কাজে কর্মে অনায়াসে যেতে পারছি। শীতের জামা কাপড়, জুতা মোজা, টুপি, দস্তানা পড়তে সময় একটু বেশি লাগলেও স্মার্ট ফোনে টেম্পারেচার দেখতে পারাটা বেশ আরামের, তাতে করে কি প্রস্তুতি নিতে হবে বুঝে ফেলা যায়। সে অনুযায়ী তৈরি হয়ে বাইরে বেরিয়ে পড়ি যখন তখন। 
এই মাইনাস তাপমাত্রার ঠান্ডায় কাঁপতে কাঁপতে ইরানী মেয়ে সিমি সেদিন বলছিল, জানো আমার দেশে এখন প্রচুর গরম, প্লাস ছয় ডিগ্রী সেলসিয়াস। আমি বললাম আমার দেশে এখন বেশ ঠান্ডা, মাত্র বিশ ডিগ্রী সেলসিয়াস। এগুলো বললে সবাই আমার দিকে করুণার চোখে তাকিয়ে থাকে, আহারে! মেয়েটার কি কষ্ট হচ্ছে।
তুষার দেখলে আমার মাথায় স্নোওয়াইট এর গল্পটা ঘুরতে থাকে কেন জানি, ওই যে রাণীর সেলাই করতে করতে সুঁই ফুটে  হাত কেটে গেল। সাদা বরফের উপর টপটপ করে লাল রক্ত পড়ে খুব সুন্দর একটা রঙ হল। রানী তখন তেমনি রঙের একটা ফুটফুটে রাজকন্যা চাইলেন। আমার হাত কেটে কয়েক ফোঁটা রক্ত বরফে ফেলে রংটা কেমন হয় দেখতে মন চাইছে। কিন্তু হাত কাটার পর ব্যথাটার কথা ভেবে ঠিক সাহসটা জোটাতে পারছি না। ভাববার চেষ্টা করছিলাম জীবনে কখনো আত্মহত্যার চেষ্টা করেছি কি না, মনে করতে পারলাম না। নাহ! আমি আসলেই বেশ ভীতু প্রকৃতির। এত্তগুলি বসন্ত কেটে গেল জীবনে, আত্মহত্যার প্রচেষ্টা ছাড়াই, কি চরম হতাশাজনক জীবন! জীবনে ভাল কিছু করাই হল না। 
আজ ভাল একটা ছুটির দিন। বাইরে কনকনে ঠান্ডা, ভীষণ তুষারপাত। ভুনাখিচুড়ি আর হাঁসের মাংস রান্না করে খেয়েদেয়ে, কাঁথা কম্বল গায়ে দিয়ে বেশ একটা ঘুম দেয়া যায়। কিন্তু সকাল থেকেই “জীবনে ভাল কিছুই করা হল না” চিন্তাটা আমার মাথা কুড়ে খাচ্ছিল। তাই ভাবলাম আজ ক্যামেরা নিয়ে বেরিয়েই দেখি না, ইফ লাইফ ইজ হোপফুল অর নট। যা হয় হোক, আজ আমি সারাদিন ঘুরে বেড়াব।
তার ই ফলশ্রুতিতে এই পোষ্ট খানার জন্ম- মানে মিনিংফুল লাইফ সৃষ্টির উদ্দেশ্যে আজ সারাদিনের তোলা কয়খান ছবি পোষ্ট করলাম। হতাশাজনক হলেও তেমন কিছু আসলেই করার নাই।
১। ওগো আজ তোরা যাসনে ঘরের বাহিরে
 
২। তুষার মানব
 
৩। বাসস্টপে তোমার অপেক্ষায়
 
৪।প্রাগঐতিহাসিক 
 
৫। চিকচিক করে বরফ, কোথা নাই কাদা- 
 
৬।দুই ধার গহীন বন বরফেতে সাদা 
 
৭।  একছটা শুভ্র মুক্তো
 
শীত মানে ফাইনাল পরীক্ষা শেষ, নতুন ক্লাস, নতুন বইয়ের গন্ধ, ভাপা আর পাটিসাপ্টা, হলদে সরিষাফুলের ক্ষেত আরও অনেক পরিচিত ছবি ছিল, আজ না হয় সেসব ছবির ছুটি দিয়ে একটু অন্য ছবিই আঁকলাম।


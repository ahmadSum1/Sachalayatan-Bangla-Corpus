ডেইলি জার্নি বাই বাস



ঢাকা শহরে আমার মত হতদরিদ্র মানুষদের নিত্যদিনের চলাফেরায় বাসের বিকল্প নেই। সিএনজি চালকদের ভাবসাব দেখে কিছুটা আঁচ করা যায় আগেকারদিনের রাজাবাদশাদের আচরণ কেমন ছিল। আর রিকশা দ্বারা সব দূরত্ব অতিক্রম্য নয়। অফিস বাসা আসা যাওয়ায় আজকাল অন্য বিকল্প ব্যবস্থা পাচ্ছি না দেখে নতুন করে লাল রঙের বি আর টি সি বাসের শরণাপন্ন হলাম। 
বাসে মহিলা যাত্রীর সংখ্যা পঞ্চাশ না হলেও ত্রিশ শতাংশের কম হবে না, অন্তত পিক আওয়ারগুলিতে। সংরক্ষিত নয়টি আসন নিয়ে নিত্যদিন বাসে নিত্যনতুন নাটক উদ্ভাবন হয়ে। মাঝে মাঝে বেশ এঞ্জয় করি ঝগড়াঝাঁটিগুলি। আবার মাঝে মধ্যে মহাবিরক্তির উদ্রেগ হতে থাকে।
স্টুডেন্ট থাকতে আমি সবসময় সংরক্ষিত আসন এড়িয়ে চলতাম। কারন সেগুলিতে লেখা থাকে “মহিলা, শিশু এবং প্রতিবন্ধীদের জন্য সংরক্ষিত”। ব্যাপারটাতে আমার ঘোরতর আপত্তি ছিল, মহিলা আর প্রতিবন্ধী এক ব্যাপার হল নাকি। কিংবা শিশুর শারীরিক ক্ষমতা কেন তুলনীয় প্রাপ্ত বয়স্কার সাথে। তখন তো ম্যালা কিছুই মনে হত, এখন এতকিছু চিন্তা ভাবনা করি না, ফাঁকা সীট পেলেই বসে যাই। দেশের বাইরে দেখেছি সংরক্ষিত আসন রাখা হয় বৃদ্ধ, গর্ভবতী মহিলা, শিশুসহ মহিলা অথবা প্রতিবন্ধীদের জন্য। আমাদের দেশের প্রেক্ষিতে দেখা যায় অনেক সময় থুড়থুড়ে বুড়োলোকটা দাঁড়িয়ে যাচ্ছে অথচ কলেজ ভার্সিটি পড়ুয়া কিংবা শক্ত সামর্থ মহিলা তাকে সীট ছেড়ে নারাজ। এই নিয়ে শুরু হয়ে গেল হাউকাউ। একদল বলছে মহিলাটির ছেড়ে দেওয়া উচিত সীটটি, আরেকদল বলছে, মোটেও না, ওই সীট কেবল মহিলাদের জন্য সংরক্ষিত, জোয়ান, বুড়ো কোন রূপ পুরুষ সেখানে বসার যোগ্যতা রাখে না। এই তর্কে অংশগ্রহণকারী অনেক পুরুষও থাকে যারা কিন্তু নিজের সীট ছেড়ে দিতে রাজি নন। এমন কি অনেক সময় নয়জনের কম মহিলা থাকলেও অন্য সব সীট ভরে গেছে, ওই আসনগুলির দিকে বিভ্রান্ত দৃষ্টিতে অনেক পুরুষ তাকালেও কেউ মান সম্মান হারাবার ভয়ে বসার কথা ভাবছে না। 
অনেক সময় আবার উল্টো দেখা যায়, সংরক্ষিত আসন ফাঁকা অবস্থায় কোন পুরুষ বসে পড়ল, পরবর্তী স্টপ থেকে কোন মহিলা উঠলে সে কিছুতেই আসন ছাড়তে নারাজ। বাস ভর্তি লোক তাকে অনুনয় করে একসময় বিরক্ত হয়ে যায়, সে এমন ভাব দেখাচ্ছে যে সে আসলে বুঝতেই পারছে কথাগুলি তাকে উদ্দেশ্য করে বলা। এক্ষেত্রে আশেপাশের লোকজন ঐক্যমতে পৌঁছায় যে উক্ত ব্যক্তি প্রতিবন্ধী, তাকে একটি সংরক্ষিত আসন ছেড়ে দেওয়া হোক।
একটু আগে যে ব্যাপারটা বলছিলাম, আমাদের দেশে সংরক্ষিত আসন যে কোন মহিলাদের জন্য রাখা হয়, কিন্তু উন্নত দেশগুলিতে যা করা হয় না। আমাদের দেশের মহিলারা কি পুষ্টিহীনতায় ভুগছে, নাকি এদের পা একটা অন্যদেশীয় মহিলাদের কম আছে, এই রকম কিছু ভাবনা মনে আসতেই পারে। কিন্তু রিয়েল সিনারিয়টা কিন্তু যথেষ্ট অন্যরকম। সেদিন যেমন দেখলাম এক ছাত্রী সুন্দরীই বলতে হবে, মহিলা সীটগুলির আশেপাশে জায়গায় দাঁড়িয়ে যাচ্ছে। আমি বসে আছি ঠিক তার পাশে। এক মধ্যবয়স্ক লোক পাশের জনকে ঠেলে মেয়েটার গায়ে হাত দেয়ার চেস্টা করছে। প্রথমবার বললাম, আপনি সরে দাঁড়ান। একটু সরে দাড়াল ঠিকই, পাশের জন নেমে সে এসে মেয়েটার গায়ে সেটে দাঁড়াল। অল্প বয়সী মেয়েটা ভীত চেহারা নিয়ে দাঁড়িয়ে রইল যতক্ষণ না অন্যান্যরা লোকটাকে কড়া ধমক লাগালো। দুঃখের সাথেই বলতে হয়, এই ধরনের কুরুচিপূর্ণ মানসিকতার প্রাণীর সংখ্যা আমাদের দেশে খুব কম নয়। দেশের বাইরে যতই স্বল্পবয়সী বা স্বল্পবসনা যে কোন মহিলা যাত্রীই থাকুক না কেন, বাস বা সাবওয়েতে অন্য যাত্রীদের তা নিয়ে খুব একটা মাথা ঘামাতে দেখলাম না। অনেক সময় দেখা যায় বাসগুলি যেহেতু স্টপে পুরাপুরি থামছে না, তাই হেল্পারগুলিও নারী যাত্রীদের হেল্প করার ভঙ্গীতে গায়ে হাত দেয়ার পায়তারা করছে।
আবার প্রায়শই উলটা ঘটনা যে হয় না, তা না। হঠাৎ জোরে ব্রেক কষলে দেখা গেল হুড়মুড় করে কিছু লোকজন পড়ে যাচ্ছে, রাংডমলি দুই একজন পুরুষ গিয়ে পড়ল দজ্জাল এক মহিলার উপর।আর যায় কই, ওইলোকের বাপদাদা চৌদ্দগুষটির চরিত্র নিয়ে প্রশ্ন তুলে একাকার অবস্থা করে মহিলা ক্ষান্ত দিলেন না, বাসশুদ্ধ যাত্রীর গণপিটুনি খাইয়ে তবেই মহিলা শান্ত হলেন। 
 এত গেল লিঙ্গ বৈষম্যে হয়রানীর ঘটনা। একী লিঙ্গের মানবসম্প্রদায় নিজেরা নিজদের মধ্যে যে খুব প্রীতি সম্পর্ক বজায় রাখেন এমনটা ভাবলে ভুল করবেন। সেদিন দুই জন ভদ্রলোক বলব কি না ঠিক বুঝতে পারছি না, সকাল বেলা বাসে উঠে বিপুল পরিমাণ হইচই জুড়ে দিল। অধিকাংশ সময় জানালার পাশে সীট পেলে আমি কানে হেডফোন গুঁজে জানালার বাইরের দৃশ্যে মনোনিবেশ করি। কিন্তু সেদিন এদের যন্ত্রনায় সেটা সম্ভব হচ্ছিল না, কি ঘটনা বোঝার চেষ্টা করলাম। দেখা গেল বাসের সীটের পাশে আটকানো ফ্যানটা কার দিকে ঘুরানো তাই নিয়ে ঝগড়া চলছে। তখনো বাসটা চলা শুরু হয়নি, এমনকি ড্রাইভার সীটে এসেও বসেনি, সুতরাং ফ্যানটা তখনো বন্ধ। অতপর ঝগড়া চলতে থাকে, একসময় যখন বাস চলা শুরু করল এবং অন্যান্য ফ্যানগুলি ঘুরতে শুরু করল তখন দেখা যায় ওই নির্দিষ্ট ফ্যানটাই নষ্ট।
এরপর নিত্যদিনের অন্যতম ঝগড়ার দুটি বিষয় হল সময় মত বাস ছাড়া এবং ভাড়া বা টিকেট। বাসের সীটগুলি ভর্তি হয়ে দাঁড়াবার জায়গা নাই, ড্রাইভার তক্ষণও অপেক্ষা করছে ফাঁকে ফোকরে কিছু যাত্রী ঢুকলে পরে বাসটা ছাড়বে, আর ভিতরের যাত্রীগুলির অফিস কি ক্লাসটাইম দৌড়াচ্ছে। আরকি, যার যার ডিকশানারিতে বাংলা ইংরেজি গালির ভাণ্ডার খালি দিয়ে গালি দিতে থাকে কিছু যাত্রী। ড্রাইভার ব্যাটাও কম সেয়ানা না, দুই কানে তুলা গুঁজে চুপাচাপ বসে থাকে, সে এক কমেডি পুরাই। কিছুক্ষন পর যাত্রীরা অধৈর্য হয়ে হাত পা ছুঁড়তে শুরু করলে বাস ভাঙ্গাভাঙ্গির এটেম্পট নিলে তখন ড্রাইভার সাহেব একটু নড়েচড়ে উঠেন।
বাসের ভাড়া বা টিকেট নিয়ে নিত্যদিনের ক্যাচাল তো লেগেই আছে। টিকেট ওয়ালা বাসে কিছু মানুষ কেন জানি কিছুতেই টিকেট কিনবে না। টিকেট ছাড়া বাসে উঠে কি মজা তা একবার দেখবার ইচ্ছা আছে আমার। এদের সাথে বাসকন্ডাক্টারের ঝগড়াটা প্রায়শই দেখা যায় মারামারি হাতাহাতি এবং শেষ পর্যন্ত অর্ধচন্দ্র দিয়ে বাস থেকে বের করা দেয়া পর্যন্ত পৌঁছে। 
দীর্ঘ সময় জ্যামে বসে বসে অনেকে খবরের কাগজ, বই পত্র পড়তে থাকেন, কেউবা ফেইসবুকিং কি হেডফোনে গানটান যেমন শুনে, কেউ কেউ আবার সহযাত্রীদের সাথে বেশ আলাপ জমিয়ে ফেলে। সেদিন আমার পাশে বসে থাকা দুইমহিলা দেখি সফলভাবে ঘটকালির দিকে এগিয়ে চলেছেন, একজন বয়স্কা মহিলা তার ছেলের জন্য পাত্রী খুঁজছেন। তার রিকোয়ারমেন্ট অনুযায়ী মেয়ে ফর্সা না হলেও চলবে কিন্তু লম্বা হতে হবে। তিনি মনে করেন তিনি একজন ভাল শাশুড়ি হবেন। অন্যজনের লম্বা ফর্সা ননদের জন্য পাত্র খুঁজছেন। পাত্র ব্যাংকার হলে তাদের তেমন আপত্তি নেই। ফোন নম্বর আদানপ্রদান পর্যন্ত দেখলাম, পরবর্তী কর্মসূচী অনুযায়ি পদক্ষেপ কি হল তা অবশ্য আমার জানা নেই। 
বি আর টি সি বাসগুলি যে ডেটিং স্পট হতে পারে এই ধারনা বেশ নতুন। আমার এক বন্ধুর সচিত্র অভিজ্ঞতা শুনলাম সেদিন। একজুটি ডাবলডেকার বাসের দোতলার কোণার সীট বেছে নিয়ে বেশ চুটিয়ে প্রেম করছে, এই পর্যন্ত ব্যাপারটা খারাপ ছিল না। কিছুক্ষনপর দেখা গেল তারা নিজেদের আড়াল করার জন্য ছাতা মেলে ধরেছে। ঘটনা ততক্ষনে বেশ জমে উঠেছে। গুরুজনেরা হাঃ হাঃ করে উঠছে, দেশ উচ্ছন্নে যাচ্ছে বলে,  ফচকে ছেলেপেলে ডি এস এল আর বের করে ফটকবাজি শুরু করে দিয়েছে। সে কি কান্ড!
তারপরও মাঝে মাঝে অনেক সময় যখন দেখি বুড়া মানুষটি উঠল বলে বাসে কেউ কেউ হাত ধরে উঠিয়ে নিজের সীটটা ছেড়ে দেয়, কিংবা কোন ভদ্রমহিলা শাড়ী সামলে হাঁপাতে হাঁপাতে বাসের  সিঁড়ি টপকালে তাকে বসার জায়গা করে দেয় আরেকজন তখন মনে হয় ছোট্ট আমাদের দেশটাতে অনেক ভাল মানুষ এখনও আছে বলেই দেশটা বোধহয় এত অনিয়মের মাঝেও টিকে যাচ্ছে।


অবচেতন মনের সচেতন ব্যবহার



অবচেতন মন-১ 
ছোটবেলায় একটা  প্রবাদ বাক্য পড়তাম, মনে আছে “ All work and no play makes Jack a dull boy”.
কারণটা কিন্তু অবচেতন মনের অপব্যবহার। Jack তার অবচেতন মনকে অব্যবহৃত রেখেছে। আমরা যখন কোন একটা ব্যাপারে সচেতন মনকে সম্পূর্ণরূপে মনোনিবেশ করাই তখন যুক্তি দিয়ে সে বিষয়টি বিভিন্ন রূপে বিবেচনা করে থাকি। ফলে মুদ্রার অপর পিঠ রয়ে যায় অদৃশ্য বা অবোধ্য, সিদ্ধান্তটি থেকে যায় অসম্পূর্ণ, যা ততখানি নির্ভুল হয় না, যতটা প্রকৃতপক্ষে হতে পারত। 

ছবিঃ অবচেতন মন ও সচেতন মনের অনুপাত
কারণ চিন্তাটার জন্য আমরা ব্যবহার করছি মাত্র মনের একদশমাংশ। বাকি ৯০% মন থেকে যাচ্ছে অব্যবহৃত। যে অংশে আছে সঞ্চিত অভিজ্ঞতার ভান্ডার। একভাবে বলতে গেলে এই ধরণের সিদ্ধান্ত হয়ে থাকে নিজের সাথে প্রতারণা করার মত।
 সিনেমার একটা সিকোয়েন্স কল্পনা করুন। নায়িকা বড়লোক বাপের কথায় নায়ককে ছেড়ে চলে যাচ্ছে। নায়কের কন্ঠে ডায়ালগ, “দাঁড়ান চৌধুরী সাহেব। আপনার মেয়েকে বলুন তার মন কে প্রশ্ন করতে, সে কাকে ভালবাসে? আমাকে নাকি আপনার  সম্পত্তিকে?” নায়িকা তার যুক্তিবাদী মন থেকে বাপের সম্পত্তির লোভে নায়ককে ছেড়ে চলে গেলেও, আবেগী মন থেকে তার ভালবাসা মুছে দিতে পারেনি। কারণ অবচেতন মনের চেতনা ব্যবহার করলে সে এই রকম ভুল সিদ্ধান্ত নিতে পারত না কখনওই। পরবর্তীতে দেখা যায় বিভিন্ন মারামারির দৃশ্যের পর নায়িকা বিবাগী মনে নায়কের কাছে ফিরে যায়। ভুল শুধরে সুখে শান্তিতে জীবন যাপন করতে থাকে। 
এব্যাপারটা নায়িকার মনে আগে থেকে প্রোগ্রাম করা থাকলে ভাল হত। মারামারির প্রয়োজন হত না। অর্থাৎ আপনার প্রয়োজন মত আপনার কম্পিউটার প্রোগ্রাম করা থাকলে কাজ করতে আপনি অনেক স্বচ্ছন্দ বোধ করবেন। এখন ভাবুন কিভাবে আপনি নিজে অবচেতন মন নামের লোকটিকে নিয়ন্ত্রণ করবেন। কারণ আপনার মধ্যে বাস করা যুক্তিবাদী লোক মানে সচেতন মন এবং আবেগ তাড়িত লোক অবচেতন মন, এই দুইজনের মধ্যে যদি বন্ধুত্ব করিয়ে দুজন কে একদলে নিয়ে আসতে পারেন, তাহলে আপনিই জিতবেন। এই দুই ব্যক্তির যৌথ পরিচালনায় আপনার সব কাজ হবে সহজ সাধ্য।
 আগেই বলেছি অবচেতন মন সচেতন মনের সাথে যোগাযোগের মাধ্যম হিসাবে ব্যবহার করে স্বপ্নকে। কিন্তু আপনি চাইলেই তো আর ইচ্ছা মত স্বপ্ন দেখতে পারবেন না। তাহলে কি উপায়ে সচেতন ভাবে অবচেতন মন কে ব্যবহার করবেন?
উপায়টা হল, রিলাক্সড অবস্থাকে আপনার অবচেতন মনের দরজা খোলার চাবি হিসাবে ব্যবহার করতে হবে। Fehr নামক একজন গবেষক তার কার্য অভ্যাস (Study of Working Habits) এর গবেষণায় দেখিয়েছেন ৭৫% বিজ্ঞানী গবেষণালব্ধ সিদ্ধান্তে উপনীত হন যখন তারা কার্যকর ভাবে গবেষণা কর্মে নিয়োজিত থাকেন না। সুতরাং বুঝতেই পারছেন অলস মস্তিষ্ক সবসময় শয়তানের কারখানা না হয়ে বিজ্ঞানীর কারখানায়ও রূপান্তরিত হতে পারে। ত্রিমাত্রিক কবির “অলস” তার অন্যতম জ্বলন্ত(!!) দৃষ্টান্ত। অলসতা আমাদের দৈনন্দিন জীবন থেকে শুরু করে বিশ্বের বড় সর বহু সমস্যার সমাধান করে ফেলেছে।
সুতরাং আমরা চাচ্ছি সচেতন ষড়যন্ত্র করে অবচেতনতাকে কাজে লাগাতে। কাজটা করতে হবে যথেষ্ট গোপনীয়তা এবং সাবধানতার সাথে, অবচেতন মন যেন কিছুতেই টের না পায়। 
এই ব্যপারটা অনেকটা কাচ্চি বিরিয়ানি দম দেওয়ার মত ব্যাপার। চুলার আগুন বাড়িয়ে দিলেই কিন্তু রান্না ভাল হয় না। বরং তাপ কমিয়ে তাপমাত্রা ধীরে ধীরে বাড়তে দিলে রান্না ভাল হওয়ার সম্ভবনা বেশি। কিংবা রান্না হবার পর খাবারের নীচে গরম পানির হাড়ি রেখে খাবার গরম রাখার পদ্ধতি, যারা রাইস কুকার ব্যবহার করেন তাদের জন্য তো আরো ভাল অপশন আছেই। বিরক্ত হয়ে ভাবছেন কি রান্নার রেসিপি শুরু করলাম? এখানে আইটেম এর নাম হল আপনার “সমস্যা”।
প্রথমে সচেতনভাবে ভাল মত আপনার সমস্যাটাকে নিয়ে ভাবুন। রান্নার মূল অংশ সম্পাদন করার জন্য যথেষ্ট পরিমাণ জ্বালানী শক্তি অপচয় করতে হবে। এরপর চুলার আগুন কমিয়ে বা বন্ধ করে খাবারটাকে গরম অবস্থায় রাখুন। এ সময়ে ভুলেও হাড়ির মুখ খুলবেন না। অল্প তাপে ভাবনাটকে কিছু সময় ধরে পরিপূর্ণ ভাবে রান্না হতে দিন। কিন্তু মূল সিদ্ধান্তে উপনীত হবেন না। আপনার অবচেতন মনকে সমস্যাটা নিয়ে নাড়াচাড়া করতে দিন।
প্রথমজন(সচেতন মন) যখন কিছু কাজ শুরু করল, পরবর্তীতে দ্বিতীয় জনের (অবচেতন মন) উপর একই কার্যাবলী অর্পিত করা হল। দ্বিতীয় জনের সিদ্ধান্ত ও মতামত প্রথম জনের কাছে অনুভূতি হিসাবে পেশ করতে হবে। এক সময় দুজন মিলে সঠিক সিদ্ধান্তে চলে আসবে। 
এর একটা বৈজ্ঞানিক পদ্ধতি হল একটা কাগজে কিংবা (ল্যাপটপে) সমস্যাটা লেখা যেতে পারে। এর সাম্ভব্য সিদ্ধান্ত এবং সুবিধা অসুবিধাগুলো লিখতে হবে কলাম আকারে। এর পর কাগজটা ছিড়ে ফেলুন বা ফেলে দিন। ল্যাপটপ হলে ফাইলটা ডিলিট করে ফেলুন এবং আপনার পছন্দের অন্য কোন কাজ করতে শুরু করুন। এক সময় হয়ত আপনার অবচেতন মন নিজেই সমস্যার সমাধান করে ফেলবে।
দ্বিতীয় উপায়, এটা বেশ সহজ, যা আমরা প্রায়ই অবচেতন ভাবে করে থাকি। কোন বন্ধু বা সহকর্মীর সাথে সমস্যা নিয়ে আলোচনা করে থাকি। এর ডান, বাম, উপর, নীচ বিভিন্ন দিক অনুসন্ধান করব। এখন যদি অবচেতন মনের চরকায় তেল দিতে চান তাহলে আলোচনায় কোন সিদ্ধান্ত নিবেন না। বিষয়টি সচেতন মন থেকে বেরিয়ে যেতে দিন। দেখবেন অবচেতন মন হঠাৎ নিজেই সিদ্ধান্তে উপনীত হচ্ছে।
তৃতীয় উপায়টি হল সমস্যাটা নিয়ে নিজেই ভাবতে থাকুন, যতক্ষণ না মানসিক ভাবে একেবারে ক্লান্তিকর অবস্থায় পৌঁছে যাচ্ছেন। পুরা বিষয়টির উপর আপনি যখন মহা বিরক্ত হয়ে গেলেন তখন অসাধারণ কোন ম্যুভি দেখা শুরু করুন কিংবা গেইম খেলুন বা নতুন কোন রেসিপি দেখে রান্না করুন- যা আপনার পছন্দ। কিন্তু সমস্যাটা মাথা থেকে বের করে দিতে হবে। ফলাফল উপরের দুটি পদ্ধতির মতই পাবেন আশা করা যায়।
অনেক অর্থপূর্ণ স্বপ্ন আমরা মিস করে যাই অনেক সময়। সে ক্ষেত্রে ঘুম থেকে উঠে মনে করার চেষ্টা করুন কি স্বপ্ন দেখলেন। বিছানার পাশে রাখা ডাইরীতে দু একটা বাক্য লিখতে পারেন স্বপ্ন সংক্রান্ত। হতে পারে পরবর্তীতে সেসব বাক্য থেকে বেরিয়ে আসল আপনার জীবনের কোন গুরুত্বপূর্ণ সিদ্ধান্ত। 
যদি আপনি এখনো ছাত্র বা ছাত্রী কোটার অন্তর্ভুক্ত হয়ে থাকেন কিংবা আপনার সন্তানদের ক্ষেত্রে সারাক্ষণ পড়ার টেবিলে বসে থেকে পড়া মনে রাখার মত ভুল উপায় আর হতে পারে না, তা নিশ্চিত বুঝে ফেলেছেন। তাতে মস্তিষ্কের ৯০% অকার্যকর থেকে যায়, কোন বিষয় মোটেও মাথায় ঢোকে না। পড়ার বিষয়টি মাথা থেকে বের করে দিয়ে অন্য ভাল কথা চিন্তা করুন।
আমার এক আঁকিয়ে বন্ধু বলে প্রাকৃতিক কার্যাদি সারবার সময় নাকি তার মাথায় ক্রিয়েটিভ সব নতুন আইডিয়া আসে। এই উপায়টিও পরীক্ষা করে দেখতে পারেন।
তো এত কিছু বলার মূল উদ্দেশ্য হল আপনি যদি অবচেতন মনের সচেতন ব্যবহার না করে থাকেন, তা হলে আপনি চেতনার মূল অংশটি তালাবদ্ধ করে রেখে নিজেকেই বঞ্চিত করছেন। চেষ্টা করুন এর সদ্ব্যবহার করতে। জীবনে অবসর, অলসতা, রিল্যাক্সেশান কেও গুরুত্ব দিন। জীবন কে সহজ, সরল ও স্বচ্ছন্দ করে তুলুন। 
শাব্দিক
তথ্য সুত্রঃ 
http://en.wikipedia.org/wiki/Subconscious
http://en.wikipedia.org/wiki/List_of_dreams
http://www.spiritualresearchfoundation.org/articles/id/spiritualresearch/happiness/benefitsofspiritualpractice/personalitydevelopment_basicnature_e
http://www.2knowmyself.com/Subconscious_mind
The Conscious Use of the Subconscious Mind- By Robert R. Updegraff
ছবি সুত্রঃ 
http://www.leakygutcure.com/blog/lifestyle/subconscious-healing/


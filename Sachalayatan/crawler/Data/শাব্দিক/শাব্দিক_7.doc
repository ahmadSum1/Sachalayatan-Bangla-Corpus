আধখানা বই



বই পড়তে আমার বেশ সময় লাগে, কিংবা বলা যায় বেশ সময় নিয়ে আমি একেকটা বই পড়ি। অনেক সময় একেকটা বই তিন মাস চার মাস ধরেও পড়তে থাকি। আবার এক সাথে তিন চারটা বই পড়তে থাকি। বেশিরভাগ বই পড়ুয়াদের দেখেছি একটা বই এক নিঃশ্বাসে শেষ করে ফেলে। আমি এভাবে পড়তে পারি না সব সময়। একখান বই অর্ধেক পড়ে আবার আরেকটা পড়তে শুরু করি। আবার আরেকটা, আবার আরেকটা, আবার হয়ত প্রথমটাতে ফিরে গেলাম, এরপর আবার তৃতীয়টা, তা থেকে দ্বিতীয়টা। 
আমার অর্ধেক পড়া বইয়ের সংখ্যা অনেক। অনেক সময় দেখা গেল পাঁচ বছর আগে আধখানা পড়া বই প্রথম থেকে পড়তে শুরু করি। কিন্তু তারপরও একটা বই শেষ না করা পর্যন্ত অস্বস্থি কাজ করে। আবার একটা বই শেষ করে ফেললে অন্যরকম মন খারাপ হয়, মনে হয় শেষ হয়ে গেল কেন বইটা। যতক্ষন বইটা পড়ি চরিত্রগুলো আমার জীবনের একটা অংশ হয়ে থেকে। মনে হতে থাকে প্রতিদিনকার জীবনে বন্ধুবান্ধব, আত্মীয়স্বজনের মত এরাও যেন আমার আমার জীবনে আছে। বইটা শেষ করে ফেললে মনে হয় এরা ফুরিয়ে গেল জীবন থেকে।
আগে হাতের কাছে যা বই পেতাম তাই পড়তাম, অথবা বলা যায় আগে হাতের কাছে অনেক বই পেতাম। ইউনিভারসিটির হলগুলোতে সবার রুমে কিছু না কিছু হাত পা এমন কি পাংখাওয়ালা বই ছিল। কোন রুমের বই কোন রুমে চলে যেত তার কোন ঠিক ঠিকানা নাই। ২০১ নম্বররুমের বই ঘুরতে ঘুরতে চলে গেল ২০৫ এ, A ব্লক থেকে ঘুরে ফিরে আবার  B ব্লকে চলে এল। জাহানার ইমাম হলের বই এক ব্লক থেকে ঘুরে কামালঊদ্দিন হল হয়ে প্রীতিলতার ৩১২ নম্বর রুমে ফিরে এল। এভাবে ঘুরে ফিরে আসা বইগুলি ঠিক কোন গোত্রীয়, কোন লেখকের বা কি জাতের বলা কঠিন। ওই সময় পড়া বইগুলি অবশ্য আধা পড়ে ছেড়ে দিতাম না, ওসব বই শেষ না করে হাতছাড়া হয়ে যাবার ভীতি প্রচন্ড থেকে পরীক্ষার আগের রাতেই পড়ে ফেলতে হত। আর পরীক্ষার আগের রাতে গল্পের বই পড়াটা যে এ্যালার্ম অফ করে ঘুমানোর মত নির্মল আনন্দের তা তো বলাই লাগে না।
আরো আগে বাড়িতে অনেক বই ছিল। বাড়ির বইগুলিও হলের বইয়ের মত সচল। তবে হলের বই গুলি ট্রেস করা কিছুটা হলেও সম্ভব কারণ সবার সাথে প্রতিদিন আড্ডা হয়, কিন্তু বাড়ির বইগুলি ট্রেস করা অসম্ভব ছিল। ওই আমলে আমাদের বাড়ির বই থেকে শুরু করে তৈজসপত্র সবকিছুরই পাখা গজাত। 
খোলা আমার দুয়ারখানা, ভোলা আমার প্রান
কখন যে কার আনাগোনা, নেইকো সাবধান।

এইরকম অবস্থাই ছিল আমাদের বাড়ির। তাই বই কিনে পড়ার প্রয়োজন বা সামর্থ্য কোনটাই তেমন ছিল না। একটা যদি পাই অমনি ধরে গাপুস গুপুস.........। মাঝে মাঝে এতে করে কিছু বিরূপ মানসিক প্রতিক্রিয়ায় ও ভুগেছি। যেমন এস এস সি পরীক্ষার আগে হুমায়ুন আজাদের “নারী” বইটা পড়ার বিভীষিকাময় স্মৃতি মনে হলে এখনো গায়ে কাঁটা দেয়। পরে মনে হয়েছে ঐটা অবশ্যই রং টাইমিং ছিল। বাড়ির কেউ খেয়াল ও করেনি যে বইটা আমি পড়ছিলাম। ঐ সময়গুলো সিলেক্ট করে বই পড়া হত না। 
আজকাল অবশ্য সিলেক্ট করে বই পড়া হয়, না বলে বলা ভাল সিলেক্ট করে বই কেনা হয়। দুটো কারণে আমি বোধ করি বই কেনা আগের তুলনায় বেশি হয়। প্রথমত নিজের উপার্জন, মানে হাত খরচ না, প্রকৃতপক্ষে কামলা দিয়ে উপার্জন করে বই কেনার ভাল পয়সাকড়ি জুটে। আর দ্বিতীয় কারণ হল আগের মত পরিবেশ থেকে অটো যথেষ্ট পরিমান বইয়ের সমাগম জীবনে ঘটে না। আমার আশেপাশের মানুষের সংখ্যাই কমে গেছে। যারা আছেন তারাও যথেষ্ট সময় চোখের পাতা আটকে রাখেন ফেইসবুকের বুকে আর নয়ত ভীষণ টেলিভিশনে।
আগে বই কেনা হত হাত খরচের পয়সা বা জমানো টাকায়, বইয়ের দোকানে যেটা সামনে পড়ল লোভ না সামলে কিনে ফেলা হত। তাতে আমার অনেক অখ্যাত বই পড়া হলেও সুখ্যাত বা কুখ্যাত বই না পড়া থেকে গেছে। বই পড়ুয়ারা চোখ কপালে তুলে প্রায়ই বলে, সেকী তুমি তমুক বিখ্যাত রচনাবলী পড়নি। চাকরী জীবনের প্রথম দিকে গল্পগুচ্ছ কেনা দেখে আমার মাতৃদেবী স্বয়ং অবাক হয়ে বললেন, তুমি গল্পগুচ্ছ আগে পড়নি। কি মূর্খ কন্যা সন্তান বড় করেছেন তিনি ভাবতেই পারছিলেন না। আমি আমতা আমতা করে বললাম, পড়েছিলাম, রিভিশান দিব আবার।
আমার অবশ্য এতে বিরাট দুঃখ নাই। বিখ্যাত সব বই না পড়লে আমার জীবন বৃথা এমন কোন ধারনা আমি পোষণ করিনা। যার কারণেই বহু আধখান পড়া বই ফেলে রাখা হয়। মুড নাই তাই অসাধারণ কোন বই বিরক্ত লাগছে, কি করার আছে? মৌলি প্রায়ই বলে শরৎচন্দ্র পড়তে পড়তে তুই কিভাবে মাসুদরানা পড়া শুরু করে দিস, আমি বুঝি না। 
তা যাই হোক, বই কেনার কথা বলছিলাম। এখন যখন বই কিনি তখন সিলেক্ট করে বই কিনি। স্পেসিফিক কোন বই বইয়ের দোকানে গিয়ে খুঁজি এবং লিস্টি ধরে খুঁজে পেতে বই কিনি, ব্যতিক্রম অবশ্য বইমেলা।
এতে করে দুইধরনের বই বেশি কেনা হয়। বিশেষ কোন বই যা সবাই পড়েছে কিন্তু আমি পড়িনি বলে আমার জীবন বৃথা যাচ্ছে মনে করা হচ্ছে, অর্থ্যাৎ আসলেই কোন ভাল বই। অথবা পুরোনো কোন বই যা নিজে নিজে হেঁটে এসেছিল আমার কাছে অনেক আগে স্মৃতিটুকু ফেলে চলে গেছে, সেগুলো শেষ করা বা সংগ্রহে রাখার জন্য কেনা। স্বর্গীয় এক আনন্দ আছে পুরানো সেই চরিত্রগুলি জীবনে আরেকবার ফিরে পাবার মধ্যে, যেমন পুরনো বন্ধুর সাথে অনেকদিন পর দেখা হলে অনুভুত হয়।

নটে গাছটি মুড়ালো--------
মির্চা এলিয়াদের লা নুই বেঙ্গলী প্রায় পনের বছর পর আবার পড়ছিলাম আজকে আর কালকে দেখা হল ছোট্টবেলার বন্ধু, যে দুরন্ত ভলিবল খেলোয়াড় ছিল সে কিনা আজ গুরুগম্ভীর বিশ্ববিদ্যালয় শিক্ষিকা। মনের মাঝে কোথায় যেন একটা টান লাগে, অনুভূতি দুটোর মাঝে আশ্চর্য এক মিল খুঁজে পাই।


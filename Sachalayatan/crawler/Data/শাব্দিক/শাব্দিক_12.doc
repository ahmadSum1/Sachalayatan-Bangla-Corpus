নীল পাহাড়ের দেশে- ২য় পর্ব 



স্বর্ণমন্দির  থেকে বের হয়ে আমরা মধ্যাহ্ন ভোজনের জায়গা খুঁজতে লাগলাম। আমাদের দলের নতুন সদস্য উজ্জ্বলের উপদেশে “ফিস্ট” নামের রেস্টুরেন্টে ঢুকলাম। বান্দারবান এসে পোলাউ করমা খাওয়ার আগ্রহ কারও দেখা গেল না। তার চেয়ে সাদা রূপচাঁদা মাছ, চিংড়ী শুঁটকী ভর্তা (যদিও আমি এই দলের না), টাকি মাছের ভর্তা আর সবজি ভাজি হ্যাঁ ভোটে জয়যুক্ত হল। মাছের স্বাদের তুলনা নেই। ঢাকার প্রিজারভেটিভ দেয়া তিনদিনের বাসি মাছ আর সবজির চেয়ে এখানকার খাবার অমৃত লাগল। তবে একই দলভুক্ত সবাই একসাথে রাঙ্গামাটিও ভ্রমনের কারণে স্বীকার করতে বাধ্য হল রাঙ্গামাটির মত এ অঞ্চলেও মরিচ সস্তা। 
এরপর তিনটার মধ্যে বেরিয়ে পড়লাম মেঘলা’র উদ্দেশ্যে। সূর্যাস্তটা যে করেই হোক দেখতে হবে নীলাচল, সেভাবে প্ল্যান করা। মেঘলার সামনে সম্প্রীতির সাইনবোর্ডটা সবার দৃষ্টি কেড়ে নিচ্ছিল। ঢুকতেই চোখে পড়ল বড়সড় পিকনিকের দল, শুক্রবার হওয়াতে প্রচুর লোকের ভিড়। সিড়ি দিয়ে অনেকটা নীচে নেমে যেতে হল। এরপর চোখে পড়ল ঝুলন্ত ব্রীজ। বেশ নড়বড়ে, আর আমার মত দুঃসাহসী মানুষদের জন্য বেশ উৎসাহজনক। হাউকাউ করে কষ্টেশিষ্টে পাড় হচ্ছিলাম ঝুলন্ত সেতু (তখনও জানি না আগামীকাল আমার জন্য কি অপেক্ষা করছে)।








ওপারে বেশ কয়েকটা ভাস্কর্য দেখতে পেলাম, খোলা আকাশের নীচেই, আর পাহাড় ঘেরা উপত্যকার অংশটুকু, কিছু কিছু জায়গা দেখলে আর শহরে ফিরে যেতে মন চায় না। কিছুদূর হাঁটার পর ছোট্ট একটা বাজারের মত দেখতে পেলাম, যেখানে ডাব, তেঁতুল, কলা বিভিন্ন ফল বিক্রি হচ্ছে।






এতখানি রাস্তা পাড় হয়ে আমরা বেশ তৃষ্ণার্ত। কচিডাবের পানি খাওয়ার জন্য যথার্থ সময়। এরপর দেখা গেল ক্যাবলকার। বাংলাদেশে এই জিনিষ আগে দেখি নাই। যাই হোক ত্রিশ টাকা পারহেড ভাড়া দিয়ে উঠে পড়লাম সবাই। একটা লেক পাড় হয়ে আবার এপাড়ে ফিরে আসলাম আমরা, লেকের সৌন্দর্য অবলোকন ছাড়া আর কোন এক্সাই্টমেন্ট পেলাম না। এরচেয়ে ঢের অ্যাডভেঞ্চারাস ছিল ঝুলন্ত সেতু পাড় হওয়াটা, যা কিনা আবার পাড় হতে হবে, এই ব্যাপারে আমার সাথে সবাই একমত হল। ছোট একটা ‘সাফারি’ নামের চিড়িয়াখানাও ছিল, পথে যেতে যেতে দেখলাম। খাঁচা বন্দী এইসব জীবজন্তুর প্রতি আমার তেমন আগ্রহ নেই, তাই ছবি তোলা হয়নি।







 এরপর আরো একটা ঝুলন্তসেতু (অপেক্ষাকৃত শক্তপোক্ত) পাড় হয়ে আমরা চান্দের গাড়ীর কাছে চলে আসলাম। 
পরবর্তী গন্তব্য নীলাচল। বেশ খাড়া পাহাড়ি রাস্তা দিয়ে চান্দের গাড়ী উঠে চলছিল। যেহেতু আমি ড্রাইভিং সীটে বসেছিলাম না, তাই সিরাজ ভাইয়ের উপড় ভরসা করে গাড়ীর গ্রিলের ফাঁকে মাথা বের করে দাঁড়িয়ে হইচই করতে সমস্যা হচ্ছিল না।


নীলাচল পৌঁছে প্রথমেই দেখা হল এক গাতক ভাইয়ের সাথে, যার গান আর ঢোলের আওয়াজ পুরো পরিবেশ আর প্রকৃতিকে মুখরিত করে রেখেছিল। 
“নিশা লাগিলরে, বাঁকা দুনয়নে নিশা লাগিল রে”
এরপর
“বন্দে মায়া লাগাইসে, পিরীতি শিখাইসে”।
মৌ এত মুগ্ধ ছিল যে উনার কাছ থেকে ওকে সরানোই যাচ্ছিল না। বলল, সে আর যাবে না, ওখানেই বসে গান শুনবে। তোরা উপরে গিয়ে সূর্যাস্ত দেখে ফেরার পথে আমাকে নিয়ে যাস।

বেশ খানিক ধাপ উঠে নীলাচলের উপর পৌঁছলাম। নীলাচল নামটা যথার্থ তা আশেপাশের রূপ দেখে যে কেউ মানতে বাধ্য। চারপাশ ঘিরে পাহাড়, শীতের শেষভাগের হালকা কুয়াশা যেন নীল শাড়ির আঁচলে নিবিড়ভাবে ছেয়ে রেখেছে পাহাড়ী বনগুলো ছোট্ট হয়ে আসা স্বর্ণ মন্দিরের চূড়াটাও উঁকি মারছে দূরে। ছোট ছোট ঘরবাড়ি সমেত পাহাড়ি গ্রামগুলি দূর থেকে দেখা যাচ্ছে। মন ছুটে যায়, কোন দূর অজানা পাহাড়ি মেঠো পথে। 





আমাদের বেশিক্ষণ অপেক্ষা করতে হল না, যে উদ্দেশ্যে আসা সেই পড়ন্তবেলার সূর্যদেবতার দর্শন পেতে। তার আগের মুহূর্তগুলি কন্যাসুন্দর আলোয় বুলিয়ে নিয়ে গেল পুরো নীল শাড়ীর আঁচলখানি। 





আর সূর্যাস্ত, সে আর নতুন করে কি বলব, প্রতিদিনই একই সূর্য আস্ত যায়, তারপরও তা যেন মনে হয় পূর্বে হয়নি, পৃথিবীর প্রতিটি অংশে এর রূপ ভিন্ন, অবর্ণনীয়, অকৃত্রিম, অভূতপূর্ব কেন, প্রকৃতির এ রহস্য হয়ত চিরদিনই অমীমাংসিত থেকে যাবে। 







সূর্যাস্তের পর আমরা ফিরে আসলাম নীড়ে।

রিসোর্টে ফিরে খাওয়া দাওয়া সেরে ইফতি বের করল তাশের প্যাকেট। রাত তিনটা পর্যন্ত নাকি টোয়েন্টিনাইন চলবে। কারণ তিনটার সময় আমাদের নীলগিরি রওনা হবার কথা সূর্যোদয় দেখতে। কিন্তু দু/ এক রাউন্ড চলার পর আমরা আর চোখের পাতা খোলা রাখতে পারলাম না।

(চলবে)


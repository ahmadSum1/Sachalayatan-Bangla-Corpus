নীল পাহাড়ের দেশে- ৩য় পর্ব




মেঘলা ও নীলাচল থেকে ফেরার পর-
রাত তিনটার সময় এ্যালার্ম দেয়া ছিল। মিথ্যা বলছি না, আমার ঘুম সবার আগে ভাঙল, নতুন জায়গায় ভাল ঘুম হয় না আমার। দিবা আপু আর মৌকে ধাক্কা দিয়ে উঠালাম। শাওনকে ফোন দিলাম, তার ফোন বেজেই চলেছে, বুঝলাম এ্যালার্মও এভাবেই বেজে গেছে। ইফতি ঘুম ঘুম গলায় হ্যালো বলল ওর ফোনে দু/একবার রিং হবার পরই। বললাম, তোরা উঠবি নাকি আমরা আবার ঘুমায় পড়ব? ঝারিতে কাজ হল যে, বুঝা গেল। বলল, দশ মিনিটের মধ্যে উপরে আসছি। ওদের বাংলোটা পাহাড়ের ঢালের খানেকটা নীচে ছিল।
সাড়ে তিনটায় গেটের কাছে এসে ড্রাইভার সিরাজভাইকে ফোন দিতে সে বলল সে নাকি আধা ঘণ্টা ধরে গেটে দাঁড়িয়ে আছে। গেট তখনও খোলেনি। হাস্যকর ভাবে হাছড়েপাছড়ে পাড় হলাম মাচার নিচু দেয়াল (আর কত কি যে এরা আমাকে দিয়ে করাবে?)
এরপর শুরু হল যাত্রা নীলগিরির সূর্যোদয় দেখার উদ্দেশ্যে। শীতের শেষ ভাগ আর বসন্তের শুরু। তেমন শীতবস্ত্র টানাটানির মধ্যে যাইনি কেউই, যাতে বোঝা হাল্কা থাকে। কিন্তু ততক্ষনে টের পেলাম সবাই, কি ভুল করেছি। সূর্য উঠার ঢের বাকি। পাহাড়ী রাস্তায় খোলা গাড়ীতে নিজেদের হাড় কাঁপার ঠকঠক আওয়াজ নিজেরাই শুনতে পাচ্ছি। আবহাওয়া গরম করতেই মনে হয় শাওন হেরে গলায় গান ধরল। একটু বিচক্ষন অলক, যাকে আমরা আড়ালে কিছুটা সমীহ করে চলি, সে এত রাতে পাহাড়ী পথে বিপদের আশংকাটা মাথা থেকে ঝেড়ে ফেলতে পারছিল না বলেই বোধহয় শাওনকে এক ঝাড়ি দিয়ে চুপ করিয়ে দিল। একটু দূরে একটা মাইক্রবাসের আলো দেখতে পেয়ে মৌ বলল, এরা মনে হচ্ছে আমাদের দেখে সাহস সঞ্চয় করছে। দিবা আপুর চোখ রাঙ্গানো দেখে মৌ চুপসে গেল, কারণ এই মুহূর্তে অন্যকেউ এই পথে আসা আমাদের জন্য খুব শুভ লক্ষন নাও হতে পারে। 
সূর্য উঠার আগেই আমরা অপূর্ব এক মেঘের রাজ্যে পৌছালাম। 


নীলগিরি রিসোর্টে থাকার সুব্যবস্থা আছে, সেনাবাহিনীদের জন্য বোধ হয় সুযোগসুবিধা বেশি। যেখানটায় দাঁড়িয়ে ছিলাম তার চারপাশে নরম মেঘ ভেদ করে ধীরে ধীরে দেখতে পেলাম সূর্য উপড়ে উঠে আসছে। 


এই দৃশ্য দেখতে পেয়ে মনে হচ্ছিল স্বর্গ এর চেয়ে বেশি কি আর সুন্দর হবে। বেঁচে থাকার পরিপূর্ণ আনন্দ যেন আজ এখানে পেলাম। টুকরো টুকরো সূর্যের আলো এক হয়ে পৃথিবীকে আলোকিত করে তুলছে আর আমরা একসাথে স্বাগত জানালাম একটি নতুন দিনকে। 





এরপর একটু এগিয়ে দেখলাম দূরবীন রাখা আর্মিদের একটা চেকপোস্ট। আরো কিছুদূর পরে হ্যালিপ্যাড। এই ঊষালগ্নে সব কিছুই মনে হতে থাকে কোন অলৌকিক পৃথিবীর অংশ। 









কিন্তু হঠাৎ পেটে ছুঁচোর দৌড় শুরু হতেই লোকিক জগতে ফিরে এলাম। এখানে এত সকালে নাস্তা পাওয়া যাবে না, আর দেরি করার মত সময়ও হাতে নেই বলে শহরের দিকে রওনা হলাম। মনস্থির করলাম যেখানে যা পাব তাই খেয়ে পেট ঠান্ডা করে নিব। যেতে যেতে একটা আর্মি চেকপোস্ট পড়ল, গাড়ী আটকাল জিজ্ঞাসাবাদের উদ্দেশ্যে, কিন্তু সাথে লাগোয়া ক্যান্টিন দেখে আমরা পুলকিত হয়ে উঠলাম। ক্ষুধার রাজ্যে যখন আমাদের পৃথিবী গদ্যময় তখন মেঘ না চাইতেই বৃষ্টি। গরম গরম চিকেন বিরয়ানী (প্রকৃত পক্ষে চিকেন খিচুড়ি)’র গন্ধ আর খাবার অফার পাওয়াতে আমাদের তাই মনে হল। 
পেটপুজা সেরে ফেলার পর, পরবর্তী গন্তব্যের দিকে ছুটে চলেছে আমাদের চন্দ্রযান। গতরাত পর্যন্ত মোটেও আমাদের পরিকল্পনায় অন্তর্ভুক্ত ছিল না সাতাশ’শ ফুট উপরে উঠে পাহাড়ের উপর বগালেক দর্শন। তার উপর যেতে তিন ঘন্টার পাহাড়ী পথ পাড়ি দিতে হয়। তার উপর আজ রাতে ঢাকার বাস ধরার কথা। তাও কি মনে করে গতরাতে ডিনারের টেবিলে “বগালেক” প্রস্তাব উত্থাপন এবং বিল পাশও হয়ে যায়। 
ভয়ানক এবড়োখেবড়ো আর উঁচুনিচু ঢালু পথ পাড় হয়ে দুপুর বারোটার দিকে আমরা সেই পাহাড়ের সামনে পৌছালাম। 

এর মধ্যে তিন জায়গায় চেকপোস্টে আমাদের নামধাম ঠিকানা, কোত্থেকে আসা হল, কোথায় উঠেছি, কতদিন থাকব ইত্যাদি ইত্যাদি যাবতীয় ইতিহাস লিখতে হয়েছিল। রুমা বাজার থেকে একহাজার টাকায় একজন বিশেষ গাইড আমাদের দলে অন্তর্ভুক্ত হল। সেখান থেকে জানা গেল, এর আগে সকাল থেকে দুটা দল যাত্রা করেছে এই পথে এবং উভয়ই নারীবিহীন। আমি প্রস্তাব দিলাম আমি এখানে থেকে যাই, তোরা যা। বরাবরের মতই নানারকম কুমন্ত্রণা দিয়ে বাকি সবাই আমার প্রস্তাব প্রত্যাখান করল। 
পরবর্তী চেকপোস্টের এক জৈনক ব্যক্তিকে জিজ্ঞেস করলাম, ভাই এতবার নাম পরিচয় লেখার কারণ কি? সে আমাকে ভরসা দিয়ে বলল, “এইসব তো আপনাদের জন্যই, যদি ফিরে আর না আসেন তাহলে বাড়ীতে খবর তো দিতে হবে”।  আমি আর কথা না বাড়িয়ে ঢোক গিলে চন্দ্রযানে উঠে বসলাম।
(চলবে)


দায়গ্রস্ত কন্যা



ঘটনাঃ ১
জামেনা জে এস সি পাশ, গ্রামে আবিয়াত্তা কলঙ্ক নিয়ে বসবাস না করে গার্মেন্টস করবে ভেবে ঢাকায় চলে আসে। এসেই ঠিক ঠাহর করতে পারে না কোথায়, কিভাবে কাজ পাওয়া যাবে। ভাগ্যক্রমে বাড়িতে কাজ জোটে। "খালা, আমার বেতনের ট্যাকাটা রাইখা দেন আপনের কাছে। বিয়ার সময় একটা স্বর্ণের চেইন বানায়া দিয়েন। বাপের আর কষ্ট হইব না।" পাঁচ ভাই বোনের অভাবের সংসারে বাবা মা লেখা পড়া শিখিয়েছে, তাই হয়ত নিজেরটা করে নেয়ার বোধটুকু জন্মেছে নিজের ভিতর। 
ঘটনাঃ ২
বেশ উচ্চপদস্থ সরকারি অফিসার তিনি। নিজে শিক্ষিতা, মেয়েকেও যথেষ্ঠ প্রাতিষ্ঠানিক শিক্ষা দিয়েছেন। খুব দুঃখ করে বলছিলেন, "মেয়ের কপাল খারাপ, আমি তো বিয়েতে কিছুই দিতে পারছি না। যা খরচ নিজের আয় থেকেই করছে।" অবাক লাগল আমার, বললাম, আপনার কি গর্বিত হওয়া উচিত নয় বিষয়টাতে? সমাজে ছেলেরা বিয়ে করলে তো নিজের আয়েই করে। মেয়েকে তো ছেলে সন্তানের চেয়ে কম কিছু দেননি।
ঘটনাঃ ৩
দুই কন্যার বাবা মা, বড় মেয়েকে ডাক্তারি পড়িয়েছেন, ছোটটা ইকোনমিক্স নিয়ে পড়ছে এখনো। নিজেদের আখের গুছানো নিয়ে হঠাৎ ব্যস্ত হয়ে পড়লেন। বড়টাকে বিয়ে দিয়েছেন, ছোটটার জন্য পাত্র দেখছেন। দুজনের বিয়ে হয়ে গেলে শেষ বয়সে কে তাদের দেখা শোনা করবে তা নিয়ে বেশ চিন্তিত। তাই হঠাৎ করেই বিষয় সম্পত্তি নিয়ে লেগে পড়েছেন। আফটার অল, মেয়ের পয়সায় কি আর খাওয়া যায়? 
২০১৫ এর আন্তর্জাতিক নারীদিবসের থিম নির্বাচিত হয়েছে "Empowering Women, Empowering Humanity: Picture it!" "নারী ক্ষমতায়ন, মানবতার ক্ষমতায়নঃ চিত্রায়ন!" 
বাড়ি থেকেই বা পরিবার থেকে যদি নারীর অর্থনৈতিক ক্ষমতায়ন শুরু না হয়, তবে এই শিক্ষা বা যোগ্যতা অর্জনকে কি বলা যায়, সোশ্যাল অরনামেন্টেশান? বাংলাদেশের আর্থসামাজিক পরিস্থিতিতে নিম্নমধ্যবিত্ত অনেক পরিবার আমাদের দেশে কন্যা সন্তানের উপর নির্ভরশীল হতে লজ্জিত নয়, কিন্তু শিক্ষিত মধ্যবিত্ত কিংবা উচ্চমধ্যবিত্তরা এখনো কন্যা সন্তানকে পরিবারের অর্থনৈতিক দায়ভার দিতে কুণ্ঠা বোধ করছে। পরিবারের প্রধান আয়কারী ব্যক্তি যদি বাবা হয়ে থাকেন, তাঁর মৃত্যুর পর দায় পুত্রের উপরেই বর্তে, এখনো শিক্ষা প্রতিষ্ঠানগুলিতে বাবার আয়ের সার্টিফিকেট চাওয়া হয়। অথচ সমাজে অনেক সিঙ্গেল মাদার আছেন যারা পরিবারকে একাই টেনে নিয়ে যাচ্ছেন দিনের পর দিন। 
পৃথিবীর বিভিন্ন অঞ্চলের নারীদের অর্থনৈতিক, রাজনৈতিক, সামাজিক এবং সাফল্যকে লক্ষ্য করে ৮ই মার্চ নারীদিবস পালিত হয়। আমাদের দেশেও আজ আশেপাশে দেখতে পাচ্ছি বেগুনী রঙের ছোঁয়া। বিশ্ববিদ্যালয়ের উপাচার্য, স্পীকার থেকে শুরু করে নারী ক্রিকেট দল সর্বত্রই বাংলাদেশী নারীদের ক্ষমতায়ন সুস্পষ্ট। প্রতিটি স্বতন্ত্র পরিবারে নারী হয়ে উঠুক যোগ্য, মানবতার ক্ষমতায়ন সুনিশ্চিত হোক সমাজের প্রতিটি স্তরে। 
আন্তর্জাতিক নারী দিবসের শুভেচ্ছা সবাইকে!


গ্লাস সিলিং



নিজেকে ফেমিনিস্ট হিসেবে পরিচয় দিতে আমি খুব একটা স্বাচ্ছন্দ্য বোধ করি না কখনো। এর কারণ হয়ত ছোটবেলা থেকে আমার বেড়ে উঠার পরিবেশ। যৌথ পরিবারের চাচাতো, ফুফাতো ভাইদের সংখ্যাধিক্য আলাদা করে মেয়ে হয়ে বড় হতে শেখায়নি আমাকে। আমার জন্মের পনের বছর পর আমাদের বাড়ির দ্বিতীয় কন্যা সন্তানের জন্ম হয়। ততদিনে ভাইদের সাথে মারামারি, আড্ডাবাজি,  ঘুরাঘুরি এমন কি সাত আট বছর বয়স পর্যন্ত মসজিদে জুম্মা বা ঈদের নামাজ পড়তে যাওয়াও বহাল ছিল। 
কৈশোরের যে বয়সটাতে মা হয়ত বলতে পারতেন তোমার বাইরে খেলাধুলা নিষেধ, তার আগেই আমি গল্পের বইয়ের রাজ্যে ডুবে গেছি। আউটডোর গেইমে তেমন পারদর্শী আমি কোন কালেই ছিলাম না। এমনকি স্কুলে মেয়েদের ভলিবল বা হ্যান্ডবল টীমে খেলতে গিয়েও ব্যথা পেয়ে কান্নাকাটি করে অস্থির হয়ে ওই বিষয়ে আগেই আগ্রহ হারিয়েছি। এবং আমার একাধিক ভাইয়ের মধ্যেও দু একজন আমার দলে ছিল। তাই প্রতিদিনের ইনজুরিতে ত্যক্ত হয়ে প্রথম প্রথম বাবাচাচার কাছে অন্যদের নামে নালিশ অতপর কৈশোরের প্রথম দিকেই ওদের ক্রিকেট দলের মেম্বারসীপ স্বেচ্ছায় ত্যাগ। বাড়ির কারো শাসন আমার উপর এ ব্যাপারে চড়াও হয়নি।
আমার খুবই লিবারেল বাবা মা কি বিষয়ে পড়ালেখা করব তা নিয়ে কখনো চাপ দেননি। বাবা এবং মা দুইজনেই বিজ্ঞানের ছাত্র এবং ছাত্রী ছিলেন বলেই হয়ত ওইদিকে ঝোঁক বেশি ছিল। এইচ এস সি’র পর কিছু কিছু আত্মীয় স্বজন বলা আরাম্ভ করল সাইন্স পড়লে নাকি চেহারা খারাপ হয়ে যাবে, আবার কেউ কেউ বলল মেয়েদের নাকি মেডিকেল পড়াই উচিত। চেহারা নিয়ে তেমন মাথা ব্যথা আমার ছিল না এবং ডাক্তার হয়ে সারাজীবন পড়ালেখা করে মাথা নষ্ট করার ইচ্ছাও ছিল না। কোনরকম চার বছরের ব্যাচেলার ডিগ্রী পাশ করে পড়ালেখার ল্যাঠা চুকিয়ে দিতে পারলেই আমার শান্তি, মাথায় কেবল এই চিন্তাই কাজ করত। যদিও কালের বিবর্তনে পরিস্থিতির চাপে সে আশায় গুঁড়ে বালি।
 সে যাক গে দুঃখের কাহিনী। গ্র্যাডুয়েশান করার পর সুখের আশায় আমি যখন পড়ালেখায় ক্ষান্ত দিতে চেয়েছিলাম ভাগ্য তখন ভীষণ ভাবে আমার সাথেই ছিল। রেজাল্টের আগেই একটা বড় সড় মাল্টিন্যশেনাল কোম্পানিতে চাকরি পেয়ে যাই। বাবা মা বরাবরের মতই আমার ডিসিশানে আপত্তি করেননি।
প্রথম প্রথম চাকরি পাওয়াটা আমার জন্য এতটাই সহজ ছিল যে আমি অতিরিক্ত আত্মবিশ্বাসীর পর্যায়ে চলে যাই, যাকে বলে এক্কেরে ওভার কনফিডেন্ট। মনে হত আমি তো নিশ্চিত ইন্দ্রা ন্যয়ী’র মত পেপসি কোম্পানির সি ই ও হয়ে যাচ্ছি। ইন্টারভিউ ডাক পড়লেই যেতে হবে, এটা হল আমার বাবার নীতি। যেখানে দেখিবে ছাই...........। জীবনের কোন চান্স অগ্রাহ্য করা যাবে না। এবং সাধারণত কখনই রিজেক্টেড হতাম না। কি দারুন  ব্যাপার! এখন ভাবলেও অবাক লাগে। লোকাল কিংবা এম এন সি কত রকম অপশন হাতে। তখন টাকা পয়সার কথাও ভাবতাম না। কোন অফিস ফাঁকি দিয়ে ক্লাস করা যাবে বা ভার্সিটি থেকে কোন অফিস কাছে হবে সেটাই ছিল চাকরি নির্বাচনের মূল কারন। (ওই যে বলেছিলাম পড়ালেখাটা আমার দুর্ভাগ্য।)
এসব ভেবে একটা চাকরিতে যখন মোটামোটি থিতু হয়ে বসেছি, অভিজ্ঞতার ঝুলি কিছুটা ভরেছে এবং প্রমোশানের বদৌলতে কিছুটা মিড লেভেলে এসে পৌঁছেছি তখন শুরু হল সমস্যা।
গ্লাস সিলিং  শব্দটার সাথে প্রথম পরিচয় হয় এমবিএ করার সময়। যার প্রকৃত অর্থসহ ব্যাখ্যা কি ভাব সম্প্রসারন হাড়ে মজ্জায় টের পাচ্ছি এতদিনে।
এক্সিকিউটিভ লেভেলে সুন্দর সুন্দর মেয়ে থাকবে, কলিগরা তাদের সাথে ঠাট্টা মশকরা করতে করতে কাজ করবে ব্যাপারটা আমাদের দেশের বর্তমান অবস্থায় যথেষ্ট সহজ পাচ্য ব্যাপার হয়ে দাঁড়িয়েছে। কিন্তু ম্যানেজেরিয়াল পসিশানে কোন মেয়ে অন্যদের উপর ছড়ি ঘোরাচ্ছে এই ব্যাপারটা অনেকের কাছেই হজম করা কষ্টের ব্যাপার দেখা যাচ্ছে। অধীনস্থ অনেক এক্সিকিউটিভদের মানসিকতাটা এমন (অবশ্যই সবার নয়) দেখেছি সমস্যা নিয়ে আমার কাছে আসা ব্যাপারটায় সম্মানিত বোধ করছে না। বরং আমার উপরে যে পুরুষ আছে তার কাছে যাওয়াটাই স্বস্থিকর। ভাবটা অনেকটা এরকম যে “মেয়েরা আবার কি বুঝে?”। আমার সৌভাগ্য বলব অন্তত আমার বস এবং হায়ার অথোরিটির এই মানসিকতা নেই। অনেক অফিসে যে থাকে না তা কিন্তু না।
প্রমোশানের পর এক সহকর্মী কিছুক্ষণ উসখুস করে বলেই ফেলল, “এইসব ঠিক মেয়েদের পোস্ট না, ম্যাডাম আপনাদের জন্য টিচিং প্রফেশানটাই তো ভাল ছিল”। হাসিমুখে সেই সহকর্মীকে বললাম, “অত্যন্ত গুরুত্বপূর্ণ ইস্যু, আপনি বরং ম্যানেজমেন্টের সাথে ব্যাপারটা নিয়ে আলাপ করুন না”। টিচিং অবশ্যই অত্যন্ত সম্মানের কাজ। পদার্থ বিজ্ঞানের শিক্ষিকা মা’কে দেখে কখনই নিজের জন্য পারফেক্ট কাজ মনে হয়নি আমার। মায়ের মত ঠিক ততটা ধৈর্যশীলা আমি নই। 
এই তো গেল বর্তমান চাকরির অবস্থা। এইরকম নানাবিধ সমস্যায় জর্জরিত আমি এরমধ্যে আরো দুখানা একাডেমিক ডিগ্রী আর কিছু ট্রেনিং এর সার্টিফিকেট গলায় ঝুলিয়ে ভাবলাম এইবার চাকরি বদলানোর সময় এসেছে। তথাস্তু আবার মাঠে নামলাম। স্বাভাবিকভাবেই মিডলেভেলে এ্যাপ্লাই করছি। কিন্তু এখনকার সিনারিও একদম বদলে গেল। ইন্টার্ভিউ এর ডাক পাচ্ছি মোটামোটি ভালই।  যেখানেই যাচ্ছি মেয়ে ক্যান্ডিডেট এর পরিমাণ অত্যন্ত কম। আট দশ জনের মধ্যে দেখা যাচ্ছে আমি একাই মেয়ে। এবং গত একবছরে প্রায় একডজন ইন্টার্ভিউ দিয়ে আমার একটা চাকরীও হল না। বেলা বোস কে মনে করে আর গুনগুন গান গাওয়া হল না। অবশ্যই আমি এটাই বিশ্বাস করতে চাই যে যোগ্যতার দিক থেকে হয়ত আমার কিছু একটা কম ছিল, তাই ধোপে টিকতে পারছি না। কিন্তু আমার আগের কনফিডেন্সের বারো দুগুনে চব্বিশটা বাজিয়ে দিয়েছে এইসমস্ত অভিজ্ঞতা। আরো নানাবিধ সমস্যা, যেসব জায়গায় চাকরি হচ্ছে স্যালারি এত কম অফার করছে যে চাকরি পরিবর্তনের ফিসিবিলিটি শূন্য পারসেন্ট। 
চাকরির বাজার নাকি খারাপ যাচ্ছে। এই ব্যাপারটা আমি একদমই মানতে পারি না। চাকরির বাজার খারাপের মধ্যেও আমি বরাবরই চাকরির অফার পেয়ে আসছি। জব সাইটগুলো তো ফাঁকা পড়ে নাই। চাকরিগুলো নিশ্চয়ই কারো না কারো হচ্ছে।
একমাত্র সুবিধাজনক অফার পাচ্ছি টেলিকমগুলো থেকে। স্যালারি ভাল এবং পরিবেশ নাকি মেয়েদের জন্য সুবিধাজনক। সম্ভবত মেয়ে বসদের সাথে কাজ করতে ওসব জায়গায় কারো তেমন কোন আপত্তি নেই। কিন্তু আমার একাডেমিক ব্যাকগ্রাউন্ডের সাথে ওই সেক্টরের তেমন কোন মিল নেই আর ক্যারিয়ারের দিক বদলে ওইদিকে যাবার আমার কোন আগ্রহ নেই। এই মধ্যপথে এসে ওদিকে যেতে হলে করতে হবে এইচ আর ডিতে কাজ। এই হল বাংলাদেশে মেয়েদের জন্য আরেকটা স্পেসিফাইড জব। মেয়ে হয়ে কর্পোরেট চাকরি করতে চাইলে হিউম্যান রিসোর্স ডিপার্টমেন্টে কাজ কর। টেকনিক্যাল ফিল্ডে নাকি ভাত নাই মেয়েদের। না হলে সাইন্স পড়ার পাতে পানি ঢেলে ব্যাঙ্কে চাকরি কর। এসবের ব্যাখ্যা কি আমার বোধগম্য হয় না। কেন শুধু নির্দিষ্ট কিছু স্থান পুরুষরা ঠিক করে দিবে যেসব চাকরিতে মেয়েরা ফিট ইন হয়? কেন নয় যোগ্যতা আর অভিজ্ঞতা অনুযায়ী?
বাংলাদেশে প্রতিবছর প্রতিটি পাবলিক এবং প্রাইভেট বিশ্ববিদ্যালয় থেকে অসংখ্য ছাত্রী ভিন্ন ভিন্ন সব বিষয় নিয়ে পাশ করে বের হচ্ছে ঠিকই। নারী শিক্ষার হার বাড়ছে, নারীদের আয় ও বাড়ছে। সেই সাথে কিছু মানসিকতার পরিবর্তন জরুরি নয় কি এখনই? আমি হতাশাবাদী নই। দ্রুতই আশা করছি মধ্যবিত্ত মানসিকতায় এসব পরিবর্তন আসবে।
শাব্দিক
আগের লেখাঃ
http://www.sachalayatan.com/guest_writer/45394


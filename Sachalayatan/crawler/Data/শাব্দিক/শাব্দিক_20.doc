আলোর ছাঁকনিঃ ফটুকবাজি-৩




ছুটির দিনের সকালবেলার ঘুমটা নষ্ট হল মায়ের চ্যাঁচামেচিতে। ঘটনা হল চা ছাঁকার ছাঁকনি নাকি ফুটো হয়ে গেছে। চা ঢালতে গেলে চা পাতা সব কাপে পড়ে যাচ্ছে। এ কি ব্যাপক সমস্যা! কাপের তলায় যদি চাপাতা জমা হয়ে থাকে চায়ের স্বাদে কি পার্থক্য হয় আমি জানি না, তবে আলোর ছাঁকনি দিয়ে আলোটা ছেকে নিয়ে এরপর ছবি তুললে পাওয়া যেতে পারে এক্কেবারে ভিন্ন বৈশিষ্ট্যের ছবি। এই ছাঁকনি বা ফিল্টার নিয়ে আজকে ব্লগাব।
ফিল্টার
ফটোগ্রাফিক ফিল্টার একধরণের ক্যামেরার এক্সেসরি বা আনুষঙ্গিক যা ক্যামেরায় আলোর প্রবেশ পথে বসানো হয়। বিভিন্ন রকমের ফিল্টার ব্যবহার করে আলো নিয়ন্ত্রণ করতে পারেন, এতে কম্পোজিশানে ভিন্ন রকমের ভাব আনতে পারবেন। ফিল্টার তৈরির সাধারণ উপাদান হল কাঁচ বা প্লাস্টিক, যা প্লাস্টিক বা মেটালের তৈরি রিঙের উপর বসানো থাকে, দেখতে হয় ডিস্ক আকৃতির। ফিল্টার সাধারণত ক্যামেরার সামনের লেন্সের সাথে স্ক্রুর মত পেঁচিয়ে বা ক্লিপ করে লাগানো হয়।

ফিল্টার
 ফিল্টার ব্যবহারের অন্যতম ভাল দিক হচ্ছে, এতে লেন্স আবৃত থাকে, বাইরের বিপদজনক পরিবেশ বা ধুলাবালি থেকে সুরক্ষিত থাকে। বিভিন্ন রকমের ফিল্টারগুলো সম্পর্কে আলাপ করতে করতে আশা করি এর কার্যকারিতা সম্পর্কে আর একটু স্পষ্ট ধারণা পাব।
১। UV ফিল্টার-এই ধরনের ফিল্টার ছবির ঝাপসা হওয়া থেকে রক্ষা করে। আমরা জানি দৃশ্যমান আলোর তরঙ্গ দৈর্ঘ্য ৪০০-৭০০nm এবং অতিবেগুনী রশ্মির তরঙ্গ দৈর্ঘ্য ৪০০nm এর চেয়ে কম। সূর্যালোকে তোলা ছবি অতিবেগুনী রশ্মি শোষণ করে, যা ছবিকে ঝাপসা করে ফেলে। এই ফিল্টার UV রশ্মি শোষণ করে, অন্য দৃশ্য মান রশ্মিগুলোকে এর মধ্য দিয়ে ভেদ করতে পারে। UV রশ্মি শোষণ করার ফলে ছবি অনেক স্পষ্ট দেখায়।

 বাঁ দিকের ছবিটাতে UV ফিল্টার ব্যবহার হয়েছে।
২। কালার সাবস্ট্রাকশান ফিল্টার- এই ফিল্টারের অন্যনাম কালার সেপারেশান ফিল্টার। এটি নির্দিষ্ট রঙের আলো শোষণ করে। কিন্তু দৃশ্যমান আলোর অন্যান্য রঙের আলোগুলো থাকে অবিচল। এই কাজ এখন ডিজিটাল পদ্ধতি অনুসরণ করে আরও সহজে করা যায় বলে এই ফিল্টারের ব্যবহার আগের চেয়ে কমে আসছে। 

বিভিন্ন  কালার সাবস্ট্রাকশান।
৩। কালার কারেকশান ফিল্টার- এই ফিল্টারকে কালার কনভারশান ফিল্টার বা ওয়াইট ব্যালান্স ফিল্টার ও বলা হয়। এর মূল কাজ হল কালার টেম্পারেচার বা আলোর তাপমাত্রা পরিবর্তন করা। কৃত্রিম আলো বা সূর্যালোক কে ছবির সাথে সামঞ্জস্য ঘটাতে এ ফিল্টার ব্যবহৃত হয়। যেমন সূর্যালোকের ৫৫০০ ডিগ্রীক্যালভিন আলোর তাপমাত্রায় অধিক লাল আলো দূর করে আলোকে বিন্যস্ত করে 80A এবং নীলাভ আলোকে বিন্যস্ত করে 85B কালার কারেকশান ফিল্টার।

80A blue filter ব্যবহৃত
৪। ইয়েলো ফিল্টার- এ ধরণের ফিল্টার সাদা কালো ছবির কন্ট্রাস্ট বাড়ায়। সাদা আলোকে হলদে করে। রঙ্গিন ছবির ক্ষেত্রে এর অন্য রকমের ব্যবহার আছে, বিশেষ করে দেশীয় উৎসবের আমেজ দিতে এ ধরনের ফিল্টার ব্যবহৃত হয়। বিয়ের ছবি বা পহেলা বৈশাখের ছবি তুলতে এ ফিল্টার খুব ভাল কাজে দেবে।

বিয়ের ছবিতে ইয়েলো ফিল্টার।
৫। পোলারাইজিং ফিল্টার- এ ধরনের ফিল্টার অধাতব পৃষ্ঠে  আলোর প্রতিফলন বা রিফ্লেকশান দূর করে। অধাতবপৃষ্ঠতল বলতে যেমন- পানি পৃষ্ঠ বা জানালা কিংবা অন্য কোন কাঁচের তল থেকে যে আলো প্রতিফলিত হয় তা কিছুটা পোলারাইজড বা সমবর্তিত হয়ে থাকে। যাতে ছবি পরিষ্কার আসে না। এ ফিল্টারের কাজ হল এই পোলারাইজড আলোক কণাকে ছাঁকন বা ফিল্ট্রেশান করে ফেলে। ফলে এসব পৃষ্ঠ তলের রঙ উজ্জ্বল করে, ব্রাইটনেস বাড়িয়ে তোলে। আকাশের রংকে গাঢ় দেখাতে সাহায্য করে। সাদা কালো ও রঙ্গিন উভয় ধরণের ছবি তোলার জন্য এ ফিল্টার ব্যবহৃত হয়। 

ডান দিকের ছবিটি পোলারাইজিং ফিল্টার ব্যবহৃত হয়।
৬। ডিফিউশান ফিল্টার- ছবিতে সফটনার হিসেবে ব্যবহৃত হয়। আলোর ব্যাপন বাড়ায়। স্বপ্নময় পরিবেশের সৃষ্টি করে। এগুলো সাধারনত মডেল ফটগ্রাফিতে বেশি ব্যবহার করা হয়।

ডিফিউশান ফিল্টার এর ছবি
৭। স্টার ফিল্টার- ক্রস স্ক্রিন ফিল্টার নামেও পরিচিত এই ফিল্টার। ছবির উজ্জ্বল বস্তু বা অবজেক্ট  থেকে স্টার প্যাটার্ন এর আলোক ছটা দেখা যায় এই ফিল্টার ব্যাবহার করলে। এ ধরণের ফিল্টারে প্রিজম ব্যবহৃত হয় অনেক সময়। কত সংখ্যক তারা বা স্টার তৈরি হবে তা নির্ভর করবে ফিল্টারের গাঠনিক আকৃতির উপর। ছবিকে গ্ল্যামারাস করার জন্য স্টার ফিল্টার ব্যবহার করা হয়।

ছবি দেখুন।
৮। ক্লোজআপ ফিল্টার- কাছের বস্তু বা ছোট বস্তু কাছে থেকে তুলতে ব্যবহার করা হয়। এর অন্য নাম ম্যাক্র ডাই অপ্টার।অনার্য সঙ্গীতের জীবানুর মত ছোট না হলেও পোকা মাকড় বা সেরকম সাইজের ছোট বস্তুর ছবি ভাল আসবে। একে ফিল্টার বলা হলেও মূলত এটি এক ধরণের লেন্স বলা যেতে পারে। অন্যান্য লেন্সের মত ক্যামেরার সামনের লেন্সের সাথে এটি আটকানো হলে বিষয় বস্তু থেকে ফোকাল লেন্থ কমাতে সাহায্য করে।

ক্লোজআপ ফিল্টারএর ছবি
৯। ফগ ফিল্টার- ফগ ফিল্টার এফেক্ট ব্যবহার করা হয় ছবির আলোর উৎসকে নরম,রহস্যময় বা  রোমাঞ্চকর করে তুলতে। প্রকৃত কুয়াশায় আলোর উৎস দুর্বল হয়ে পড়ে। এরকম রহস্যময় বা রোমান্টিক দৃশ্যের এপ্রোপ্রিয়েট নয়, যা ফগ ফিল্টার দ্বারা সম্ভব।

ফগ ফিল্টার
১০। ক্লিয়ার ফিল্টার- এই ফিল্টারের অন্য নাম হল উইন্ডো গ্লাস ফিল্টার বা অপ্টিক্যাল ফ্ল্যাট। এটা একেবারে স্বচ্ছ, প্রকৃত পক্ষে এই ফিল্টার ক্যামেরায় প্রবেশের সময় আলোর কোন রকম পরিবর্তন করে না। তাহলে আমরা এই ফিল্টার কেন ব্যবহার করব? এর কাজ হল বাইরের বৈরি পরিবেশ থেকে ক্যামেরার একেবারে সামনের লেন্সের প্রতিরক্ষা করা। যেটা আগেই বলেছি সব ফিল্টারই তা করতে সক্ষম। কিন্তু অন্য কোন ফিল্টার ব্যবহারের প্রয়োজন না থাকলে আপনার অতি মূল্যবান লেন্সটি থেকে যাচ্ছে অরক্ষিত। সে ক্ষেত্রে আপনি এ ফিল্টারের সাহায্য নিতে পারেন।
সাদাকালো ছবি তোলার জন্য বিভিন্ন কালারড ফিল্টার ব্যবহার করা হয়। কথাটা শুনতে অদ্ভত হলেও এর কার্যকারিতা অতুলনীয়। যেমন গাঢ় সবুজ ফিল্টার ব্যবহার করে সাদাকালো প্রাকৃতিক ছবি তুললে আকাশের নীল এবং গাছপালার সবুজের কনট্রাস্ট আরও ভাল আসবে। আরও অনেক ধরণের ফিল্টার বাজারে পাওয়া যায়, যা ব্যবহৃত হয় রঙ্গিন অথবা সাদাকালো ছবি তোলার জন্য যেগুলো আপনার কাঙ্ক্ষিত এফেক্টের ছবি এনে দিতে সক্ষম।
কিছুদিন আগে আমার এক বান্ধবীর বিয়ের দাওয়াত রক্ষা করা সম্ভব হয়নি দূরত্বের কারণে, অতি আগ্রহ সহকারে অপেক্ষা করছিলাম ওর জীবনে ঘটে যাওয়া এই মহান ঘটনার ছবি দেখব বলে। অচিরেই বহুলাকাংখিত সেই ছবিগুলো যথাসময়ে ফেইসবুকে আপলোডিত হল। কিছু ছবিতে দেখা গেল সম্পূর্ণ সাদা কালো ব্যাক গ্রাউন্ডে কোন এক অজ্ঞাত কারণে নববধূর ঠোঁটের লিপিস্টিকের রঙ একেবারে ব্লাড রেড। আসাধারণ কম্পজিশান যাকে বলে! এই ছবি দেখে প্রথম দর্শকের মনের যে প্রতিক্রিয়া হবে তা হল নির্ঘাত হরর মুভ্যির ভুতনি নায়িকা এইমাত্র ভিক্টিমের রক্ত খেয়ে ঠোঁট মুছতে ভুলে গেছে। আমি ওর ফটোগ্রাফারের গুণে এতই মুগ্ধ হলাম, কমেন্ট লিখতে গিয়ে মনে হল সত্যই “মন্তব্য নিষ্প্রয়োজন”। বেচারার বিয়ের ছবি বলে কথা।
ফিল্টার ব্যবহার করে এমন অনেক এফেক্ট আনা সম্ভব তো বটেই, কিন্তু একটু খেয়াল করে।
তথ্যসুত্রঃ
http://en.wikipedia.org/wiki/Photographic_filter
http://en.wikipedia.org/wiki/Polarizing_filter_(photography)
http://en.wikipedia.org/wiki/Diffusion_filter
http://www.aeimages.com/learn/color-correction.html
http://photo.tutsplus.com/articles/hardware/special-effect-filters-star-fog-centre-spot-dfn/
http://www.2filter.com/tiffen/tiffenblackandwhitefilters.html
http://photo.net/alternative-cameras-forum/00Spfr
http://www.onstagelighting.co.uk/lighting-design/colour-correction-filters-stage-lighting-gels/
শাব্দিক
অন্যান্য লেখাঃ
ফটুকবাজি-১
ফটুকবাজি-২
রন্টুর ফেইসবুকিং
কল্পরাজ্যের গল্প
আবারও রন্টু
অবচেতন মন
অবচেতন মনের সচেতন ব্যবহার


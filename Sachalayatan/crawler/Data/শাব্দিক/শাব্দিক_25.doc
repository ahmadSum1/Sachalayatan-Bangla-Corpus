আমার প্রথম প্রেম ও ফটুক বাজি



মানুষ জীবনে ধাক্কা খেয়ে নাকি সাধু সন্নাস্যি হতে চায়। আমার বেলায় ঘটনাটা ঘটল এমন যে আমি হতে চাচ্ছি   ব্লগার। তাও আমার যেনতেন ব্লগ নয় সচলায়তনের ব্লগার। ব্লগিং জীবনের শুরু মাস চারেক হল। এত ত্যানা ফ্যানা প্যাঁচানোর কারন হল এখন যে বিষয় বস্তু নিয়ে লিখতে যাচ্ছি সে বিষয়ের নিয়মিত লেখক হচ্ছেন একজন মডারেটর নিজেই (উনি যে মডারেটর তাও ইতি পূর্বে জানা ছিল না), এবং আরও কিছু সচল। আশালতার ব্লগ অনুসারে উনারা তিমি ব্লগার হলে আমি হব সে অনুপাতে কাচকিমাছ। আমার নিজের ধৃষ্টতায় আমি নিজেই হতবাক। তাও সাহস করে কিছু বিদ্যা ঝেড়ে দিলাম এ সংক্রান্ত সামান্য প্রাতিষ্ঠানিক শিক্ষা আছে বিধায়। তবে মন্তব্যে কড়া সমালোচনার জন্য প্রস্তুত।
তার আগে আমার ফটোগ্রাফির প্রাতিষ্ঠানিক শিক্ষার ইতিহাস একটু বলি। নিশ্চয়ই ভাবছেন কি সব বাজে বকবক করছি। কিন্তু এই ইতিহাস না জানলে আমার আলোকচিত্র পাঠশালা গমনের মহান উদ্দেশ্যটা বুঝা যাবে না। ঘটনাটা শুরু হয় এভাবে, আমি তখন ভার্সিটির দ্বিতীয় বর্ষের ছাত্রী। ল্যাব শেষে ক্লান্ত বিরক্ত আমি ডিপার্টমেন্ট থেকে অডিটরিয়ামের পাশ দিয়ে হলে ফিরে যাচ্ছি। অডিটরিয়ামে চলছে একটা আলোকচিত্র প্রদর্শনী। হঠাৎ একটা ছবিতে চোখ আটকে যায়। এত সুন্দর ছবি মানুষ কিভাবে তুলতে পারে? খুব ইচ্ছা হয় ফটোগ্রাফারটাকে দেখতে (ধরে নেই তার নাম সঞ্চয়)। প্রদর্শনীর সাথে জড়িত আমার এক বন্ধুকে জিগ্যেস করি, “ওই সঞ্চয় হতভাগা কে রে?” 
বলে, “চিনিস না উনাকে, ফাইনাল ইয়ারের সঞ্চয়’দা। দাঁড়া পরিচয় করিয়ে দেই”। 
লম্বা চুল আর দাড়ি, গোঁফে ঢাকা চেহারার দীপ্ত চোখ দুটি যেন দুষ্টুমি লুকাচ্ছে। চমৎকার কণ্ঠস্বরের লোকটার জন্য আমার দ্রুত হয়ে যাওয়া হৃদকম্পনের গতি তখনই টের পেলাম। হায় আল্লাহ! আমি বোধ হয় প্রেমে পড়ে যাচ্ছি, ফটোগ্রাফি নয় ফটোগ্রাফার এর। বয়স কম, মাথাও নষ্ট। খোঁজ খবর যা নেয়া দরকার সপ্তাহ খানেক এর মধ্যে নিয়ে ফেললাম।  জানতে পারলাম উনি ফটোগ্রাফির ক্লাস নেয় এক ক্লাবে। আর কোন কথা নাই। সঙ্গে সঙ্গে নাম লেখালাম তার ক্লাসে। গুরুর কাছেই আমার ফটোগ্রাফির হাতে খড়ি। আমার প্রেমকাহিনীর বাকিটা ইন্টারমিশনের পর, এবার মূল বক্তব্যে আসি।
ফটোগ্রাফি’র কম্পোজিশান নিয়ে কিছু আবজাব প্যাঁচাল পারব। ছবির ফ্রেমিং সাধারণত দুইভাবে করা যায়, এটা রন্টু ও জানে। একটা হল পোরট্রেট যেটা গ্রাফসীটের ওয়াই অক্ষ বরাবর এবং ল্যান্ডস্কেপ গ্রাফসীটের এক্স অক্ষ বরাবর। ক্যামেরা উল্টে পাল্টে এটা আমরা করেই থাকি। ছবি কম্পোজিশানের ক্ষেত্রে নীচের ব্যাপারগুলো একটু লক্ষ্য রাখলে ছবি ভাল আসার সম্ভবনা বেশি থাকে। যদিও এই সব নিয়ম না মেনে সুন্দর একটা মন নিয়ে ছবি তুললে অনেক সময় এর থেকেও ভাল আসে। এটা আমার গুরুর কথা, আমার না।
১। রিপিটেশান- একই বস্তুর পু্নরাবৃত্তি, একি জীবনসঙ্গী রোজ পাশে থাকলেও ভালই লাগে। তেমনি ছবির ক্ষেত্রে একি বস্তু পাশাপাশি তুললে ভাল একটা কম্পোজিশান হতে পারে, যেমন মেলায় অনেকগুলি ভিন্ন রঙের চুরি। কিছু ছবির লিংক এখানে।
২।ভ্যারিয়েশান- একই ধরনের বস্তু ভিন্ন ফ্রেমে বন্দি। কে না চায় জীবনে ভিন্নতা, তবে উপরের উদাহরনটা এখানে প্রযোজ্য নয়।
৩। অল্টারেশন- রিপিটেশান এর মধ্যে ভ্যারিয়েশান করলে অসাধারন কম্পোজিশান তৈরি হতে পারে। মানে আপনার জীবনসঙ্গীকে নতুন সাজে দেখার মত ব্যাপার। ধরুন বিভিন্ন বস্তুর পু্নরাবৃত্তি তৈরি করলেন একই ফ্রেমে।এখানে দেখুন।
৪। সিমিট্রি- আমার গুরু বলতেন মেয়েদের কপালের টিপ হল পারফেক্ট সিমিট্রির উদাহরন, চেহারার প্রতিসাম্যতাকে সুস্পষ্ট করে ফুটিয়ে তোলে টিপ। যে কোন ছবির মাঝে কোন লাইন বা বস্তু রেখে ছবিটিকে সমান দুটি ভাগে বিভক্ত করা।এখানে দেখুন। এবং আরও।
৫। জিওমেট্রি- জ্যামিতিক বিভিন্ন আকার ছবিতে এম্ফাসাইস (বাংলা প্রতিশব্দটা মনে পড়ছে না) করলে ছবি আকর্ষণীয় হতে পারে। সম্পাদ্য উপপাদ্যের কিছু চিত্র যদি ক্যামেরা বন্দী করা যায় আরকি। এসব আকৃতি ল্যান্ডস্কেইপ ছবিতে ব্যালেন্সড কম্পোজিশান তৈরি করে। ছবি এখানে ।
৬। হারমোনি- ছবির কম্পোজিশানএ হারমোনি বা ঐক্যতান ব্যবহার করার দিকে লক্ষ্য রাখা প্রয়োজন, যেন রঙ এবং শেইপ বা আকারে যেন ঐক্যতান বজায় থাকেছবি।
এছাড়া মেট্রিকাল বা লিনিয়ার কম্পোজিশান ও ভাল ছবি দেয়। সাধারনত হরাইজোন্টাল ছবি শান্ত, প্রকৃতর প্রতীক আর ডায়াগনাল ছবি দ্রুতি বোঝাতে ব্যবহৃত হয়, খেলোয়াড়দের ছবি ডায়াগনালি তোলা হয়।
এবার সবচেয়ে জরুরি দুটি বিষয় নিয়ে আলোচনা করব। এগুলি হল ফটোগ্রাফির ক্ষেত্রে “রুল অফ থাম্ব”!
একটা হল গোল্ডেন পয়েন্ট এবং ল’ অফ ওয়ান থার্ড বা রুল অফ থার্ড।
গোল্ডেন পয়েন্ট- কাটাকাটি খেলার ঘরের মত ছবির ফ্রেমের দৈর্ঘ্য ও প্রস্থ বরাবর সমান দূরত্বে চারটি রেখা আঁকা হলে রেখাগুলি ছবিটাকে নয় ভাগে ভাগ করে। প্রতি দুটি রেখা যেসব বিন্দুতে ছেদ করে সেগুলোকে বলা হয় সোনালী বিন্দু বা গোল্ডেন পয়েন্ট। এইসব বিন্দু বা রেখাগুলোতে ছবির মূল অবজেক্ট বা বিষয় বস্তু অবস্থান করলে ছবি অনেক সুন্দর আসে।
ল’ অফ ওয়ান থার্ড বা রুল অফ থার্ড- গোল্ডেন পয়েন্টএ প্রস্থ বরাবর ছবিটি তিন ভাগে ভাগ হয়। সাধারনত “দিগন্ত রেখা” ছবিগুলোতে ওই রেখা বরাবর রাখলে কম্পোজিশান ভাল হয়, যাতে ছবির এক তৃতীয়াংশ আকাশ অথবা এক তৃতীয়াংশ মাটি থাকবে। লক্ষ্য করবেন তারেক অনুর ল্যান্ডস্কেপ গুলোতে দারুনভাবে এ নিয়মের প্রতিফলন ঘটেছে। শুধু দিগন্ত রেখা নয়, ইনডোর ছবিতে ও এ নিয়ম কাজে লাগালে ভাল ছবি আসতে পারে।
এছাড়া ছবির মূল অবজেক্ট কে এল- শেইপ বা এস- শেইপ এ রেখে কম্পোজিশান করলে ছবি সুন্দর আসতে পারে। এল- শেইপ ছবিগুলোকে রিব্যাটমেন্ট অফ দি রেকটাঙ্গেল ও বলা হয়, এতে ছবি সমান দুটি আয়তক্ষেত্রে বিভক্ত হয়।এস শেইপ আরও ছবি এখানে।
ফ্রেম উইদ ইন ফ্রেম হল আমার নিজের সবচেয়ে প্রিয় কম্পোজিশান। তিথীডোরের সচলের প্রোফাইল ছবিটাতে কিছুদিন আগে এই কম্পোজিশানএর চমৎকার উদাহরন ছিল। ছবির ভিতর ফ্রেম, তার ভিতর তিথি (এই রে বানান নিয়ে আবার ঝাড়ি খেলাম বলে  )। দরজা, জানালা, চাকা অথবা যে কোন ফাঁকা অংশের ভিতর দিয়ে এ ধরনের ছবি তোলা যায়। ছবি দেখুন এখানে এবং এখানে।
সুতরাং দেখা যাচ্ছে কম্পোজিশানএর ক্ষেত্রে গুরুত্বপূর্ণ বিষয়গুলো খেয়াল রাখতে হবে তা হল ফ্রেমিং, ছবির শেইপ, পারপাস, কালার কম্পোজিশান, থিম এবং অবজেক্ট বা বিষয় বস্তু।
অ্যাপারচার এবং সাটারস্পীড এর মাধ্যমে সঠিক এক্সপোজার এ করে নিতে হবে। ওভার এক্সপোজড এবং আন্ডার এক্সপোজড ছবিও অনেক সময় ভাল কম্পোজিশান দেয়। যেমন বিয়ে বাড়ির সারি সারি লাইটএর ছবি তুলতে সাটারস্পীড কমিয়ে দিলেন। হাতটা সামান্য নড়ে গিয়ে সাংঘাতিক কম্পোজিশানএর ছবি হয়ে যেতে পারে। ভুল করে “ভাল” ছবি তোলা আরকি।
অনেক জ্ঞান ঝাড়লাম, পাঠক চাইলে আরেকটা পর্ব চলতে পারে, আমার অর্ধ সমাপ্ত প্রেমকাহিনীর পরিণতি সহ  ।
শাব্দিক।


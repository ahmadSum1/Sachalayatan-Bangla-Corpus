অবচেতন মন



আপনি যখন ব্লগ লেখেন, ঠিক কি ভেবে লেখা শুরু করেন তা আমি জানি না, কিন্তু আমি সামান্য যে কয়বার লিখেছি কখনো নিজের পছন্দ মত লিখতে পারিনি। মাস কয়েক আগের কথা, প্রথমবার এক বন্ধুকে সচলায়তন পড়তে দেখে আগ্রহী হই। কিছুদিন নীড় পাতা ঘাটতে ঘাটতে ব্লগারদের দারুন সব লেখা দেখে মুগ্ধ হতে থাকি এবং আবিষ্কার করি আমার পক্ষে এমন ব্লগ লেখা অসম্ভব। তারপর হঠাৎ এক নির্ঘুম রাতে ল্যাপটপ নিয়ে কিছু হিজিবিজি লিখি, তেমন পছন্দ না হলেও ভাবি পোস্ট করে দেখাই যাক না কি হয়। খারাপ হলে মডারেশন তো আর পার হবে না। পরদিন নীড়পাতায় আমার পোস্ট দেখে তো পুরাই উচ্ছ্বাসিত।
এরপর যখনই ভাবি কিছু একটা নিয়ে লিখব সেটা আর লেখা হয়ে উঠে না। সম্পূর্ণ ভিন্ন কোন বিষয় নিয়ে ভিন্ন কোন লেখা তৈরী হচ্ছে। মনটা আমার বড্ড অবাধ্য, নিজের খেয়াল খুশি মত চলে। কোনদিন ও আমার কথা শুনেনি, শুনবে বলেও মনে হয় না।
এই মনটা কে বলা হয় সাবকনশাস মাইন্ড বা অবচেতন মন। অবচেতন মন হল এমন সব কিছুর ভান্ডার যা ঠিক এই মুহূর্তে আপনার সচেতন মন ধারণ করছে না। অবচেতন মন একই সঙ্গে আপনার সমস্ত স্মৃতি, বিশ্বাস, আকাঙ্ক্ষা, জীবনের সব পূর্ব অভিজ্ঞতা, আপনার দক্ষতা বা সক্ষমতা এবং যে সমস্ত পরিস্থিতির মধ্য দিয়ে আপনি প্রতিনিয়ত বিচরণ করছেন এ সব কিছুর গুদামঘর।

হঠাৎ আপনি ধরুন নতুন কোন পরিস্থিতিতে পড়লেন যা আগে কখনো ঘটেনি। ধরে নিন শাহবাগের মোড়ে আপনার রিকশাটা উল্টে পড়ে গেল। সাথে সাথে ত্রিশ থেকে পঁয়ত্রিশ জন উৎসাহী দর্শনার্থী ভিড় জমিয়ে ফেলল আপনার চারপাশে এবং এরা কেউ আপনার দিকে সাহায্যের হাত বাড়িয়ে আপনাকে উঠাতে চেষ্টা করবে না। নারী হয়ে থাকলে আপনার অভিজ্ঞতাটা এই পরিস্থিতিতে ঠিক এমনই হবে।
তখন আপনি কি করবেন? তা নির্ভর করবে স্বয়ংক্রিয় ভাবে আলোড়িত ওই মুহূর্তে আপনার অবচেতন মনের আবেগ অনুভূতির উপর। হতে পারে আপনি, যে যানবাহনের চালক আপনার রিকশাকে ধাক্কা দিল তাকে ধরে কষে চড় বসিয়ে দিলেন অথবা নিজের অবস্থা সামলাতে না পেরে ভ্যা করে দিলেন কেঁদে। শরীরে আকস্মিক আঘাত প্রাপ্ত হলে যেমন নির্দিষ্ট কোষ প্রতিরক্ষা করে থাকে, তেমনি মানসিক আঘাত প্রতিরক্ষা করে অবচেতন মনের যে অংশ থেকে তাকে বলা হয় “ইগো ডিফেন্স ম্যাকানিজম”।
আপনার আশেপাশে উৎসুক জনতার প্রতিক্রিয়াও কিন্তু নির্ভর করবে যার যার অবচেতন মনের কার্যক্রমের উপর। কেউ একজন হয়ত হাউকাউ শুরু করল যার আবেগ তাড়িত রাগ গিয়ে পড়ল রিকশাওয়ালার উপর। তার রাগটা এতক্ষণ ছিল আনইন্সটল্ড সফটওয়্যার, যেটা ঘটনার প্রয়োজনে ইন্সটল হয়ে রান করা শুরু করল।

অন্যান্য অনেকেই অবচেতন ভাবে অনুভব করল তাদেরও ঠিক একই ভাবে রাগান্বিত ব্যক্তির সাথে সামিল হওয়া উচিত। আপনার অবচেতন মন কিন্তু নিজের বা অন্যের ইচ্ছা মত প্রোগ্রাম করা যেতে পারে। কারণ সচেতন মনের সাথে অবচেতন মনের সবচেয়ে বড় পার্থক্য হল এই ভদ্রলোক মোটেও যুক্তিবাদী নয়। যে কোন সফটওয়্যার ব্যবহার করার ব্যাপারে সে যুক্তি দিয়ে শেখার চেয়ে পুনরাবৃত্তিটাকে বেশি অনুধাবন করতে পারে এবং ভবিষ্যতে সেই অভিজ্ঞতাটাকে কাজে লাগাতে চায়। এই ব্যাপারটাকে সহজ বাংলায় (!?) আমরা বলি ব্রেইন ওয়াশ। এটা ছিল অন্যের দ্বারা আপনার অবচেতন মনের নিয়ন্ত্রণ।
এরমধ্যে কিছু কিছু পথিক হয়ত গেঞ্জামটা দেখে উলটা দিকে হাঁটা দিল, তার কোন অতীত অভিজ্ঞতা বা ধারণা দ্বারা তাড়িত হয়ে।
 অন্যদিকে আপনার ভিতরে থাকা সচেতন মন নামের ভদ্রলোক কিন্তু অনেক বিবেক বুদ্ধি সম্পন্ন। ততক্ষনে সে যুক্তি দিয়ে হিসাবনিকাশ শুরু করে দিয়েছে আপনার কি করণীয়। আপনার গন্তব্যস্থল কি অপরিবর্তনীয় হওয়া উচিত নাকি পরিবর্তন করে বাসায় বা হাসপাতাল হওয়া উচিত, তা নিয়ে মস্তিষ্ক সঞ্চালন শুরু করে দিয়েছে এবং সে অনুযায়ি দেখা যাচ্ছে আপনার কর্ম তৎপরতা।
ধীরে ধীরে আপনার দ্রুত হয়ে যাওয়া হৃদ কম্পন এবং শ্বাস প্রশ্বাস স্বাভাবিক হয়ে আসলো। কারণ অবচেতন মন কিন্তু এতক্ষণ এই বিষয় দুটিও নিয়ন্ত্রণ করছিল। অবচেতন মন দ্বারা আপনার শ্বাস প্রশ্বাস নিয়ন্ত্রিত, এর আর একটা উদাহরণ দেই। উপরের লাইনটি পড়বার আগে আপনার অবচেতন মন আপনার শ্বাস প্রশ্বাস নিয়ন্ত্রণ করছিল। এখন আমি চাচ্ছি কয়েক সেকেন্ডের জন্য আপনি আপনার শ্বাস প্রশ্বাস নিয়ন্ত্রণ করুন। অবশ্যই পারবেন, কারণ এই মুহূর্ত গুলো আপনি আপনার সচেতন মনকে তা নিয়ন্ত্রণ করতে দিচ্ছেন। ঠিক যে মুহূর্তে আপনার মনোযোগ সরে যাচ্ছে আবার অবচেতন মন নিজের মর্জি মত শাসন করেছে শ্বসনতন্ত্র।
গাড়ী ড্রাইভিং যখন প্রথম শিখতে গিয়েছিলেন আপনি তখন ছিলেন ভীষণ ভাবে সচেতন। সমস্ত মনোযোগ সন্নিবেশ করেছিলেন গিয়ার এবং ক্লাচে। ধীরে ধীরে ব্যাপারটা আপনার অভ্যাসে পরিণত হয়ে যায়। তখন অভ্যাসটা চালনা করে আপনার অবচেতন মন। ড্রাইভিং এর দক্ষতাটা আপনার অবচেতন অংশের দক্ষতা ভান্ডারের ফাইল বা ফোল্ডারে সঞ্চিত হয় নতুন কোন সফটওয়্যারের মত। এরপর আপনি করেন কি, নিজেকে যথেষ্ট অভিজ্ঞ চালক মনে করে মোবাইলে কথা বলতে বলতে গাড়ি চালাতে থাকেন এবং শাহবাগের মোড়ে আপনার গাড়ীর সামনের রিকশাকে ধাক্কা দিয়ে বসেন।
অবচেতন মন নামের এই ভদ্রলোক মাঝে মাঝে সচেতন লোক নামের লোকটির সাথে যোগাযোগ করতে চেষ্টা করে। বার্তা পাঠানোর জন্য এস এম এস বা ইমেইল পদ্ধতি ব্যবহার নিশ্চই সম্ভব নয়। সে যে পদ্ধতি ব্যবহার করে তাকে আমরা বলে থাকি “স্বপ্ন”। বিভিন্ন চিন্তা ভাবনা, সমস্যার সমাধান সে যখন বের করে ফেলে, সচেতন মনকে জানান দেবার তাগিদ অনুভব করে অবচেতন মন। তখন স্বপ্নটাকে মাধ্যম হিসাবে ব্যবহার করে।
যদিও স্বপ্ন কে এই মতবাদ অনুসারে বলা হয়ে থাকে “আনলারনিং প্রসেস”, অর্থাৎ স্বপ্ন মনে না রাখার প্রক্রিয়া চলতে থাকে। আপনি ঠিক যেমন করে অপ্রয়োজনীয় ফাইলগুলো রিসাইকেল বিন এ পাঠিয়ে দেন। মাঝে মাঝে রিসাইকেল বিন খুললে পাওয়া যায় ভুল করে ডিলিট করা প্রয়োজনীয় ফাইল। মনে হয়, হায় আল্লাহ! এইটা কেন ডিলিট করলাম। তেমনি স্বপ্ন থেকেও এমন অনেক প্রয়োজনীয় তথ্য আবিষ্কার সম্ভব।
একটি জরুরি আবিষ্কার যেমন হয়েছিল এক ঐতিহাসিক স্বপ্ন থেকে। ১৮৪৫ খ্রিষ্টাব্দে Elias Howe সেলাই মেশিন আবিষ্কার করেন, তার আগে সুইয়ের মাথাটা যেহেতু মেশিনে আটকানো সূতাটা কিভাবে সুইয়ে পুরবেন তা বুঝতে পারছিলেন না। দিন রাত এই ভাবনা ভেবেই চলেছেন, এমন সময় একদিন স্বপ্ন দেখলেন একদল বন্যপ্রাণী তাকে বেধে রেখেছে, ভাজি করবে বলে। জ্বলন্ত আগুনের চারপাশে এরা নাচানাচি করছে। তাদের সবার হাতে বল্লম, যার নিম্নাংশে ছিদ্র করা। ইউরেকা! ঘুম ভেঙ্গেই তিনি বুঝতে পারলেন সূতা ঢুকানোর ছিদ্রটা কোথায় দিতে হবে।
তেমনি ভাবে ডি এন এ’র গঠন আবিস্কারের সময় জেমস ওয়াটসন স্বপ্নে দেখেন প্যাঁচানো সিড়ি। বেনজিন এর গাঠনিক সংকেত আবিস্কারের সময় আগস্ট কেকুলে দেখেছিলেন কতগুলো সাপ একটি অন্যটির লেজ কামড়ে ধরেছে।
ভাবলে অবাক লাগে ফ্রাঙ্কেস্টাইন, দা টারমিনেটর, টোয়ালাইট এর দারুন সব চরিত্রের সৃষ্টি হয়েছে এদের নির্মাতাদের স্বপ্নে পাওয়া আইডিয়া থেকে। এনারাও তাহলে কম কামেল লোক নন কি বলেন?
শেষ করছি কিছু বাক্য দিয়ে যা আপনার অবচেতন মন নিয়ে খেলবে। আগে না পড়ে থাকলে আপনিও আমার মত মজা পেতে পারেন।

(চলতে পারে)
শাব্দিক
তথ্য সুত্রঃ
http://en.wikipedia.org/wiki/Subconscious
http://en.wikipedia.org/wiki/List_of_dreams
http://www.spiritualresearchfoundation.org/articles/id/spiritualresearch/happiness/benefitsofspiritualpractice/personalitydevelopment_basicnature_e
http://www.2knowmyself.com/Subconscious_mind


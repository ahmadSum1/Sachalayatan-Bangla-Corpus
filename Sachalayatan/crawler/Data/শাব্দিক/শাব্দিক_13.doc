নীল পাহাড়ের দেশে- ১ম পর্ব 



আমি মোটামোটি ভাবে বেশ শান্তশিষ্ট এবং ভীতু প্রকৃতির মেয়ে।কিন্তু কেন যেন জীবনের বিভিন্ন বয়সে এবং পরিস্থিতিতে আমার কিছু পাগলাটে স্বভাবের বন্ধুবান্ধব জুটে যায়, যাদের কুপ্ররচনায় নানারকম কুকর্মে লিপ্ত হই। মাতৃদেবী বরাবরই এইসব অসৎসঙ্গ থেকে দূরে রাখার চেষ্টা করে এক সময় হাল ছেড়ে দিয়েছেন।
আমি যখন ক্লাস থ্রিতে পড়তাম আমাদের স্কুল বাস থেকে কি করে যেন তিনটা মেয়ে হারিয়ে যায়। অতঃপর দুপুর দুইটার সময় তিনজনকে উদ্ধার করা হয় চতুর্থ জনের বাড়ির গ্যারেজে মনোপলি খেলারত অবস্থায়। এদের মধ্যে আমি কি কারণে ছিলাম আমার ঠিক মনে নেই। প্রায় দশ বছর আগে ঝুম বর্ষায় ভার্সিটির প্রথম বর্ষের একডজন পাগলা ছেলেমেয়ের মনে হল খালি পায়ে ভার্সিটির এক প্রান্ত থেকে অন্য প্রান্তে হেঁটে যেতে হবে, এবং তথাস্তু। দুর্ভাগ্যবশত সে দলেও আমি ছিলাম, পায়ের ব্যথায় পরের দুইদিন ক্লাসে যাওয়া হয় নাই।
যাই হোক, এটা কোন স্মৃতিচারণমূলক পোস্ট না, মূলত এটা একটা ভ্রমণ পোস্ট। সামান্য স্মৃতিচারণের কারণ হল কেনই বা আমার মতো ভয়ঙ্কর ভীতু প্রাণীটা মধ্যযৌবনে এসে অসৎ বন্ধুদের পাল্লায় পড়ে সাতাশ’শ ফুট উপরে পাহাড়ে উঠে বগা লেক দর্শন করলাম এবং কেন বান্দরবানের আঁকাবাঁকা পাহাড়ি রাস্তা ধরে রাত তিনটার সময় রওনা দিলাম নীলগিরি দেখতে তার সামান্য কারণ দর্শানো।
কোন এক বৃহস্পতিবার অফিস ফেরত পাঁচজন বন্ধুবান্ধব এবং আমাদের মধ্যে একজনের প্রবাসিনী অতিথি পাখী বড়বোন সহকারে ব্যাকপ্যাক কোনরকম প্যাক করে রাত নয়টায় কল্যাণপুর হাজির হলাম ঈগল বাস ধরতে। ননএসি বাস এবং বেশ চিপাচাপা সীট। কিন্তু বান্দারবান পর্যন্ত সরাসরি যেতে এই বাসের বিকল্প কম। বৃহস্পতিবার ঢাকা ছাড়ার বুদ্ধিটা আসলে তেমন সুবিধার না, জানা থাকলেও আমাদের মত কর্পোরেট কামলাদের জন্য ওই দিন ছাড়া অন্যদিন তেমন শুভলগ্ন আর আসে না। অচিরেই টের পেলাম সে অসুবিধা যখন বাসটা কল্যাণপুর থেকে কলাবাগান হয়ে ঢাকা চট্টগ্রাম মহাসড়ক পৌছাতে প্রায় রাত একটা বেজে গেল।
সে পর্যন্ত আমাদের কলকাকলি মুখরিত অংশের কারণে বাসের বাকি যাত্রীদের ভ্রুকুঞ্ছিত। কিন্তু তাতে আমাদের তেমন মাথাব্যথা আছে বলে মনে হল না। এতদিন পর দেখা, তাও আবার মাথায় দারুণ একটা ট্রিপ প্ল্যান নিয়ে আমাদের এক্সাইটমেন্ট চরমে। আপু অবশ্য আমাদের পক্ষ হয়ে বারবার সহযাত্রী কাছে ক্ষমা চাইছিলেন। কিন্তু তাতেও রাত দুটা পর্যন্ত এহেন হইচই’র যন্ত্রণায় ত্যক্ত বিরক্ত যাত্রীরা তেমন প্রসন্ন হলেন না। রাত তিনটার দিকে আমাদের সারা সপ্তাহের এবং সারাদিনের ক্লান্তি কিছুটা ভর করল, হাউকাউ বাদ দিয়ে তন্দ্রা এবং নিদ্রায় মগ্ন হলাম একে একে সবাই।
এতক্ষনে “কামরায় গাড়ি ভরা ঘুম, রজনী নিঝুম”। চারটার দিকে বাস কুমিল্লা পৌছাল। রেস্টুরেন্টে আধঘণ্টার যাত্রা বিরতি কিন্তু আমরা আসলেই টায়ার্ড। বাস থেকে নেমে খাওয়া দাওয়ার কোন আগ্রহ দেখা গেল না। তাছাড়া এতক্ষনে বেশ কয়েখান বাতাস ভর্তি চীপ্সের প্যাকেট খালি হয়েছে।
আমার ধারনা ছিল পৌছাতে দুপুর হয়ে যাবে। সেইমত ঘুম দিয়েছিলাম। কিন্তু বাসটা কখন চট্টগ্রাম পৌছাল টের পাইনি। সকাল আটটার দিকে শাওন মাথায় চাটি মারল, ‘ওই গাধী, আর কত ঘুমাবি, পাহাড় দেখ উঠে’। ভাবছিলাম না পৌঁছানো পর্যন্ত মটকা মেরে পড়ে থাকব। কিন্তু একচোখ একটু খুলে আমি পুরাই টাস্কি। এত অদ্ভুত সুন্দর পাহাড় দুইপাশে, প্রকৃতি যেন সকাল সকাল এর সব রূপ ঢেলে দিতে হাজির।

দুইচোখ দিয়ে পরিপূর্ণ ভাবে সেই রূপসুধা পান না করলে এই জীবন যেন অতৃপ্ত থেকে যাবে। মৌ ততক্ষনে ঠিক করে ফেলেছে কোন পাহাড়ী ছেলে বিয়ে করে এইখানেই চিরস্থায়ী বন্দোবস্ত করে নিবে। 
আমরা সাড়ে আটটার দিকে অপূর্ব সুন্দর বনপথ, কিছু ছোট ছোট সেতু আর ঢাল পাড় হয়ে রিসোর্টে পৌঁছলাম।
রিসোর্টটা বেশ ন্যাচেরাল রাখা হয়েছে, প্রকৃতিকে বিকৃত করা হয়নি। ছোট ছোট টিলার মধ্যেই ধাপগুলি কেটে বাঁশ দিয়ে সিঁড়ি তৈরি হয়েছে। আর একটা বারান্দা আর ঘরগুলি মাচার উপর একটা থেকে অন্যটার দুরুত্ব বেশ খানিকটা। রাতের বেলা মেয়েরা একটু ভয় ভয় পাচ্ছিলাম। 
সকালবেলা রিসোর্ট পৌঁছে হাতমুখ ধুয়ে ফ্রেশ হয়ে নাস্তা সেরে নিলাম। নাস্তার টেবিলেই ঠিকঠাক করে ফেললাম সেদিনের প্ল্যান, বের হয়ে ভাড়া করা হল চান্দের গাড়ি, ড্রাইভার সিরাজ ভাই ও তার হেলাপার কাম আমাদের গাইড এবং দলের সপ্তম সদস্য হয়েছিল "উজ্জ্বল" পরবর্তী ছত্রিশ ঘণ্টার জন্য।
প্রথম দর্শনীয় স্থান স্বর্ণমন্দিরের লক্ষে যাত্রা শুরু হল। বেলা সাড়ে বারোটা নাগাদ পৌছলাম। কিন্তু একটা পর্যন্ত সেখানে প্রার্থনা হয়, টুরিস্টদের এর আগে প্রবেশ নিষেধ। গেট খুলার সাথে সাথে ঢুকে পড়লাম আমরা। 
বসন্তের আকাশে ঝকঝকে রোদ্রে স্বর্ণ মন্দির মনে হল আসলেই যেন সোনার তৈরি, উজ্জ্বল অহংকারে পাহাড়ের একচ্ছত্র অধিপতি। এর প্রতিটি এত নিখুঁত, এত সুস্পষ্ট শিল্পের স্পর্শ আমরা মন্ত্রমুগ্ধের মত অনুধাবন করলাম।
বিভিন্ন পারমুটেশান কম্বিনেশান এ সবাই ক্লিকবাজি শুরু করে দিল। প্রতিটি অংশের সৌন্দর্য ধারণ করাটা জরুরি মনে হচ্ছিল। 
অলক বেশ তাড়া দিচ্ছিল বের হবার জন্য। ঝটপট লাঞ্চ করে আরো দুটা স্পট যাবার প্ল্যান আছে। তাই যা পারি সদ্বব্যবহার করে নিলাম ক্যামেরার---------























(চলবে)


আলোর খেলাঃ ফটুকবাজি-২



আমার ফটুকবাজি শুরু হয় ফিল্মি ।  যুগে। ছবি তোলার পর  ফিলম শেষ হলে পরে ডেভেলপ করো, এই করো, সেই করো তারপর দেখতে পাব কি ছবি আসলো। ফিল্মের র ASA কমবেশি হলে পরে তার সাথে অ্যাপারচার, সাটার স্পীড মিলানোর নানা ঝামেলা। তাও কেন জানি ছত্রিশটা স্ন্যাপ নিতে যত মজা লাগত, তত মজা পাইনা ডিজিটাল ক্যামেরায় ছবি তুলে। এখন শুধু ক্লিক ক্লিক তুলেই দেখ কেমন ছবি আসলো। একই ছবি দশটা তোল কি বারটা কোন সমস্যা নেই।
তবে যে ক্যামেরায়ই ছবি তোলা হোক না কেন কম্পোজিশানের ক্ষেত্রে আলোর নিয়ন্ত্রন ব্যাপারটাই হল সবচেয়ে গুরুত্বপূর্ণ। ছবি তোলা হল আলো নিয়ে খেলা, তাই একটু আলো নিয়ে গ্যাজাই।
 আলোর উৎসগুলো তিন রকম হতে পারে যা থেকে আমরা ছবি তোলার জন্য প্রয়োজনীয় আলো পাই। এগুলি হল সূর্যের আলো, অগ্নি শিখা এবং টাংস্টান লাইট। দৃশ্যমান আলোর অন্যতম বৈশিষ্ট্য হল রঙের তাপমাত্রা বা কালার টেম্পারেচার,একে ডিগ্রী ক্যালভিন এককে মাপা হয়। এখানে উৎস গুলোর তাপমাত্রা উল্লেখ করলাম-
১। সূর্যের আলোর তাপমাত্রা- ৫০০০ডিগ্রীক্যালভিন
২।অগ্নি শিখা বা মোমের আলো- ২৮০০ডিগ্রীক্যালভিন
৩। কৃত্রিম আলো বা টাংস্টান লাইট (আমরা যেসব লাইট ঘরে ব্যবহার করি সাধারনত)- ৩০০০ডিগ্রীক্যালভিন।
যে আলোতেই ছবি তুলুন না কেন আমি ফ্ল্যাশ ব্যবহারের পক্ষপাতি নই। এতে প্রকৃত পরিবেশের তুলনায় ছবির দৃশ্যটা অনেক কৃত্রিম দেখায়। এটা অবশ্য একেবারে আমার একেবারেই ব্যক্তিগত অভিমত। তবে সূর্যের আলোর বিপরীতে ছবি তুলতে গেলে আমরা যে নিদারুণ ঝামেলায় পড়ি সে সমস্যা থেকে আমাদের উদ্ধার করবে কিন্তু ফ্ল্যাশ। সূয্যি মামার সামনে দাঁড়িয়ে সাহস করে আপনার ছবির বিষয় বস্তুর উপর ফ্ল্যাশ ব্যবহার করে ক্লিক করুন, দেখবেন মারাত্মক ছবি আসবে।নীচের দুটো ছবির পার্থক্য দেখুন। 
প্রথমটি ফ্ল্যাশ ছাড়া এবং পরেরটি ফ্ল্যাশ সহ সূর্যের বিপরীতে তোলা-


আলো নিয়ন্ত্রনের ক্ষেত্রে সব সময় মাথায় রাখতে হবে যে দুটি বিষয় তা হল অ্যাপারচার এবং সাটার স্পীড সব সময় ব্যাস্তানুপাতিক। অর্থাৎ ব্যাপার হল অনেকটা এমন ছোট্ট একটা ছিদ্র দিয়ে আলো ঢুকছে ১ সেকেন্ড। এবার ছিদ্রের ব্যাসার্ধ কমিয়ে করলেন অর্ধেক এবার আলো ঢুকবে ২ সেকেন্ড, তো একই পরিমান আলো ঢুকবে। এখানে সময়টা হল সাটার স্পীড আর ছিদ্রের ব্যাসার্ধটা হল অ্যাপারচার। তাই এদের একটা এক স্টপ কমালে অন্যটা এক স্টপ বাড়িয়ে দিন, তাহলে আপনার ছবির কারেক্ট এক্সপোজার থাকবে। কারেক্ট এক্সপোজারের অ্যাপারচার এবং সাটার স্পীড রিডিং কে বলা হয় মিড টোন।
তবে খুব জরুরী একটা ঘটনা হল অ্যাপারচার যত কম ব্যবহার করা হয় ছবির শার্পনেস বা তীব্রতা তত বৃদ্ধি পায়। অর্থাৎ ছবির অবজেক্ট বা বিষয় বস্তুর ধারগুলো তত পরিষ্কার বোঝা যায়। আমাদের ত্রিমাত্রিক পৃথিবীতে ছবি যেহেতু দ্বিমাত্রিক, ছবির অবজেক্টে আমরা সব সময় ত্রিমাত্রিক ধারনা স্পষ্ট করতে চাই। এই ধারণাকেই বলি ডেপথ অফ ফিল্ড। সুতরাং অ্যাপারচার যত কম ব্যবহার করবেন ডেপথ অফ ফিল্ড তত ভাল দেখাবে।
এখন যেটা সমস্যা হবে অ্যাপারচার কমিয়ে মিড টোন আনতে গেলে সাটারের গতি হবে কম। ফলে হাত কাঁপলেই ছবি যাবে নড়ে। ট্রাইপোড ব্যবহার করে এ সমস্যা সমাধান করতে পারেন। মোমের আলোতে প্রকৃত বা ন্যাচারাল ছবি তুলতে চাইলে এই অসুবিধা হতে পারে।

সুতরাং অ্যাপারচার কম রেখে ছবি তুললে ছবি বাস্তব দেখাবে বেশি, কিন্তু হাত কাঁপাকাঁপি একদম বন্ধ। তবে গতিময় কোন বস্তুর ছবি তুলতে গেলে এই বুদ্ধি একেবারে ফ্লপ। 
বিভিন্ন ধরণের লেন্স বাজারে পাওয়া যায় যেগুলো ভিন্ন ভিন্ন কম্পোজিশানের ছবির জন্য ভাল। এগুলো ব্যবহার করে বস্তুর আপেক্ষিক দূরত্ব, আপেক্ষিক আকার এবং দৃশ্যের কোণ (এঙ্গেল অফ ভিউ) পরিবর্তন করা সম্ভব। লেন্সগুলো সাধারণত ফোকাস দূরত্ব এবং এঙ্গেল অফ ভিউ আরও গুণাবলীর ভিন্নতার ভিত্তিতে তৈরি হয়।
সাধারণত ওয়াইড এঙ্গেল, নরমাল, টেলে, সুপার টেলে ইত্যাদি লেন্স গুলো ফটোগ্রাফারদের সর্বাধিক ব্যবহৃত হয়। এগুলোর সম্পর্কে কিছু প্রাথমিক ধারণা দিচ্ছি -
১। ওয়াইড এঙ্গেল লেন্স- বড় আকারের কোন বস্তু কাছ থেকে ছবি তুলতে এই লেন্স ব্যবহার করা হয়। এর ফোকাল লেনথ সাধারণ লেন্সের চেয়ে কম। অর্থাৎ নরমাল লেন্সের চেয়ে বস্তুর আকার আরও বিবর্ধিত দেখায় এই লেন্সে তোলা ফটোতে। এই লেন্স দুটো বস্তু বা অব্জেক্ট এর মধ্যকার দূরত্ব নিখুঁতভাবে বুঝানো যায়। ধরুন প্রেমিক প্রেমিকার ছবি তুলছেন ৩৫মিমি দূরত্ব থেকে তাহলে ওয়াইড এঙ্গেল লেন্স ব্যবহার করুন। ডেপথ অফ লাভ এর সাথে সাথে ডেপথ অফ ফিল্ডও চমৎকার আসবে।

 এই লেন্স ব্যবহার করে ক্যামেরাকে উল্লম্বভাবে যদি না ধরা হয়, তাহলে পারস্পেক্টিভের বিচুত্যি (ডিস্টরশান) ঘটে, অর্থাৎ সমান্তরাল  আলোকরেখাগুলো একই বিন্দুতে মিলিত হবার হার নরমাল লেন্সের চেয়ে বেশি হয়। কারণ এতে ক্ষেত্র আরও বিস্তীর্ণ করে। সহজ করে বললে ব্যাপারটা যা দাঁড়ায় তা হল, স্বাভাবিকভাবে দেখলে দুটি বস্তুকে আমরা যে পারস্পরিক দূরত্বে দেখি, তার চেয়ে ভিন্ন দূরত্বে ছবিতে দেখা যাবে। নীচের ছবিটি দেখুন।

ওয়াইড এঙ্গেল লেন্সের ফোকাল লেনথ ৩৫মিমি ধরা হয় (৩৬মিমি বাই ২৪মিমি ফরম্যাট), কৌণিক আকার ৪৩.৩ মিমি। এগুলো দুই ধরণের গাঠনিক আকার বিশিষ্ট হয়। শর্ট ফোকাস লেন্স এবং রেট্রো ফোকাস লেন্স। শর্ট ফোকাস লেন্সএ ফোকাসদূরত্ব  যত কমতে থাকে, বস্তুর পেছনের উপাদানের দূরত্ব ফিল্মের পাত বা ডিজিটাল সেন্সর থেকে কমে, অপরপক্ষে রেট্রো ফোকাস লেন্সএ কার্যকর ফোকাসদূরত্ব থেকে পেছনের উপাদান আরো বেশি দূরে দেখায়।যেমন-

২। ফিশআই লেন্স- আরও কাছে থেকে ১০মিমি দূরত্ব থেকে ছবি তুলতে ব্যবহার করতে হবে মাছের চোখ বা ফিশআই লেন্স। এটি মূলত একধরণের ওয়াইড এঙ্গেল লেন্স যাতে ছবি তুললে দেখা যাবে চওড়া, বিস্তীর্ণ, গোলার্ধ বা অর্ধ গোলাকার ইমেজ, মাছেরা যেমন দেখে। আবহবিদ্যা যেমন মেঘের বিন্যাস ও অন্যান্য আবহাওয়া জনিত নিরীক্ষণে ছবি তুলতে এই লেন্স ব্যবহার করা হয়। তবে এর বিচুত্যি ধর্মের (ডিস্টরশান অ্যাপিয়ারেন্স) কারণে নানা ধরণের কম্পোজিশানে ব্যবহৃত হয়।

ফিশ আই লেন্সের দুটি বিশেষ বৈশিষ্ট্য দেখা যায়, যার জন্য ফটোগ্রাফারদের কাছে এর অন্য রকম কদর আছে-
•	উজ্জ্বল আলোর উৎসের দিকে এই লেন্স অধিক তাৎপর্য দেয়।
•	অতিরিক্ত নিকটবর্তী ফোকাস থেকে তুলতে পারেন আপনার পছন্দের বিষয়বস্তুকে, যার ম্যাগ্নিফাইং গুণাবলী বস্তু বিবর্ধন ঘটাবে কয়েকগুণ।
ফিশআই লেন্স সাধারণত দুই ধরনের হয়ে থাকে- সারকুলার ফিশআই লেন্স এবং ফুলফ্রেম ফিশ আই লেন্স। সারকুলার ফিশআই লেন্সএর ধারণকৃত চিত্র ১৮০ ডিগ্রী গোলার্ধে তোলা হয় এবং ফ্রেমের ভিতর বৃত্তাকার দেখায়। ফুলফ্রেম ফিশআই লেন্স ধারণকৃত চিত্রকে দীর্ঘ করে, ৩৫মিমি ফ্রেম পূর্ণ করে। এই দুটির মধ্যে ফুলফ্রেম ফিশআই লেন্সই ফটোগ্রাফাররা বেশি ব্যবহার করে। এক্ষেত্রে ছবিটা কে এক কোণা থেকে অন্য কোণা পর্যন্ত পরিমাপ করলেই কেবল ১৮০ ডিগ্রী এ্যাঙ্গেল অফ ভিউ পাওয়া যায়।
সারকুলার ফিশআই লেন্সে তোলা ছবি

ফুলফ্রেম ফিশআই লেন্সে তোলা ছবি

গোলাকার চিত্রে ফিশআই লেন্সএর ফোকাস দূরত্ব ৮-১০মিমি। পূর্ণ ফ্রেম ছবির জন্য ১৫-১৬মিমি। ডিজিটাল ক্যমেরায় ক্ষুদ্রাকার ইলেকট্রনিক ইমেজার এর ক্ষেত্রে মিনিয়েচার ফিশআই লেন্সএর ফোকাল লেনথ ১-২ মিমি পর্যন্ত কমতে পারে।
৩। নরমাল লেন্স- দূরত্ব যদি হয় ৫০ থেকে ৮৫ মিমি তবে নরমাল লেন্স ব্যবহার করাই উত্তম। আমরা খালি চোখে যেমন দেখতে পাই নরমাল লেন্সের ছবি তেমনি আসে। নরমাল লেন্স ফিশআই বা ওয়াইড এঙ্গেল লেন্সের চেয়ে বেশি ফোকাল লেনথ এবং টেলেফটো লেন্সের চেয়ে কম ফোকাল লেনথ বিশিষ্ট হয়ে থাকে। নরমাল লেন্সের ফোকাস দূরত্ব ফিল্ম     বা সেন্সর ফরমেটের কৌণিক দূরত্বের সমান। এতে ধারণকৃত দৃশ্যের দৃষ্টি কোণ ৪৫-৫৩ ডিগ্রী যা মূল দৃশ্যের অনুরূপ। একে নরমাল লেন্স নামকরণ করা হয় এ কারনেই, আমরা স্বাভাবিক দৃষ্টিতে যা দেখতে পাই এই লেন্সে তোলা ছবি প্রায় একই।

 এই লেন্সে স্বাভাবিক বা নরমাল পারসপেক্টিভে ছবি আসবে এবং বিচুত্যি (ডিসটরশান) কম হবে। নরমাল লেন্স হাল্কা এবং সহজে বহন যোগ্য। এই লেন্সে তোলা ছবির ডেপথ অব ফিল্ড ঠিক তেমন আসবে যেমন আমরা খালি চোখে দেখি, ফলে ভারসাম্যপূর্ণ, স্পষ্ট ও ধারালো ইমেজ পাই।
বাবা-মা, ভাই বোন, বাসাবাড়ি এর ভিতরে হাতিল বা অটবী’র কেনা আসবাব পত্রে নববিবাহিতা স্ত্রী পোস দিয়ে ছবি তুলতে চাইলে এই লেন্স ব্যবহার করুন। দৃশ্যের ছবিও এতে ভাল আসবে কিন্তু দূরত্বটা খেয়াল রাখবেন তা যেন সর্বাধিক ১০০মিমি এর বেশি অতিক্রম না করে। এতে ডেপথ অফ ফিল্ড কমে যেতে পারে। 
নরমাল লেন্সে তোলা ছবি

৪। টেলেফটো লেন্স- সবচেয়ে দীর্ঘ ফোকাস দূরত্বের জন্য ব্যবহার করা হয় যে লেন্স সেটাই হল টেলেফটো লেন্স। এটি এমনভাবে তৈরি যাতে আলোক পথ প্রসারণ ঘটায়। এটি দীর্ঘ ফোকাল লেনথ এর জন্যে ব্যবহৃত হলেও লেন্সের সামগ্রিক দৈর্ঘ্য তুলনামুলক ভাবে কম।

 টেলিফটো লেন্স দুধরনের- মিডিয়াম টেলেফটো লেন্স এবং সুপার টেলেফটো লেন্স। মিডিয়াম টেলেফটো লেন্স ১০-৩০ ডিগ্রী দৃষ্টি সীমানা অন্তর্ভুক্ত করবে ১৩৫ মিমি বা তার অধিক দূরত্বের জন্য। ওই দূরের ছাদে বিকালবেলা যে কিশোরী বেড়াচ্ছে এই লেন্স দিয়ে তার ছবি তুললে দারুণ আসবে। ১৩৫মিমি থেকে শুরু করে ৪০০মিমি দূরত্বে ছবি তুলতে এই লেন্স ব্যবহার করা হয়। মডেলিং এর পোরট্রেট ফটোগ্রাফি, প্রাকৃতিক দৃশ্যের ছবি বা কোম্পানির প্রোডাক্ট অ্যাডভারটাজিং এর জন্য ছবি তুলতে এ লেন্স উপোযোগী। 

সুপার টেলেফটো লেন্স ৮-১০ ডিগ্রী দৃষ্টি সীমানা ধারণ করতে পারে এবং ফোকাস দূরত্ব ৩০০মিমির বেশি হলেও সে দূরত্ব এই লেন্সের ধারন ক্ষমতার বাইরে নয়। ৪০০মিমিএর চেয়ে বেশি ফোকাল লেনথ এর ছবি তুলে ফেলুন অনায়াসে এই লেন্স দিয়ে। খেলার মাঠে ফুটবল বা ক্রিকেটারদের ছবি তুলতে যে বিশাল বড় চোঙ্গের মত ক্যামেরা লেন্স ফটোগ্রাফারদের হাতে দেখা যায় তা সাধারণত এই জিনিস। পাখির ছবি বা প্রকৃতির দূরের কোন ছবি বা জীব জন্তুর ছবি তুলতেও এই ধরণের লেন্স ব্যবহার করা হয়। 


আর একটা ছোট টিপস দিচ্ছি একদম ফ্রি (যদিও একে কমনসেন্স বলা ভাল), যেই লেন্স ই ব্যবহার করুন ছবি তুলতে ক্যামেরার ব্যাগে পকেট টিস্যু রাখতে ভুলবেন না। লেন্সএ কোন ধুলাবালি পড়লে সঙ্গে সঙ্গে হালকা করে টিস্যু দিয়ে মুছে নিবেন। লেন্স যত্ন করে ব্যবহার করলে এর আয়ু বৃদ্ধি পায়।
শেষ করি আমার অর্ধ সমাপ্ত প্রেম কাহিনী দিয়ে। ফটোগ্রাফি কোর্স যখন প্রায় শেষের পথে ক্লাস শেষ করে বাইরে বের হয়ে দেখলাম পরীর কাছাকাছি এক মহা সুন্দরী তরুণী ক্লাসের বাইরে দাঁড়িয়ে। বাকি ঘটনা বুঝতেই পারছেন। ইংরেজি বিভাগের সূচী আপু, অচিরেই তার অন্য পরিচয় পেলাম, আমার প্রথম প্রেম সঞ্চয়’ দার অদ্বিতীয়া একনিষ্ঠ প্রেমিকা। আর যাই হোক এই অসামান্য রূপের অধিকারিণীর সাথে আমার প্রেমের প্রতিযোগিতা চলে না। রাগে, দুঃখে, চরম ঈর্ষায় আমার জীবনের প্রথম প্রেমের সেখানেই সমাপ্তি হল, তবে ফটোগ্রাফার জীবনের হল শুরু।
তথ্যসুত্র ও ছবি- ইন্টারনেট
ফটুকবাজি-১ 
শাব্দিক


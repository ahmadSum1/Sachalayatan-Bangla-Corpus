কাক ভেজা দিনদুটি



পার্টনার’স ইন ক্রাইম বলতে যা বোঝায় মৌলী আমার জীবনে তাই। সেই স্কুলে থাকতে লালমাটিয়ার ভাঙা বাড়ির কালো বিড়ালের রহস্য উদ্ঘাটন থেকে শুরু করে হিল্লিদিল্লী হয়ে রাজস্থান ঘুরাঘুরি সব তার সাথে। কোন এক ঝুম বৃষ্টির সন্ধ্যায় ভিজে ভিজে গেলাম তার অফিসের সামনে চা আর সিঙ্গারা খেতে। চা খেয়ে গল্প করতে করতে বাসায় ফিরব দুইজনে এই রকমই প্ল্যান ছিল।
 হঠাৎ উনার মাথা ভুত চাপল আজ রাতে সিলেট গেলে কেমন হয়? আজ রাতে? কেম্নে কি? বলল, যাবি কি না বল। আমি কনফিউসড ভঙ্গীতে মাথা নাড়লাম, যার অর্থ হ্যাঁ বা না দুইই হতে পারে। যেতে আমার আপত্তি নেই, কিন্তু এরেঞ্জ করা সম্ভব বলে মনে হচ্ছে না। মৌলী বলল, সেটা আমার উপর ছেড়ে দে। দেখি কাকে কাকে জোগাড় করা যায়। সাথে শর্ত জুড়ে দিল ডিএসএলআর ক্যামেরা সাথে নেয়া যাবে না। মৌলী আমার ফটোগ্রাফার হবার ইচ্ছাটার ব্যাপারে খুবই বিরক্ত। ওর ধারণা আমি মোটেও ছবি তুলতে পারি না। বরং যখনই কোথাও যাই ছবি তোলার পিছনে প্রচুর সময় নষ্ট করি, তাতে করে ঘুরাঘুরির মজাটা নাকি অর্ধেক মাটি হয়ে যায় এবং আর ক্যামেরা নিয়ে প্রচুর টেনশান করি, যাতে করে বাকি অর্ধেক মজাও মাটি হয়ে যায়। তো কথা হল এইবার সিলেট ভ্রমণের মুল উদ্দেশ্য হবে বর্ষা বিলাস। 
মৌলী তার অফিসের দেয়া মোবাইল ফোনের যথেচ্ছ ব্যবহার করে ঘন্টা খানেক পরে বলল, যাও বাড়ি গিয়ে ব্যাগ গোছাও। আমরা ছয়জন যাচ্ছি জইন্তাপুর, আজ রাতের বাসে। এইজন্য এই মেয়েটাকে আমি স্মার্ট বলি। আর ওর দেয়া হাবিজাবি শর্তগুলিও মেনে নেই। ডিএসেলার নিতে না পারলেও ব্যাগের ফাঁকে চুপচাপ একটা Canon IXUS 105 ক্যামেরা ঢুকিয়ে ফেললাম। এই পোস্টের সব ছবিগুলি এই ক্যামেরায় তোলা।
সিলেট থেকে আরও ৪০ কিলোমিটার দূরে জইন্তাপুর একেবারে বাংলাদেশের বর্ডারে। সিলেটে পৌঁছে একটা মাইক্রোবাস ভাড়া করে জইন্তাপুর যাওয়া হল। রিসোর্টটার এক পাশ থেকে পাহাড় আর দুটো ঝর্না দেখা যায়, দুটাই বর্ডারের ওইপাশে, মানে ভারতে। রিসোর্টএ পৌছেই আমরা সব নেমে পড়লাম বৃষ্টিতে ভিজতে। পাহাড়ী বৃষ্টিতে ভেজার মজাই আলাদা।
খুব বেশি বর্ণনা দিতে পারি না বলেই এবার সেফ সাইডে থাকার জন্য ছবিব্লগ ট্যাগায় দিলাম। 
 
১ জইন্তাপুর রিসোর্ট এর সামনের পাহাড়
 
২ রিসোর্ট এর অন্যপাশে
 
৩ অবাক হয়ে বৃষ্টি দেখা আর হা করে বৃষ্টির পানি খাওয়া
সময় বেশি নেই, তাই সেদিনই সারাদিন নৌকায় বৃষ্টি ভিজব ঠিক হল। লালাখালের পানি কিছুটা লালচে রঙের বলেই মনে হয় এই নামকরণ। লালাখাল পর্যন্ত একটা টুকটুকি ভাড়া করা হল। লালাখালে নৌকায় ঘুরতে প্রায় ঘন্টা চারেক লাগে। 
 
৪ ভেসে যাওয়া ভেলা
 
৫ ঘাটে লাগাইয়া ডিঙ্গা
 
৬ খাল দেখা আর কলা বেঁচা 
 
৭ মাঝিও নাই বৈঠাও নাই, তাই মন মাঝিই সই
 
৮ ঢেউয়ের তালেই বাজানো নাও
 
৯  টাল মাটাল গুলুই 
 
১০ বৃষ্টির সাথে মিশে যাওয়া কিশোরের স্বপ্ন
 
১১ ক্লান্ত মাঝি
নৌকার ছইয়ে উঠে সবাই বৃষ্টি ভিজছি, অসাধারণ অনুভূতি। একটু বৃষ্টি কমে আসলে এক চা তৈরির কারখানা ঘেঁষে আমাদের নৌকাটা থামল। 
 
১২ কারখানার শ্রমিকদের প্রাত্যহিক দিন
 
১৩ পাহাড়ের বাঁকে তাদের পথ
 
১৪ মেঘ পাহাড়ে মিশে একাকার
 
১৫ বৃষ্টি স্নাত নাও
 
১৫ জাফলং যাবার পথে
 
১৬ তার এই পথ চলাতেই আনন্দ
 
১৭ গগনে গরজে মেঘ, ঘন বরষা
 
১৮ কূলে আমি বসে একা, নাহি ভরসা
রাতের বেলা রিসোর্টএ জমে উঠল ভুতের গল্প। আমি বেশ চশমার ফাঁকে একে একে মুখগুলি দেখে শুরু করলাম এইভাবে, ধরা যাক এইখানে আমরা আর ওই দারোয়ানটা ছাড়া আর কেউ নেই। বলতে বলতে খেয়াল করলাম আসলেও আসার পর থেকে ওই লোকটা ছাড়া আর কাউকে দেখি নাই। এমনি সময় চলে গেল ইলেক্ট্রিসিটি আর জোর বিজলী চমকানো। এরপর আর গল্প কি বলব, আমি নিজেই আমার হার্টবিট শুনতে পাচ্ছি, আস্তে করে ঢোক গিললাম যাতে ওরা বুঝতে না পারে। একটু পর আরও একদল লোকজন গাড়ি থেকে নামতে দেখে ঘাম দিয়ে ভয় ছাড়ল।
 
১৯ রাতের বেলা রিসোর্ট এ
পরের দিন ফেরার পালা, পথে জইন্তা রাজবাড়ি ঘুরে সিলেটের পথ ধরলাম।
 
২০ রাজবাড়ি প্রধান ফটক
 
২১ যথেষ্ট ভগ্নদশা রাজবাড়ির
 
২২ রাজবাড়ির অন্যপাশে
 
২৩ কুড়িয়ে পাওয়া রঙ
আর শেষমেশ আমার এই জীবনের কুড়িয়ে পাওয়া রঙ, এমন বর্ষা বিলাস সত্যি বিরল। 
এরজন্য ধন্যবাদ মৌলীকে, জানি আলসেমি ছেড়ে মোটেও মন্তব্য করবি না লেখায়। কষ্ট করে ছবিগুলি দেখলেই হবে, দেখ ডিএসেলার ছাড়াও ছবি তোলা যায় 


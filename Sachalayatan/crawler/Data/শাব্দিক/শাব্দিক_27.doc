কল্পরাজ্যের গল্প



সেটা ছিল আমার পঞ্চম জন্মদিন, বড় চাচা আমার জন্য চারটা ছবি সহ রূপকথার বই কিনে আনলেন। ছুটির দুপুরে বারান্দায় বসে খুব কস্টে বানান করে করে বইগুলি পড়তাম। আমি ছিলাম বাবাদের ছয় ভাইদের যৌথ পরিবারের প্রথম সন্তান। দুপুরবেলা খাবার পর ছানাপোনাসহ আর সবাই যখন ঘুমাত, আমার কাজ ছিল আস্তে করে দরজা খুলে বাইরে চলে যাওয়া, না হলে রান্নাঘরের ভাতের হাঁড়ি থেকে ভাত নিয়ে কাঁক আর বিড়ালের মধ্যাহ্ন ভোজনের ব্যবস্থা করা ইত্যাদি। 
           এই সমস্ত যন্ত্রনায় অতিষ্ঠ হয়ে মা আমাকে ডে শিফট স্কুলে ভর্তি করিয়ে দেন। তাই ছুটির দুপুরগুলিতে মহাবিরক্ত হয়ে বইগুলি নাড়াচাড়া শুরু করি। 
             কিছুদিন পর চাচা আরও কিছু বই এনে ধরিয়ে দিলেন। এগুলির মধ্যে দুটি ইংরেজি ফেইরি টেলস এর বই ছিল, “দা ফ্রগ প্রিনসেস” এবং “দা বিউটি এন্ড দা বিস্ট”। অদ্ভুত সুন্দর ছবি ছিল বইগুলিতে। ততদিনে সবার বোঝা হয়ে গেছে এমন কিছু বই এনে দিলে দুপুরটা অন্তত আমার অত্যাচার থেকে রেহাই পাওয়া যাবে। 
সেবার স্কুলের বইমেলা থেকে কিনেছিলাম চাইনিজ রূপান্তরিত রূপকথা আর সুকুমার রায়ের ছড়া, যেটা আমার খুব প্রিয় বইগুলির মধ্যে একটা। বাবা একুশে বইমেলা থেকে কিনে দিলেন আরব্য রজনী আর সোভিয়াত ইউনিয়নের রূপকথার বাংলা রূপান্তর। ধীরে ধীরে বইগুলিতে ছবির পরিমান কমতে থাকে। এরপর কিনে দেয়া হল হুমায়ুন আহমেদের “বোতল ভুত”, একটু ভিন্ন মাত্রার যোগ হল।
                      ক্লাস থ্রিতে কিভাবে যেন তিন গোয়েন্দার সাথে পরিচয়ে হল এবং আমার গোয়েন্দা জীবনের শুরু এইভাবেই। প্রতিমাসে ২০ তারিখের  আগে টিফিনের পয়সা থেকে সেই ২৫ টাকা জমাতেই হবে আর বইটা হাতে পেয়ে এক নিঃশ্বাসে শেষ না করা পর্যন্ত শান্তি নেই। এর সাথে যুক্ত হতে থাকে অন্যান্য গোয়েন্দা রা, সেবাপ্রকাশনীর অন্য কিশোর থ্রিলার, গোয়েন্দা রাজু থেকে শুরু করে ফেলুদা, কাকাবাবু, শীর্ষেন্দুর বনি, গৌরের কবচ, শার্লক হোমস কেউ ই বাদ গেল না। অবশ্য শার্লক হোমস ভদ্রলোক কে আমার তেমন পছন্দ ছিল না, কারন আমি রহস্যের কুল কিনারা পাবার আগেই সে সমাধান করে ফেলত। আমাকে ভাবার সুযোগ খুব একটা দিত না। এর সাথে তিন গোয়েন্দার ভাবার্থ যেসব বইগুলি থেকে নেয়া হত “হার্ডই বয়েস”, “নান্সি দ্রিউ” এসব বইগুলিও কৌতূহল বশত নিলখেত থেকে জোগাড় করে ফেলি।প্রায় রাতেই স্বপ্নে আমি রহস্যের সমাধান করে ফেলতাম। পাটি গণিতের চেয়ে ওসব সমাধান করতে আমার আগ্রহ বেশি ছিল।
      কমিকস আমি কখনই তেমন পরিনি, কিন্তু টিনটিন নামের সেই তরুন রিপোর্টারের সঙ্গ আমার দারুন প্রিয় ছিল। সাথে জাফর ইকবালের সায়েন্স ফিকশানের কথা না বললেই না। তখন অবশ্য আমি নভোচারী।
      ক্লাস এইটে হাতে আসল “গর্ভধারিণী” এবং মোটামটি শিওর হয়ে গেলাম আমি আসলে জয়ীতা। দু একজন বন্ধুবান্ধব মিলে বাড়ি ছাড়ার প্ল্যান ও ফাইনাল করেছিলাম, এর সাথে রেসাল্ট খারাপ হবার কারন ও ছিল। এরপর “সেই সময়”, “প্রথম আলো” এসব বইগুলিও পড়ে ফেললাম এস এস সির পর। সাত কাহন পড়েছি কলেজের ফার্স্ট ইয়ারে, যে বইটার প্রভাব আমার ব্যক্তিগত জিবনে অনেক বেশি। 
     এরমধ্যেই কখন যে কোন ফাঁকে রবীন্দ্রনাথ, নজরুল, বিভুতি, শঙ্কর এরা পাঠ্য পুস্তক ছেড়ে আমার পাঠাগারে স্থান নিল তা ঠিক বলতে পারব না। এভাবে আমার জীবনে লেখকের সংখ্যা বেড়েই চলেছে।
               কিন্তু আমার করুণা হয় আজকালকার সেসব চার চোখা বাচ্চা ভয়ংকর কাচ্চা ভয়ংকরদের জন্য যারা কম্পিউটার গেমস, মুভি আর কার্টুন এ মত্ত। বইয়ের মধ্যদিয়ে যে কল্পনা রাজ্যের অসীমে উড়ে বেড়ানোর আনন্দ হয়ত এরা কখনই জানবে না। কম্পিউটার বা টিভির মনিটরে এদের কল্পনা শক্তি বাক্সবন্দী হয়ে গেছে।
বিঃ দ্রঃ- সচলে এটা আমার প্রথম লেখা, বানান ও অন্যান্য ভুলত্রুটি গুলি ক্ষমা করলে বাধিত হব।
শাব্দিক


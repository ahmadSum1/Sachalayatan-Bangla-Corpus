বিটিভি সমাচার 




এখনকার কাচ্চা বাচ্চাগুলি ঘুমায় কখন বুঝিনা। চব্বিশ ঘন্টা কার্টুন দেখার সুযোগ থাকলে আমি দিনে কয় ঘন্টা ঘুমিয়ে নষ্ট করতাম বলা মুশকিল! এই বাচ্চা ভয়ংকরগুলি আশে পাশে থাকলে টিভির রিমোট কন্ট্রোলের কন্ট্রোল সম্পূর্ণ ভাবেই তাদের দখলে থাকে। হয় কার্টুন নেটওয়ার্ক, নয় নিকোলডিয়ান, না হয় ডিসনি চ্যানেলের বেনটেন, ড্রাগন বলযি বা স্পঞ্জবব টাইপ পচা কার্টুনগুলো বাধ্য হয়ে দেখতে হয় কিংবা তাকিয়ে থাকতে হয়। সবারই তো নিজেদের ছোটবেলাকে সোনালী সময় বলে মনে হয়, আমিও এর ব্যতিক্রম নই।
কার্টুন এর কথা ভাবতে ভাবতে বিটিভির স্বর্ণ যুগের কথা মনে হল হঠাৎ। ঘড়ির কাটা ঠিক দশটায় পৌঁছালে “এক সাগরও রক্তের বিনিময়ে...” অথবা “সব কটা জানালা খুলে দাও না......” সুর দুটা অ্যালার্মের মত বেজে উঠত আর টিভি পর্দায় ফুটে উঠত স্মৃতি সৌধের মিনার। আর আম্মু তক্ষন কপাল কুঁচকে বলতেন, “ঘুমাতে যাও, কালকে স্কুল আছে”। টিভি দেখার সময় নির্দিষ্ট ছিল রাত সাড়ে আটটা থেকে দশটার ইংরেজি “দি নিউজের” আগ পর্যন্ত। অবশ্য আটটার বাংলা সংবাদে আমার আগ্রহ ছিল না মোটেও। তবে স্কুলে ভর্তি হবার প্রথম তিন চার বছর পর্যন্ত আটটার সংবাদ ছিল পড়ার টেবিলে বসে থাকার ডেড লাইন। এরপর হোম ওয়ার্ক শেষ হোক বা না হোক আমি আর টেবিলে থাকতাম না।
দশটার সময় বাবা এসে বসতেন “দি নিউজ” দেখতে। তখন আমি ইংরেজি বুঝতাম না, অবশ্য এখনো বুঝি কিনা ঠিক বুঝি না। তবে তখন ম্যাকগাইভার বুঝতাম। বুধবার রাত নয়টা ছিল প্রচণ্ড প্রতীক্ষিত প্রহর। ওই ছোট্ট লাল ছুরিটা কেনার যে কি শখ ছিল। মনে হত ওরকম একটা ছুরি সংগে থাকলে ছেলেধরা আমাকে যেখানেই বেধে রাখুক আমি ঠিক পালিয়ে যাব। অবশ্য এই ব্যাপারটা আমার কাছে পরিস্কার ছিল না, যে ছেলে ধরার তো শুধু ছেলেদের ধরার কথা, আমাকে কেন ধরবে। পরে ম্যাকগাইভার শেষ হবার পর ফল গাই, রেভেন , দা উইজার্ড এইসব দেখাত কিন্তু ম্যাকগাইভারের জায়গা কেউ দখল করতে পারেনি।
মঙ্গল বার ছিল ধারাবাহিক নাটকের দিন। যার মধ্যে বহুব্রীহি’র কথাই সবচেয়ে মনে পড়ে। আদর্শ বাঙালি মামার রূপ এর চেয়ে সফল ভাবে বোধ হয় আর কোন নাট্যকার ফুটিয়ে তুলতে সক্ষম হয়নি। অয়োময়ের জমিদার বাড়ির কথাও মনে পড়ে। লবঙ্গ, এলাচি নানা গরম মসলার সমাহার। শুক্রবারের সাপ্তাহিক নাটক থাকত যা একঘণ্টা পরে কাহিনী শেষ। বাকি অংশ দেখার জন্য সাতদিন অপেক্ষা করতে হত না। মাঝে মাঝে বৃহস্পতিবার চলে আসত সাপ্তাহিক নাটক।
বিকালবেলা সাড়ে পাঁচটায় থাকত কার্টুন ছবি। ক্যাপ্টেন প্ল্যানেট মনে হয় বৃহস্পতি বার হত। পাঁচটার সময় টিভি খুলে পবিত্র কোরআন পাঠ, গীতা ও ত্রিপিটক পাঠ সব কিছু দেখে ফেলতাম। অতঃপর অপেক্ষার পালা শেষ হত যখন স্বাস্থ্যবতী ঘোিষকা ঘোষণা দিতেন, “ছোট্ট বন্ধুরা, এবার তোমাদের জন্য পরিবেশিত হবে কার্টুন ছবি দি ক্যাপ্টেন প্ল্যানেট”। 
ছোট্ট বন্ধুদের জন্য আরো থাকত শুক্রবার সকালবেলা আমরা নতুন, আমরা কুড়ি আবহ সঙ্গীত সম্বলিত প্রতিযোগিতার অনুষ্ঠান নতুন কুঁড়ি। প্রতিযোগিতার বিষয় পছন্দ না হলে এটা দেখতাম না। যেদিন বলত আজকের বিষয় “গল্প বলা”, শুধু সেদিন দেখতাম। 
শুক্রবার তিনটার সময় থান্ডারক্যাটস এর থান্ডারের জন্য অপেক্ষা ছিল। পরে দেখাত, “টিনেজ মিউটন নিনজা টারটেলস”। মাইকেল এঞ্জেলো কমলা, রাফায়াল লাল, ডনোডাল বেগুনী, লিওনারদও নীল ব্যান্ড পড়া, চারজন অসামান্য শিল্পীর নাম প্রথমে এভাবেই শিখেছিলাম। তারওপরে শুরু হল ক্রনিক্যালস অফ নারনিয়া। এর রিমেক মুভ্যি দেখার সময় মনে হয়েছিল সিরিয়ালটা অনেক ভাল ছিল। আসলানকে দেখার জন্য অনেক অপেক্ষা করতে হয়েছিল।
শুক্রবার কোন কোনদিন দুপুরে বাংলা ছায়াছবি দেখাত, বুয়া সকলের মূল আকর্ষণ ছিল এটা কিংবা ছায়াছন্দ। বাসার আর সবার চেয়ে এদের সাথে আমার সংগত কারণে খাতির বেশী ছিল, কারণ এরা কখনই আমাকে বোকাঝোকা করত না, বরং প্রয়োজনের অতিরিক্ত আহ্লাদ দিত। তাই এদের  সাথে বসে বসে জসিম আর রোজিনার সিনামা ও দেখতাম মনোযোগ সহকারে।
এখনকার মত না হলেও অনুষ্ঠানের মাঝে বিজ্ঞাপন বিরতি বরাবরই বিরক্তির উদ্রেক করত। কিন্তু সেটা বড়দের বেলায়, আমার তো এ্যাড দেখতেই বেশি ভাল লাগত। বিশেষ এ্যাড গুলির মধ্যে “আলো, আলো...চাকা চাকা বুমবুম পা পা” অলিম্পিক ব্যাটারির এ্যাড “ও মানিক, কি বাত্তি লাগাইলি” সেই বাত্তির রাজা ফিলিপস এর এ্যাড এদুটি বেশি মনে পড়ে। 
প্রথমে জাম্প কেডস এর এ্যাড দেখে মনে হয়েছিল আমার জাম্প করার জন্য এটাই লাগবে। বাবাকে বললাম কিনে দিতে। বাবা ভাল বাবার মত কিনেও দিলেন। এরপর বেলী কেডস এর এ্যাড দেখে মনে হল এটাই বেশি ভাল, বেলী কেডস কিনে দিতে বলার পর ঝাড়ি খেলাম একটা। মিমি গিফট বক্স এর এ্যাডটাও মনে পড়ে। “মামা মামী আসে নাই।”  “মামী আসে নাই তবে মিমি আসছে”। অনেকদিন পর্যন্ত আমার স্বপ্ন ছিল প্রথম চাকরী করে বেতন পেলে একটা মিমি গিফট বক্স কিনে আমি একা একা পুরাটা খাব।
 বাংলা টিভি কমার্শিয়ালের নতুন দিগন্তের সৃষ্টি করে ক্লোজ আপের “কাম আন এভ্রিবডি স্মাইল” এ্যাডটা। সম্ভবত আফজাল হোসেনের করা। তারপর মৌ আর নোবেলের করা সিল্ভারক্রস কন্ডেন্সডমিল্কের এ্যাডটাও খুব সুন্দর ছিল। তখনকার বাচ্চাদের মা রা এইসব এ্যাড দেখিয়ে বাচ্চাদের খাওয়াতেন, আমার একটা পিচ্চি ভাইকে খাওয়ানোর জন্য ফিল্মফেয়ার ভিডিও’র দোকান থেকে রেকর্ড করিয়ে আনা হয়েছিল সেসব এ্যাডের ভিডিও ক্যাসেট।
শুক্রবার রাত সাড়ে আটটায় থাকত বিশেষ কমেডি শো ‘দা পারফেক্ট স্ট্রেইঞ্জারস”, বাল্কি বারতাকুমস এবং ল্যারি এ্যাপেল্টন মানে কসিন ল্যারি সেই সময়টা মাতিয়ে রাখত বিটিভির দর্শকদের। দশটার খবরের পর লেইট নাইট সিরিয়াল দেখাত ডেলাস। বিটিভির সেন্সর বোর্ড যথেষ্ট কর্মঠ থাকা সত্ত্বেও কেন জানি সেই শো দেখার অনুমতি মিলত না আমার। আমি জানতাম ওটা বড়দের জন্য।
কখনো কখনো আমরা বিভিন্ন নোটিশ দেখতে অভ্যস্ত ছিলাম, যেমন, "যান্ত্রিক গোলযোগের জন্য টেলিভিশন কর্তৃপক্ষ আন্তরিক ভাবে দুঃখিত"। অথবা "অনুষ্ঠানের বাকি অংশ দেখবেন রাত ১০টার ইংরেজী সংবাদের পর।"
এইভাবে প্রতিনিয়ত বিটিভির অনুষ্ঠানমালা প্রতিনিয়ত নিয়ন্ত্রণ করত আমাদের দৈনন্দিন জীবনকে। এখন আমরা অনেক অবাধ, মুক্ত, স্বাধীন দর্শক। তাও কখনও কখনও কেন জানি মনে হয়, টিভি স্টেশান কখন খুলবে এই ভেবে বাংলাদেশ টেলিভিশনের লোগোটার দিকে তাকিয়ে থাকার মধ্যে একটা অন্যরকম প্রতীক্ষার আনন্দ ছিল।
শাব্দিক।


রূপকল্পদ্রুম পিলখানাঃ ঠাকু'মার ঝুলিটি বন্ধ হবে কি? 



জাতি হিসাবে আমাদের বৈশিষ্ট্য নিয়ে নানা রকমের বিদ্রুপ হরহামেশাই শোনা যায়। কেবল অন্যেরা আমাদের গালাগাল দিচ্ছে তা নয় আমরা নিজেরাও কম যাই না। তবে দোষারোপের এই প্রক্রিয়ায় অনেক ক্ষেত্রেই আমাদের সীমাবদ্ধতাগুলো আমরা ভুলে যাই। মানুষ হিসাবে আমরা কি এতটাই খারাপ? সব ক্ষেত্রে অনেক বেশি কঠিন পরীক্ষার মুখোমুখি হতে হয় আমাদের ।  একটা ছোট দেশে অনেক লোক গাদাগাদি করে থাকি। কাজেই একসাথে থাকা বলতে কি বোঝায় আর সেটা কিভাবে শান্তিপূর্ণভাবে করা সম্ভব তা বোঝার জন্য আমাদের সচেতন ভাবে চেষ্টা করতে হবে। এই বাস্তবতাটি আমাদের চেয়ে বেশি আর কোন জাতির জন্য বোধহয় এতটা প্রযোজ্য নয়। এখানে সম্পদ কম, অভাব বেশি, চলাফেরা বা ভাবনা সবক্ষেত্রেই পরিসরের ভিষন কমতি। যাই হোক এই একসাথে থাকার কাজে সচেতনতার কথা এই জন্য আসছে যে,  কারও বিশ্বাস বা মতের সাথে দ্বিমত পোষন করার নামে ঘৃণার বাষ্প ছড়ানটা আমাদের একটা অভ্যাসে দাঁড়িয়ে গেছে। আর অভ্যাস ব্যপারটা এমন যে তা পালটানোর জন্য সচেতন হওয়ার কোন বিকল্প নেই। যাদের মত আর পথ ভিন্ন তারাই সব নষ্টের মূল এমনটা আমরা নির্দ্বিধায় ধরে নেই। ভিন্ন মত আর পথের লোকেরা দেশ আর জতিকে শেষ করার জন্য কঠিন ষড়যন্ত্রে লিপ্ত। ফলে পিলখানায় আমাদের জাতির ইতিহাসে এতবড় দুর্ঘটনা ঘটে গেল আর আমরা তার পেছনে ষড়যন্ত্রের সাম্ভাব্য ধরন নিয়ে শতাধিক মতবাদের জন্ম দিয়েছি।  দল আর মতের যত শাখা, ষড়যন্ত্র বিশ্লেষি কল্পনা প্রসুত মতবাদের সংখ্যা তার চেয়ে কম নয়। হয়ত এর থেকে জাতি হিসাবে আমাদের কল্পনাশক্তি নিয়ে গালভরা সব বিশেষন ভেবে নেয়া যাবে কিন্তু এই কল্পনা চর্চার আড়ালে আমরা আমাদের ভুল থেকে ভালমন্দ কিছু শিখে নেয়ার কথা ভুলে যাই। অবশ্য মন্দ কিছু শিখছিনা তা আর বলতে পাড়ছি কই। একপক্ষ আরেকপক্ষকে দোষারোপ করছি, ঘৃনা করছি আর একপর্যায়ে অতি উৎসাহের বশে অন্য পক্ষকে পরপারে পাঠিয়ে দিচ্ছি। 
আবার ষড়যন্ত্রবাদিতার আলোচনায় ফিরে আসি।  পিলখানার গনহত্যাকে ঘিরে যত তত্ত্বের তৈরি হয়েছে তাতে কল্পনাশক্তির পরম উৎকর্ষ দেখেছি কিন্তু মানবিকতা আর বুদ্ধিমত্তার মাপকাঠিতে একেবারেই তলায় পড়ে গেছি। এতসব তত্ত্বের আড়ালে সাদাচোখে যা দেখা যায় তা ভিড়ের চাপে প্রায় অস্তিত্ব হারাতে বসেছে। সহজ কিছু প্রশ্ন রাখছি। এই দুর্ঘটনাটি ঘটার জন্য ষড়যন্ত্রের অস্তিত্ব কি অতি আবশ্যক ছিল? ষড়যন্ত্র ছাড়াকি এই দুর্ঘটনা ঘটা একান্তই অসম্ভব ছিল? অথবা কেবলমাত্র একটি গভীর ষড়যন্ত্রই কি এমন একটি ঘটনার জন্য যথেষ্ট? ভাইয়ে ভাইয়ে আস্থা যদি গভির হয় তবে ষড়যন্ত্র যেমন এটে উঠতে পারেনা তেমনি ভাইয়ে-ভাইয়ে যদি গভির অনাস্থা থাকে তবে কোন ষড়যন্ত্র ছাড়াই খুনোখুনি হতে পারে এবং হামেশা হয়েও থাকে। কিন্তু গোলমালটা এইখানে যে আমরা ঠিক মেনে নিতে পারছিনা যে ভাই ভাই কে খুন করতে পারে। সেখান থেকেই হয়ত এই ষড়যন্ত্রবাদিতার বিস্তার। আমি এখানে ষড়যন্ত্রের সম্ভাবনাকে উড়িয়ে দিচ্ছি না, তবে পিলখানার এই দর্ঘটনার পুর্বাপর বিশ্লেষন খেকে বলব ষড়যন্ত্র এখানে নেসেসারি কন্ডিশন বা সাফিসিয়েন্ট কন্ডিশন কোনটাই ছিল না। কোনপ্রকার ষড়যন্ত্র ছাড়াই এই ঘটনা ঘটে থাকতে পারে। এছাড়া কেবল ষড়যন্ত্র এই ঘটনা ঘটার জন্য যথেষ্ট শর্ত নয়। বরং সেনাবাহিনির প্রতি দির্ঘদিনের চাপা ক্ষোভ যদি বিদ্রোহি বিডিয়ার সদস্যদের না থাকত এমনটা কিছুতেই ঘটতে পারত না। আর ক্ষোভ যে ছিল তাতে নিশ্চই সন্দেহের কোন অবকাশ নেই। তা না হলে এক অংশ বিদ্রোহ করতে চাইলে অন্যপক্ষের বাঁধার মুখে তা সম্ভব হত না। বিদ্রোহের সময়ে বিডিআর সদস্যদের পারস্পরিক সংহতি এবং পিলখানার বাইরের বিডিআর সদস্যদেরও এই বিদ্রোহের পেছনে নৈতিক সমর্থন এই ধারনাকেই জোরদার করে। অবশ্য বিদ্রোহের পরে এই বিষয়ে আটক বিডিআর সদস্যদের বক্তব্যের সাথে এই ধারনার মিল থাকার কথা নয়, কেননা এখানে আইনের হাত থেকে নিজেদের প্রাণ বাচানোর তাগিদটাই মুখ্য হয়ে ঊঠছে। আর সেই দিক থেকে দেখলে চলমান তদন্তের ক্ষেত্রে তদন্ত কমিটির কাংখিত সমাধান, বিডিআর সদস্যদের নিজেদের প্রাণ বাঁচনোর তাগিদ, আর সহজলভ্য ষড়যন্ত্রবাদি তত্ত্বের ভীড়ে সহজ সত্য চাপা পড়ে যাচ্ছে। এটাই এখন ভাবনার বিষয়। 
যতটুকু বুঝেছি, বাংলাদেশ রাইফেলস সেনাসদস্যদের নেতৃত্বে আর কর্তৃত্বে পরিচালিত। এখানে একটি সুনির্দিষ্ট ক্ষমতা কাঠামো বিদ্যমান। ক্ষমতা আর সামাজিক মর্যাদার পাশাপাশি এখানে অনেক ক্ষেত্রেই অসমতা রয়েছে।  এই অসম সম্পর্কের ভেতরে পারস্পরিক মতের আদান প্রদানের ধরন কেমন তা বেশ তাৎপর্যপূর্ণ। প্রভু-ভৃত্য, নেতা-কর্মি, কর্মকর্তা-কর্মচারি এমন অনেক অসম সম্পর্কের মধ্য দিয়ে আমরা সমাজে বাস করে থাকি। লক্ষ্যনীয় যে, বিডিআর আর সেনাসদস্যদের মধ্য সম্পর্কের ধরন সম্পর্কে আমার মত আম জনতার তেমন কিছু জানা নেই। বলা বাহুল্য সমাজ আর সমাজের বিভিন্ন গ্রুপকে একজন কিভাবে দেখবে তা বহুলাংশেই নির্ভর করে সমাজে বিদ্যমান এই সব ক্ষমতা কাঠামোতে কে কোথায় আছে তার ওপার। তাই প্রশ্ন বিডিআর আর সেনাসদস্যদের মধ্য সম্পর্কের ভেতরে কোন অসঙ্গতি থেকে কি আমরা পিলখানার বিদ্রোহকে বোঝার চেষ্টা করতে পারিনা। এই প্রসংগে এডওয়ার্ড সাইদের একটি লেকচারের কথা খুব মনে পড়ছে। তার বহুল আলোচিত, সমালোচিত আর অনেক ক্ষেত্রে সমাদৃত 'ওরিএন্টালিসম' গ্রন্থে তিনি প্রাচ্য সম্পর্কে পশ্চাত্যের চিন্তার ক্ষেত্রে স্টেরিওটাইপিং-এর বিশাল আস্তর খুলে দেখিয়েছেন এর মাধ্যমে তারা প্রাচ্যকে এমন আকটি চরিত্র দিয়েছেন যাতে প্রাচ্য হচ্ছে বর্বরতা, সন্ত্রাস আর অন্ধকারের আরেকটি নাম। এই স্টেরিওটাইপিং যেকোন শোষন মূলক সম্পর্কের ক্ষেত্রে একটি সাধারন হতিয়ার হিসাবে কাজে লেগেছে। হিটলার ইহুদিদের উপর, পশ্চিম পাকিস্তান পূর্ব পাকিস্তানের উপর, আমেরিকা মধ্যপ্রাচ্যের উপর এই অস্ত্র প্রয়োগ করেছে/করছে। মানব সভ্যতার ইতিহাসে এই রকম উদাহরনের অভাব হবে না। প্রাচ্য আর পশ্চাত্যের সম্পর্কের কথাই ধরা যাক। প্রাচ্য বা প্রাচ্যের বিভিন্ন দেশ বা সমাজ সম্পর্কে যা জানা যায় তা পশ্চাত্যের হাতেই লেখা হয়েছে। কিন্তু পশ্চাত্য সম্পর্কে প্রাচ্যের একই রকমের লেখা পাওয়া যাবেনা। বিডিআর-সেনাসদস্যদের সম্পর্কে ফিরে আসি। ইন্টারনেটের কল্যনে বিডিআর-চরিতের সেনাবাহিনি ভার্সন জানার সুযোগ হয়েছে যার কিছু নমুনা নিচে দেয়া হলঃ
ক) একজন আর্মি অফিসারের ভাস্যমতে - বিডিআর বিদ্রোহের মূল কারন এই যে সেনাবাহিনির নজরদারির দরুন তারা সীমান্তে অবৈধ চোরাচালানের ভেতর দিয়ে লাভবান হতে পারছিল না তাই তাদের ক্ষোভ।
খ) আরেকজন অফিসারের মত - বিডিয়ার সদস্যদেরকে দেশের লোকেরা সাধারন ভাবলেও এরা কোন ভাবেই সাধারান নয় আর এরা সরল সাধারন জীবন-যাপান করে এই ধারনা ভুল; আর দুর্নীতির মাধ্যমে এরা প্রচুর ধন সম্পদের মালিক হয়। এরা পুরোদস্তুর ধুর্ত, চতুর আর শতভাগ মিথ্যাবাদি।
গ) বিডিআরের নবনিযুক্ত প্রধান সৎ কর্মীদের নিয়ে নতুন বাহিনী গড়ার প্রতিশ্রুতি দিয়েছেন। ব্যপারটি এমন যে বিদ্যমান বাহিনি অসৎ সদস্যের দ্বারা গঠিত।
ঘ) প্রধান মন্ত্রীর সাথে সেনাসদস্যদের আলাপচারিতা কোনভাবে সাধারনের কাছে ছড়িয়ে পড়ে ইন্টারনেটের মধ্যমে। সেখানে একজন সদস্য মন্তব্য করছিলেন -  এমন অপারেশন (অপারেশন রেবেল হারট) করতে চাই যাতে দেশের ইতিহাসে ভবিষ্যতে কেউ কোনদিন সাহস না করে যে আমরা বিদ্রোহ ঘোষনা করব। 
এগুলো কিছু খন্ড চিত্র যেখান থেকে আমরা স্টেরিওটাইপিং-এর নমুনা দেখতে পাই। এধরনের মন্তব্য বা ধারনা আমাদের মধ্যে কম নেই।  এসব উদাহরনের মধ্য দিয়ে সেনাসদস্যদের পূর্ণ পরিচয় পাবার চেষ্টা
করলেও একই রকমের স্টেরিওটাইপিং-এর ফাঁদে পড়তে হবে। কারন বিডিয়ার সদস্যদের প্রতি সহানুভুতি আছে এমন অনেক সেনাসদস্য অবশ্যই রয়েছেন। যাই হোক সধারন ভাবে বিডিয়ার সদস্যরা সমাজিক অবস্থান, শিক্ষা আর ক্ষমাতার বিচারে পিছিয়ে। এরা যেমন মিডিয়ার মনযোগ পায়নি তেমন দেশের বাকি লোকেদের কাছে তারা তাদের জীবনে গল্প কি পৌছে দিতে কি পেরেছে? সেনা সদস্যদের লেখা পত্রিকার পাতায় ছাপা হয়েছে, তাদের বক্তব্য টেলিভিশনের পর্দায় শোনা গেছে, আর ইন্টার নেটের কল্যানে তাদের লেখাও পড়ার সুযোগ হয়েছে অনেকের। কিন্তু বিডিয়ার সদস্যদের দুঃখের কথা শোনার আগ্রহ আমরা কেন যেন হরিয়ে ফেলেছি। এখন এই নির্মমতার বিচার প্রক্রিয়ার প্রস্তুতি চলছে। বিডিয়ার সদস্যদের একটি ভয়ংকর দৈত্যের মুর্তি দেয়ার কাজ মোটামুটি সম্পন্ন হয়েছে। এখন তদন্তের নামে বিডিয়ার সদস্যের হত্যা  করা হলেও তেমন উচ্চবাচ্য হয় না। এ যেন রূপকথার গল্পের রাক্ষস বধের মত। এই নাটকে সেনাবাহিনি আজ রাজকুমার আর তদন্ত প্রক্রিয়া হচ্ছে আশির্বাদের সোনার তরবারি। কিন্তু এই গল্পের পুরোটি কি আমাদের জানা। দেশের আর দশজন সাধারন মানুষের কাতারে থেকে হঠাৎ করে দৈত্য হয়ে ওঠা এই বিডিয়ার কর্মীদের গল্প শোনার আর কোন ইচ্ছা নেই কারো। একবারটিকি আমরা ভেবে দেখার চেষ্টা করতে চাইনা বীরসন্তান থেকে  দৈত্যে রূপান্তরিত এই প্রাক্তন মনুষদের নিরপরাধ সন্তানেরা এই রাষ্ট্র আর সমাজব্যবস্থাকে কি চোখে দেখবে? বলা তো যায় না অন্য কোন গল্পে/পর্বে এই পাত্র পাত্রিরা হয়ত ভিন্ন অবস্থানে রয়েছে। হতভাগা বিডিয়ার সদস্যদের অসহায় এইসব শত-শত সন্তানেরা হয়ত রাজপুত্র হয়ে রাষ্ট্র আর সমাজ নামের দৈত্যকে বধ করতে জেগে উঠবে একদিন - বাংলা ভাই, কালা জাহাংগীর বা ইসলামী জংগী হয়ে। কথায় বলে "যদি হয় সুজন তেতুল পাতায় ন'জন" কিন্তু আমাদের এইসব গল্পে সবাই সুজন থাকছে না। একটি গল্পের নায়ক আরেকটি গল্পের খলনায়ক, এক পর্বে যে রাজপুত্র আরেক পর্বে সে দৈত্য। হিটলারের কল্পনার দেশটি কেমন ছিল? সেটা এমন একটি দেশ যেখানে "If you win you need not to explain....But if you lose you should not be there to explain." হিটলার সাহেব তখন আমদের মত রূপকল্পপ্রেমী জাতি খেয়ালের বশে তার স্বপ্নকে বাস্তবায়নের দিকে নিয়ে যাবে।
আবার আবার গোড়ার কথায় আসি। জাতি হিসাবে আমাদের দুর্বলতা আসলে কোথায়? আমরা আমাদের ঠাকুমার ঝুলিটি বরাবরের জন্যই খুলে রেখে দিয়েছি। সামাজিক পরিবর্তনের ধারায় এখনো আমরা আমাদের শৈশব পেরোতে পারিনি। কিন্তু এতবড় মূল্য দেবার পরও কি আমরা থামতে পারিনা? ঠাকু'মার রূপকথার ঝুলিটি বন্ধ করে কি আমরা বাস্তব জগতে প্রবেশ করতে পারিনা? যেখানে রক্তমাংষের মানূষ হঠাৎ দৈত্য হয়ে না উঠে। 
নামঃ রিয়াজ উদ্দীন
email: eval(unescape('%64%6f%63%75%6d%65%6e%74%2e%77%72%69%74%65%28%27%3c%61%20%68%72%65%66%3d%22%6d%61%69%6c%74%6f%3a%72%7a%5f%75%64%64%69%6e%40%79%61%68%6f%6f%2e%63%6f%6d%22%3e%72%7a%5f%75%64%64%69%6e%40%79%61%68%6f%6f%2e%63%6f%6d%3c%2f%61%3e%27%29%3b'))


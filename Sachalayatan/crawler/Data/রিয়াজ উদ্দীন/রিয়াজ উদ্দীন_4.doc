চলমান ১| ফিরে আসুক সোনালি আঁশের সোনালি দিন



প্রথম আলোর রিপোর্ট থেকে জানা গেল বংলাদেশে পাটের বাজারে হঠাৎ মূল্য বৃদ্ধি জনিত অস্থিরতা দেখা দিয়েছে। সোনালি আঁশ পাটের বাজার ঘুরে দাড়াতে যাচ্ছে এমন একটা সম্ভাবনার কথা শুনলে আনন্দে মন লাফিয়ে উঠবে না এমন বংলাদেশি বোধকরি পাওয়া যাবে না। তবে এই অবস্থায় অর্থনৈতিক কৌশলগত দিকগুলোও যাচাই করে দেখা দরকার। এটা পাটের ভবিষ্যতের জন্য একটা ক্রান্তিকাল। সেক্ষেত্রে 'কি করিলে কি হইবে' জাতীয় বিবেচনা বেশ গুরুত্বের দাবি রাখে। এই পোস্টে এই ধরনের কিছু ধারনা নিয়ে আলোচনার ইচ্ছা।
খবর পড়ে যেটা মনে হল অস্থিরতার কারন এরকমঃ

আন্তর্জাতিক বাজারে পাটের চাহিদা বাড়ছে। তবে এই চাহিদা বৃদ্ধির ব্যপারটা হয়ত আকস্মিক নয়। সম্ভবত ধাপে ধাপে একটু একটু করে বেড়েছে এই চাহিদা। এই চাহিদার ট্রেন্ড বিষয়ে উপাত্ত ছাড়া তেমন কিছু বলা সম্ভব নয়। 
আভ্যন্তরিন বাজারে পাটজাত পন্যের চাহিদা বাড়ায় কাচামাল হিসাবে পাটের চাহিদা বেড়েছে। বাংলাদেশে এই চাহিদা বাড়ার বিষয়টি বেশ আগ্রহ জাগায়। স্থানীয় বাজারে যদি পাটের ব্যবহার বাড়ে আর কিছু না হোক বিদেশি পন্যের উপর নির্ভরতা কমার একটা আভাস এখানে পাওয়া যায়। 
এ বছর পাটের উৎপাদন কম হয়েছে। এটাকে আকস্মিক ব্যপার বলেই মনে হচ্ছে। হয়ত আবহাওয়া অথবা সার-বীজের যোগান নিয়ে কোন সমস্যার কারনে এমনটা হয়ে থাকতে পারে। 

তৃতীয় কারনটি যদি প্রধান হয় তবে বুঝতে হবে আহ্লাদিত হবার কারন খুব বেশি নয়। তবে অবস্থা দৃষ্টে মনে হচ্ছে সবগুলো কারনই জোরদার। পাটের চাহিদা আসলেই বেড়েছে। সেজন্যই চাহিদা যোগানে ঘাটতি। কিন্তু খাত হিসাবে পাটের ভবিষ্যত নিয়ে করার আছে অনেক কিছুই। উন্নয়ন অর্থনীতিবিদেরা (বিশেষ করে Ricardo Hausmann এবং Dani Rodrik ) সেলফ-ডিসকভারি বলে একটা ধারনার কথা বলেন। অনেকটা নিজেকে আবিষ্কার করার মতই একটা ব্যপার। আমি ব্যক্তিগত ভাবে এই ধারনার সাথে অনেকটাই একমত। একটা দেশের শিল্পখাতকে খুঁজে বেড় করতে হবে তারা কোন কাজটা ভাল পারে। তারপর সেটার দিকে মনযোগ দিতে হবে। অর্থনৈতিক উন্নয়নের জন্য তাকে সব ধরনের পন্য উৎপাদনে পারদর্শী হতে হবে এমন ভাবা ভুল। দেশে বিদ্যমান প্রাতিষ্ঠানিক কাঠামো, সামাজিক অবস্থা, সাংস্কৃতিক পরিমন্ডল, স্থানীয় বাজারের প্রকৃতি সব মিলিয়ে বিশেষ বিশেষ শিল্প কোন একটা দেশের জন্য উপযোগী। কিন্তু এটাকে গানিতিক সমীকরন হিসাব দিয়ে বেড় করা যাবে এমন নয়। এর জন্য ঝুকি নেয়া এবং প্রাতিষ্ঠানিক বিষয়গুলোকে সবার আগে গুরুত্ব দেয়া দরকার। 
বাংলাদেশের আবহাওয়া পাটের জন্য ভাল, অন্তত ইতিহাস তাই বলে। কাজেই কাচা পাট হোক আর পাটজাত পন্য হোক দুই ক্ষেত্রেই বাংলাদেশের তুলনা মূলক সুবিধা (comparative advantage) থাকার কথা। কিন্তু আন্তর্জাতিক আর স্থানীয় বাজারে বিদ্যমান চাহিদার গতিপ্রকৃতির বিষয়েও সতর্ক হওয়া দরকার। এখন দেখা যাক আমাদের মন্ত্রনালয় কি ভাবছে? তারা সাধারনত শিলোন্নয়নের জন্য কি ধরনের হাতিয়ার ব্যবহার করেন?
সরকারের পক্ষ থেকে ব্যবস্থা হিসাবে পাট রপ্তানির ওপর নিষেধাজ্ঞা জারি হয়েছে। আবার সেটা তুলে নেবার কথাও ভাবা হচ্ছে। অবস্থাদৃষ্টে মনে হচ্ছে মন্ত্রনালয় এক্ষেত্রে স্থানীয় উৎপাদনকারি আর আন্তর্জাতিক ক্রেতাদের কাছ থেকে চাপের মুখে আছে। আর দোটানার দরুন কিছুটা সিদ্ধান্থীনতাও স্পষ্ট। এই টানাপোড়েনের বাইরে সরাকারের কি কি করার আছে তা নিয়ে দ্রুত সিদ্ধান্ত এবং কর্মপরিকল্পনা হাতে নেয়া দরকার। তবে বাজারে হস্তক্ষেপ কম করাই বোধ হয় সমিচীন হবে। এতে অস্থিরতা আরো বাড়বে। কোন ক্ষেত্রে কিছু করতে হবে আর কোন ক্ষেত্রে কিছু করা থেকে বিরত থাকতে হবে সে ব্যপারে নীতিনির্ধারকেরা ঠিক ভাবে বিবেচনাবোধ কাজে লাগাবেন আশা করি। খবরের কাগজে 'কিছু করা হচ্ছে' জাতিয় আমেজ তৈরির চেয়ে ফলাফল মুখি কৌশল নেয়াটাই আগে দরকার। কাজেই সমালোচনার ক্ষেত্রেও কেবল কিছু করা হচ্ছে কিনা এটা না দেখে কি এবং কেন করা হচ্ছে সেটা লক্ষ্য করা বেশি দরকার। কেবল নিষেধাজ্ঞা, কর, ভুর্তকি এসব ছাড়াও শিল্পে প্রনোদনার অন্যান্য প্রয়োগ করার রীতি চালু করতে হবে। বিশ্ব অর্থনিতিক ফোরামের গবেষনায় বাংলাদেশে ব্যবসার পরিবেশের অবস্থা তেমন সুবিধার নয় যেগুলো নিয়ে সরকারের ভাবা দরকার।
এই অবস্থাগুলো দেখে কিছু ভাবনা এসেছে মনে। এর সব যে কেবল পাটশিল্পের উপর প্রযোজ্য এমন নয়। কৌশলগুলোর কিছু কিছু দেশের সামগ্রিক শিল্পোন্নয়নের জন্যেও প্রয়োগ করা যেতে পারে। 

পাট রপ্তানির উপর নিষেধাজ্ঞা দ্রুত তুলে নেয়া দরকার। কারন আন্তর্জাতিক ক্রেতারা যদি বিকল্প বিক্রেতা পেয়ে যায় সেটা বাংলাদেশের জন্য ভাল হবে না। এর মধ্যে ভারতের পাট শিল্পে ধর্মঘট জনিত কিছু সমস্যা দেখা দিয়েছে। তারা বাংলাদেশের পাটের বিরুদ্ধে কিছু ব্যবস্থা নিতে যাচ্ছে। অবশ্যই আমাদের পাটের বাজার সম্প্রসারন ভারতের মাথাব্যথা নয় কিছু আমাদের পাটের বাজার সম্প্রসারনের জন্য আমাদেরই মনযোগি হওয়া দরকার। আবার ভারতের কৃষকদের মধ্যেও পাট উৎপাদনের আগ্রহ কমছে।একটা গুরুত্বপূর্ণ সময় যাচ্ছে। এই সময়ে বড় কোন কৌশলগত ভুল করা এড়িয়ে চলা দরকার। আর এটাও মনে রাখা দরকার অনেক সময় কিছু না করাটাই সর্বোত্তম কৌশল হয়ে ওঠে। পাটের মূল্য ব্যবস্থাপনার ক্ষেত্রে এই বিষয়টি মন্ত্রনালয়ের মনে রাখা জরুরী।  
পাটের বাজারে এই সাময়িক অস্থিরতাকে পাট শিপ্লে বিপ্লব হিসাবে মনে করার সময় এখনো বোধহয় আসেনি। কারন আমার মনে হচ্ছে এই অস্থিরতার প্রথম কারন এই বছর আশানুরুপ উৎপাদন না হওয়া। এখন এই খবরে যদি কৃষকের অতি উৎসাহে খুব বেশি জমি পাট উৎপাদনের নামে আগামি বছর পাটের দাম আশাতীতভাবে পড়ে যাবে। 
দেশের বাইরে যারা বাংলাদেশের পাট কেনেন তারা সেই পাট দিয়ে কি করেন সেটা দেখা দরকার। সেটা যদি পাটজাত পন্য তৈরির শিল্প হয় বাংলাদেশে সেই ধরনের শিল্পের বিকাশে সরকারের মনযোগি হওয়া দরকার। এজন্য দুটি বিকপ্ল রাস্তা আছে। এক- বাংলাদেশে পাটশিল্পের উদ্যোক্তাদেরকে সরকারি ভাবে প্রনোদনা দিয়ে সেসব দেশে প্রশিক্ষনের জন্য পাঠানো। দুই- বিদেশি উদ্যোক্তাদেরকে বাংলাদেশে বিনিয়োগের জন্য প্রনোদনা দেয়া। পাট শিল্পের জন্য অত্যন্ত জরুরী ভিত্তিতে ব্যবস্থা গুলো নেয়া দরকার বলে মনে করছি। দেশে পাটনির্ভর শিল্প বিস্তৃত হলে এই শিল্পে নতুন উদ্ভাবন আর বিনিয়োগ কারিদের এই শিল্পে দক্ষতা বৃদ্ধি নিজে থেকেই হবে। কিন্তু শুরুতে বিশেষ করে ঝুকি ব্যবস্থাপনায় সরকারকে এগিয়ে আসতে হবে। পাটজাত শিল্পের ক্ষেত্রে ভারত বাংলাদেশের তুলনায় অনেক এগিয়ে আছে। কাচা পাট রপ্তানিতে বাংলাদেশ এখনো এক নম্বরে (উৎপাদনে দ্বিতীয়)। এটাকে কাজে লাগিয়ে যদি বাংলাদেশ পাটজাত শিল্পেও উন্নতি ঘটাতে পারে সেটা বাংলাদেশের অর্থনীতির উন্নয়নে অনেক বড় মাপের ভূমিকা রাখতে পারবে। কিন্তু ঝুকি ব্যবস্থাপনায় সরকারি সাহায্য ছাড়া এটা সম্ভব নয়। 
পাটের চেয়ে পাটজাত পন্য রপ্তানির সম্ভাবনা বাড়ান বেশি দরকার এটা মাথায় রেখে পাট জাত পন্যের বিপননের ক্ষেত্রে আরো পেশাদারিত্ব আার আন্তরিকতার পরিচয় দিতে হবে বংলাদেশের। এ ব্যপারে সরকার আর ব্যবসায়িদের একসাথে কাজ করা দরকার। বিশেষ করে পাটজাত পন্য যে বিকল্প পন্যের চেয়ে অনেক পরিবেশ বান্ধব এই ধারনাটিকে আন্তর্জাতিক পর্যায়ে লাইম লাইটে নিয়ে আসতে হবে। কিছুটা অগ্রগতি হয়ত হচ্ছে। তবে আরো আগান দরকার। প্রচারনামূলক বিপননের ফলে পাটের চাহিদা বাড়ার সম্ভাবনাকে কাজে লাগান চাই। 

অন্তর্জাল ঘেটে জানলাম বাংলাদেশ কাচা (raw) পাট উৎপাদনে ভারতের পেছনে। এই অঞ্চলে পাটের ইতিহাস দেখে অন্তত আমাদের একটু গায়ে লাগা উচিত এই খবর। যদি পরিবেশবান্ধব পন্য হিসাবে পাটজাত পন্যের চাহিদা বাড়ে তবে তার বৃহত্তম অংশের যোগান বাংলাদেশেরই দেয়া উচিত। কিন্তু পাট নির্ভর শিল্প আমাদের দেশে মনে হয় পাটের ব্যগ আর দড়ি এরকমের সাধারন সামগ্রী উৎপাদনের মধ্যেই সীমাবদ্ধ। এক্ষেত্রে কৃষি প্রযুক্তি, শিল্পোন্নয়ন, আর পিপিপির ক্ষেত্রগুলোতে সাবধানে এগিয়ে যাওয়া দরকার। আর শিল্পোণ্নয়নের জন্য সবার আগে দরকার নতুন প্রকল্প নেয়ার ক্ষেত্রে উদ্যোক্তাদের যে ঝুঁকির মুখোমুখি হতে হয় তার ব্যবস্থাপনা। বিষয়টির গুরুত্ব বিবেচনা করে কঙ্কালসার হলেও পোস্ট দিলাম, বেশ একটু বিরতির পর। আশা করি সোনালি আঁশের সোনালি দিন ফিরে আসবে সদর্পে। কৃষক আর শ্রমিকের মুখে হাসি নিয়ে। সবাইক নতুন বছরের শুভেচ্ছা। 


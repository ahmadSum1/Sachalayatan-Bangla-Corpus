অনন্ত দ্যা গ্রেট




বর্তমান সময়ের বাংলা চলচ্চিত্রের অন্যতম জনপ্রিয় তারকা অনন্ত দেশ এবং দেশের বাইরে বাংলাদেশী মানুষের কাছে ক্যারিয়োরের শুরু থেকেই আলোচনার শীর্ষে 'নানা কারণেই' ! খোঁজ দ্যা সার্চ দিয়ে ক্যারিয়ার শুরু করা চলচ্চিত্র নায়ক অনন্ত একের পর এক আলোচনায় এসেছেন-আসছেন। একজন গার্মেন্টস ব্যবসায়ী এই পরিচয়ের বাইরে অনন্ত এখন জনপ্রিয়তায় কোটি টাকা দামের ঢাকাই চলচ্চিত্র তারকা সাকিব খানকেও পেছনে ফেলেছেন। অনন্তের এই জনপ্রিয়তা হয়তো বক্স অফিসে কার্যকরী না-ও হতে পারে। তবে শাকিব খান যেখানে শুধু একটা শ্রেণীর কাছে হিরো এবং সুপারস্টার হিসেবে নিজস্ব একটা অবস্থান তৈরি করে ঢাকাই চলচ্চিত্রের একমাত্র তারকা হয়ে দিনের পর দিন রাজত্ব করছেন, সেখানে অনন্ত শুধু একটা শ্রেণীর কাছে নয়, দেশে ও দেশের বাইরের নানা শ্রেণীর মানুষরে কাছে কোনো না কোনো ভাবে নিজের একটা অবস্থান করে নিয়েছেন। এখন অনন্তকে আমরা এক নামেই চিনি। যেখানে শাকিব খান অভিনীত চলচ্চিত্র দেখতে উচ্চবিত্ত ও মধ্যবিত্ত শ্রেনীর মধ্যে নাক সিটকানির একটা ভাব আছে সেখানে অনন্তকে নিয়ে হাসাহাসি করার পরও দেশের সব শ্রেণীর মানুষ অনন্ত অভিনীত চলচ্চিত্র সিনেমা হলে গিয়ে দেখছেন। শুধু তাই নয়, অনন্তের এইসব চলচ্চিত্র দেখার জন্য দীর্ঘ লাইনে থেকে টিকেট কিনছেন, কেউ কেউ কাউন্টারের সামনে 'টিকেট শেষ' এমন লেখা দেখে অগ্রীম টিকেটও কিনছেন অনন্ত অভিনীত চলচ্চিত্র দেখার জন্য। অনন্তের সাফল্য হয়তো এখানেই...
আই এম পম গানা
আই এম পম গানা- অনন্তকে নিয়ে হাস্যরসের এটা সবর্শেষ সংযোজন। অনন্তের ইংরেজী উচ্চারণে নানা ভুল আছে, তিনি অনেক সময় বাংলায়ও ঠিকমতো সংলাপ দিতে পারেন না। কিন্তু আমরা যারা সমাজের নানা শ্রেণীর মানুষ তাকে নিয়ে হাসাহাসি করছি তারা একবারও ভেবে দেখছি না অনন্ত ছাড়াও আমাদের চলচ্চিত্র এবং টেলিভিশন শিল্পে অনেক তারকা আছেন যারা অনন্তের মতো সংলাপও দিতে পারেন না। তারপরও তারা দিনের পর দিন চলচ্চিত্র অথবা টেলিভিশন মাধ্যমে অভিনয় করেই যাচ্ছেন। অনন্তের আগেও অনন্তের মতো করে আরো অনেক ব্যবসায়ী নিজ টাকা বিনিয়োগ করে বাংলা চলচ্চিত্রের হিরো হওয়ার চেষ্টা করেছেন। ডিপজল তো প্রথমদিকে হিরো হওয়ার চেষ্টা করে কোনো সফলতা না পেয়ে কিছুদিন বিরতি নিয়ে আবার চলচ্চিত্রে ফিরে ভিলেন চরিত্রে অভিনয় করে সাফল্যের সুখ দেখেছিল। এছাড়া বাংলা চলচ্চিত্রের নায়করাজ বলে খ্যাত রাজ্জাক নিজের টাকা বিনিয়োগে যে চলচ্চিত্র নির্মাণ করছেন তাতে হিরো হিসেবে নিজের ছোট ছেলে সম্রাটকে দিয়ে অভিনয় করাচ্ছেন, যাতে সম্রাট ঢাকাই চলচ্চিত্রে একটা অবস্থান তৈরি করতে পারে। এই দুই উদাহরণ ছাড়াও বাংলা চলচ্চিত্রে নিজের টাকা বিনিয়োগ করে চলচ্চিত্রের 'চ'-ও জানেন না এমন অনেক ব্যক্তি হিরো, পরিচালক হয়েছেন। আমরা কেউ কিন্তু ক্যাম্পাসে, অফিসে, চায়ের দোকানে, ড্রয়িংরুমের আড্ডা অথবা অনলাইনে এসব নিয়ে কথা বলিনি। কিন্তু অনন্তের বেলায় আমরা কথা বলছি, হাসাহাসি করছি এবং ফেসবুক-টুইটার-ব্লগে 'আই এম পম গানা'র ঝড় বইয়ে দিচ্ছি। কিন্তু কেউ একবার ভেবে দেখছি না এভাবেই আলোচনা আর হাস্যরসের মাধ্যমে দেশীয় চলচ্চিত্রে অনন্ত একটা অবস্থান তৈরি করে নিচ্ছে ! অথচ আমরা যদি অনন্তের এমন ইংরেজি জ্ঞান একটু ভিন্নভাবে দেখি তাহলে কিন্তু অনন্তকে নিয়ে হাসাহাসি করে অনন্তকে আমরা এনটারটেইনমেন্ট বানাতাম না। ঢাকাই চলচ্চিত্র নিজেই যেখানে একটা এনটারটেইনমেন্ট, সেখানে অনন্ত আজ ঢাকাই চলচ্চিত্রের থেকেও বড় এনটারটেইনমেন্ট ! এটাই তো তার সফলতা। অভিনয় এবং অভিণয়ের বাইরেও সে মানুষকে বিনোদিত করছে ! একজন ব্রিটিশ যদি আজ বাংলায় কথা বলে তাহলে তা শুনতে কেমন লাগবে ? যে ব্রিটিশ জাতি দীর্ঘদিন শাষণ ও শোষণ করেছে আমাদের, সেই জাতির ভাষা ভুলভাবে উচ্চারণ করায় আমরা হাসাহাসি করছি অনন্তকে নিয়ে। অথচ আমাদের তো এটা নিয়ে আরো বেশি খুশি হওয়ার কথা ছিল, একজন মানুষ ভুল ইংরেজিতে তো অন্তত ইংরেজদেরকে ঠাট্টা করছে। চলচ্চিত্র শিল্প যেখানে পুরোটাই বিনোদন সেখানে অনন্তের এই ভুল ইংরেজিতে আমরা কিন্তু তার অভিনীত চলচ্চিত্র না দেখেও বিনোদিত হচ্ছি শতভাগ ! বাংলা চলচ্চিত্রে হিরো হিসেবে যারা প্রতিষ্টিত তারাও কিন্তু অনন্তের থেকে খুব একটা ভালো না। ফেরদৌস-রিয়াজ চলচ্চিত্র থেকে পালিয়ে গিয়ে টেলিভিশনের নাচা-গানা না রিয়েলিটি শো করে বেড়ান। তারা কি করেছেন মৃতপ্রায় এই শিল্পের জন্য। চলচ্চিত্র থেকে পালিযে রিয়াজ হয়েছেন নব্য রিয়েল এস্টে ব্যবসায়ী আর ফেরদৌস এখানে বাজার খুইয়ে বিদেশের মানুষকে বিনোদিত করছেন ! কারণ, পাশে বসে থাকা প্রেমিকাকে সেইসব তথাকথিত হিরোরা এখনো প্রেম নিবেদন করে চিৎকার করে ! অথচ দেশের ১% মানুষও কি সত্যি সত্যি এভাবে প্রেম নিবেদন করে ? অনেক ভালো অভিনয় জানা হিরোদের চলচ্চিত্রেও অশ্লীলতায় ভরপুর থাকতো। অনন্তকে নিয়ে হাসাহাসি চলছে, চলুক। কিন্তু তার অভিনীত চলচ্চিত্র অশ্লীলতায় ভরপুর এমন কথা তো এখনো কাউকে বলতে শোনা যায়নি ! অনন্তের হয়তো ইংরেজি ভুল, উচ্চারণ ভুল, অভিনয় ভুল- সেখানে আরো যারা বাংলা চলচ্চিত্রে হিরো হিসেবে দাঁপিয়ে বেড়াচ্ছেন তাদের  সবকিছু কতটুকু শুদ্ধ ?

অনন্ত যেখানে সম্ভাবনাময়
প্রিন্ট, অ্যাকশন, সিনেমাটোগ্রাফী, স্পেশাল এফেক্টস- এসব কারণে অনন্ত অভিনীত চলচ্চিত্রগুলো এককথায় অসাধারণ। অনন্ত বাংলা চলচ্চিত্রে আসার আগে কেউ কল্পনাও করতে পারেনি এত কম সময়েই বাংলা চলচ্চিত্র টেকনিক্যালি টেকনিক্যালি এত এগিয়ে যাবে। যারা আজ অনন্তকে নিয়ে হাসাহাসি করছেন তারা একেবারেই অজ্ঞ কি দূরাবস্থার মধ্যে বাংলা চলচ্চিত্রে অনন্তের আবির্ভাব। হিন্দি সিরিয়াল আর ডোরেমন-পোকেমন নিয়ে ব্যস্ত উচ্চবিত্ত-মধ্যবিত্ত শ্রেণী বাংলা চলচ্চিত্র থেকে মুখ ফিরিয়ে নিয়েছে স্যাটেলাইটের প্রবল প্রতাপে। চলচ্চিত্র শিল্পে তখন একমাত্র ভরসা ছিল দেশের নিম্নবিত্ত গোষ্ঠী। বাংলা চলচ্চিত্রে তখন একমাত্র হিরো শাকিব খান, আর হিট ছবিগুলোর নাম- রিকশা ড্রাইভারের প্রেম, বস্তির শাহেনশাহ, এক টাকার বউ ইত্যাদি ! 
যারা চলচ্চিত্র সম্পর্কে একটু খোঁজখবর রাখেন তারা বিষয়টি জানবেন, আর যারা জানেন না তাদের জন্য বলছি- আমাদের দেশে চলচ্চিত্রের দৃশ্য ধারণ করা হয় ৩৫ এমএম ক্যামেরায়। টেলিভিশন ও বিজ্ঞাপনে ডিজিটাল মাধ্যমে কাজ শুরু হলেও চলচ্চিত্রে ব্যাপকভাবে ডিজিটালে কাজ শুরু হয়নি। আর যারা ডিজিটালে চলচ্চিত্র তৈরি করেছেন, তাদেরকেও সেটা ফিল্মে ট্র্যান্সফার করে নিয়ে আসতে হয় দেশের বাইরে থেকে। কারণ, ডিজিটাল মাধ্যমে চলচ্চিত্র তৈরি করা গেলেও তা দেখানোর সুযোগ একমাত্র স্টার সিনেপ্লেক্স ছাড়া আমাদের দেশের সিনেমা হলগুলোতে নেই। তাই অনেকেই ট্রান্সফার সংক্রান্ত ঝামেলা এবং এটা ব্যয়বহুল হওয়ার কারণে এই পথে হাঁটেন না। তাই চলচ্চিত্রের বাজেট কমানোর জন্য একশ্রেণীর প্রযোজক ও পরিচালক চলচ্চিত্র ধারণ শুরু করলেন বেটা ক্যামেরা দিয়ে। তারপর সেটাকে এডিট করে একটা প্রজেক্টরে চালিয়ে দিয়ে সেটা আবার ধারণ করা হতো ৩৫এমএম ক্যামেরা দিয়ে। এইসব চলচ্চিত্রে বিনিয়োগ করা হতো শুধু এক সাকিব খানের পেছনেই। বাকি সবকিছু টেনেটুনে চালিয়ে দেয়ার চেষ্টা ছিল বিনিয়োগকারী-পরিচালক সবার মধ্যেই।  এছাড়া মানুষ যেখানে চল্লিশ-পয়তাল্লিশ বছর থেকেই কালার ব্লাইন্ড হতে শুরু করে সেখানে এফডিসির ল্যাবের কালারিস্টদের বয়স বেশিরভাগ ষাটের কাছাকাছি ! আর এসব কারণেই বেশিরভাগ দেশীয় চলচ্চিত্রের প্রিন্ট ঘোলাটে দেখায়, সংলাপ অষ্পষ্ট শোনা যায়। 
অনন্ত এখানেই সম্পূর্ণ আলাদা। তিনি বাংলা চলচ্চিত্রের অন্যদের মতো বাঁকা পথে না হেঁটে হেঁটেছেন সোজা পথে। নিজের টাকা ব্যয় করেছেন ভালো অ্যাকশন, সিনেমাটোগ্রাফী, কালার এবং ভালো প্রিন্টের পেছনে। এখানে টাকা খরচের পরিমান অনেক। আমাদের অনেকের ধারণার বাইরেই পুরো বিষয়টি। এত বিনিয়োগ করে টেকনিক্যালি সমৃদ্ধ এমন চলচ্চিত্র নির্মাণ করে অনন্তের লাভ হচ্ছে কিনা জানি না, কিন্তু এটুকু জানি লাভ হচ্ছে দেশের চলচ্চিত্রের। কারণ, এসব ক্ষেত্রে অনন্তের দেদারসে টাকা ঢালার কারণেই কিন্তু এখন চ্যালেঞ্জের মুখোমুখি দেশের অন্যসব চলচ্চিত্র নির্মাতারা। তাই এখন ভালো চলচ্চিত্র নির্মাণের জন্য একটি গল্প আর যা তা নির্মাণ হলেই চলবে না, টেকনিক্যালি যেতে হবে অনন্ত অভিনীত চলচ্চিত্রগুলোর কাছাকাছি ! বিষয়টা এমন- হাজীর বিরিয়ানি খাওয়ার পর রাস্তার পাশের নাম জানা দোকানে বসে বিরিয়ানি খেতে কারো কি আর ভাল্লাগবে ?
অনন্তকে নিয়ে যাবতীয় হাসাহাসি, আলোচনা-সমালোচনা, কৌতুক চলতেই থাকুক। পৃথিবীর সর্বত্রই তারকাদের নিয়ে এমন হয়। কিন্তু অনন্তের কারণেই তো টেকনিক্যালি সমৃদ্ধ হচ্ছে আমাদের চলচ্চিত্র- এটা কি কেউ একবারও ভেবে দেখেছেন ?  
এই একটা কারণেই অনন্ত গ্রেট। খোঁজ দ্যা সার্চের মতো করে বললে- অনন্ত দ্যা গ্রেট !


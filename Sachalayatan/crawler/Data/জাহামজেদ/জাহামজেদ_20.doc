বাংলাদেশে যেভাবে শিবিরের উত্থান



পর্ব : ০১
ইসলামি ছাত্র সংঘ নামটার সাথে বাংলাদেশের কমবেশি সব মানুষই পরিচিত। আমিও পরিচিত। কিভাবে পরিচিত, গালি দিতে দিতে পরিচিত, মানুষ আলবদর রাজাকার বলে যখন গালি দেয় সেই গালি শুনে পরিচিত, একাত্তরে দালালি করছে, মানুষ খুন করছে, লুটপাট করছে এসব শুনে পরিচিত। আমি নিজে এই নামটার সাথে পরিচিত হই কৈশোরেই। স্কুলে আমাদের ক্লাসের এক স্যার ছিলেন, আমাদের সবচেয়ে প্রিয় স্যার ভালোবাসার স্যার, যিনি আমাদেরকে ছেলে বলে ডাকতেন, সেই স্যারের কথায় আমরা প্রথম জানতে পারি, আমরা মানে আমাদের ক্লাসের সব বন্ধুরা,ছাত্র সংঘ নামটার ইতিহাস। তখন আমাদের স্কুলের সামণে মোটরসাইকেল নিয়ে প্রায় প্রতিদিনই দাঁড়িয়ে থাকতেন ভদ্রবেশি দু'তিনজন যুবক। স্যার ক্লাসে এসে আমাদেরকে ওই যুবকদের সম্পর্কে সতর্কবাণী শোনাতেন, বলতেন ওরা শিবির, ওদের থেকে সাবধান, ওরা একাত্তরের ঘাতক, ওরা রাজাকার, ওরা আলবদর, ওরা অনেক মানুষকে একাত্তরে  হত্যা করেছে, অনেক লুটপাট করেছে, ওদের কথা কখনো শুনো না, ওদের ডাকে কখনো সাড়া দিও না। স্কুল ছুটি হলে ওরা আমাদেরকে ডাকতো, আমি যেতাম না, আমার বন্ধু নোমান যেত না, হাসান যেত না, আমাদের ক্লাসের কেউই ওদের কাছে যেত না। তারপরও ওরা আমাদেরকে নানা ধরণের প্রলোভন দেখাতো, স্টিকার দিতে চাইতো, ক্যাসেট দিতে চাইতো, ফুলকুঁড়ি নামের একটা সংগঠনে যাওয়ার জন্য বলতো। আমরা ওদের কথা পাত্তা না দিয়ে স্যার  কে গিয়ে এসব কথা বলতাম।  স্যার কান্নাজড়ানো কন্ঠে আমাদের সাথে গল্প করতেন, বলতেন, বাবারা ওরা হচ্ছে সেইসব পিশাচ, যাদের পূর্বসুরিরা একাত্তরে এদেশে গণহত্যা চালিয়েছিলো, লাখ লাখ মানুষ এরা খুন করেছে, মানুষের সম্পদ লুটপাট করেছে, এরা হায়েনার দল, এরা রক্তচোষা, এদের থেকে তোমরা দুরে থাকবে, জীবনে আমার একটা কথা তোমরা রেখো, কোনোদিন এইসব রাজাকার আলবদর ছাত্র সংঘের মানুষদের সাথে হাত মেলাতে যেও না।। তখন আমরা শুনেছিলাম ইসলামি ছাত্র সংঘের নাম, শুধু আমি না, আমার ক্লাসের প্রায় সবাই শুনেছিল এই পশুদের কথা, বর্বরদের কথা। স্যার আরো বলতেন, স্কুলের গেটে দাঁড়িয়ে যারা তোমাদেরকে প্রলোভিত করার চেষ্টা করে তারা শিবির, তারাই বর্বর পশুদের উত্তসূরি, এরাই ছাত্র সংঘ নামের কুলাঙ্গারদের উত্তরসূরি। তারপর স্যারের চোখে আমরা পানি দেখতাম, স্যার বাইরে তাকাতেন, তার সেই দৃষ্টিতে কি থাকতো আমরা তা বুঝতে পারতাম না। কিন্তু আমরা স্যারের কথা রেখেছিলাম, আমাদের ক্লাসের কেউ শিবির করেনি,কোনোদিন না, আমরা শুধু ঘৃণাই করে গেছি এই পশুদের, এই বর্বরদের। স্যার বেঁচে নেই, সিলেটে গণহত্যা নিয়ে একটি প্রামাণ্যচিত্রের সিরিজ করতে গিয়ে আমি পুরো সিলেট চষে বেড়িয়েছি ২০০৬/০৭ সালে। সিলেটের গণহত্যা নিয়ে এই সিরিজের পরই সচলায়তনে  আরেকটা সিরিজ লিখবো। প্রামাণ্যচিত্রের কাজে তখন একদিন স্যারের গ্রামে গিয়েছিলাম, তখন অবাক হয়ে আমি শুনেছি, স্যার মুক্তিযোদ্ধা ছিলেন, একাত্তরে রাজাকার আলবদরদের সহযেগিতায় স্যারের দুই ভাই ও বাবাকে খুন করে পাক সেনাবাহিনী। অথচ স্যার কখনোই আমাদেরকে এই কথাগুলো বলেননি, স্যার শুধু  রাজাকার আলবদর বলে গালি দিতেন, তারপর বাইরে তাকাতেন, তার চোখে জল টলমল করতো, অসম্ভব ভদ্র একজন মানুষ গালি দিতেন এই বলে, শিবির নামের কুলাঙ্গারা আসলে ছাত্রসংঘ।
এই সিরিজটা উৎসর্গ করছি এক মুক্তিযোদ্ধাকে, একাত্তরে স্বজন হারানো এক মানুষকে, দেশ স্বাধীন হওয়ার পরও যে মানুষটি যুদ্ধ করে গেছেন দেশবিরোদী শক্তির বিরুদ্ধে, সেই মানুষ, একজন যোদ্ধা, একজন বীর, আমার প্রিয় শিক্ষক শফিকুর রহমানকে...
ইসলামি ছাত্র সংঘ থেকে ইসলামি ছাত্রশিবির :
জিয়াউর রহমান নিজে একজন মুক্তিযোদ্ধা ছিলেন, সেক্টর কমানডার ছিলেন। কিন্তু ক্ষমতা দখল এবং ক্ষমতাকে সুসংহত করার জন্য তিনি বাংলাদেশে মৌলবাদী রাজনীতির সূচনা করার সুযোগ করে দেন। বিশেষত, রাজাকার, আল বদর, আল শামসদের শুধু ক্ষমাই করে দেননি, ভবিষ্যতের এসব দেশবিরোধী শক্তির যেন বিচারের মুখোমুখি না দাঁড়াতে হয় তার জন্য ১৯৭২ সালের প্রণীত দালাল আইন ১৯৭৬ সালের আগস্ট মাসে বাতিল করে দেন। জিয়াউর রহমানের দালাল আইন বাতিলের ফলে জেলে আটক প্রায় ১১ হাজার রাজাকার সে সময় মুক্ত হয়।  তথাকথিত বহুদলীয় গণতন্ত্রের নামে রাজাকার, আল বদর, আল শামসদের রাজনৈতি করার সুযোগ দিয়ে রাজনীতিকে ধর্ম ব্যবসায়ী আর মৌলবাদীদের এক রকমের লিজ দেওয়া হলো। একাত্তরের আলবদর রাজাকারদের অনেকেই জেল থেকে বের হয়ে এসে শুর করে আনন্দ উল্লাস। যারা পালিয়ে ছিলো তারাও জনসম্মুখে বের হয়ে এলো। এরপর ১৯৭৭ সালের ফেব্রুয়ারি মাসের ৬ তারিখে ঢাকার সিদ্দিক বাজার কমিউনিটি সেন্টারে আলবদর রাজাকাররা একটি সভায় মিলিত হয়। আলবদরদের সেই সমাবেশে আবার রাজনীতির মাঠে প্রকাশ্যে নামার প্রস্তুতি নেয় ইসলামি ছাত্রসংঘ নামের একাত্তরের ঘাতক সংগঠনটি। কিন্তু ছাত্র জামাতের নীতি নির্ধারকদের মনে এই ভয় ছিলো, ছাত্রসংঘ নামটাকে হয়তো মানুষ একাত্তরে তাদের পৈশাচিক কর্মকান্ডের জন্য ভুলে যাবে না, এই চিন্তা থেকেই তারা ছাত্রসংঘের সংঘ কেটে সেখানে শিবির যোগ করে দেয়। এই শিবির নামটি এসেছে কোথা থেকে, পাকিস্তান আমলে জামাতের শিশু কিশোরদের একটা সংগঠন ছিলো শাহিন শিবির, শাহিন শিবির নিয়ে এসে ইসলামি ছাত্রসংঘের নাম হয়, ইসলামি ছাত্রশিবির। ১৯৭৭ সালের ৬ ফেব্রয়ারি স্বৈরাচারের পৃষ্টপোষকতায় বাংলাদেশের মাটিতে জন্ম হয় একাত্তরের ঘাতক দালাল ও তাদের  উত্তরসূরিদের নিয়ে ইসলামি ছাত্র শিবির নামের বর্বর পৈশাচিক এক সংগঠনের। 
ইসলামি ছাত্রসংঘ বাদ দিয়ে শুধু শিবির করা হয়, আর সবকিছুই একই থাকে। পতাকা মনোগ্রাম সবই এক। প্রশিক্ষণ ব্যবস্থা, পাঠক্রম, এমনকি জেলা থেকে কেন্দ্র পর্যন্ত বিস্তৃত নেতৃত্ব কাঠামো সবই এক থাকে ইসলামি ছাত্রসংঘের মতোই।
শুরুতেই এই কথাটা আমরা জেনে রাখি, ইসলামি ছাত্রশিবির মানে ইসলামি ছাত্রসংঘ, ইসলামি ছাত্রসংঘ মানে আলবদর রাজাকার, আলবদর রাজাকার মানে একাত্তরে  হাজার হাজার লাখ লাখ মানুষ খুনী, লুটপাটকারী, দালাল।
সবকিছু যদি এক তাহলে কেন এই নাম পরিবর্তন ? নামবদলের কারণ, প্রথমত, আলবদর বাহিনীর সাথে ইসলামি ছাত্রসংঘের সম্পর্ক ছিলো আনুষ্টানিক। জামাতের প্রচেষ্টা ও সহযোগিতায় পাকিস্তানের সামরিক সরকার এই বাহিনী গঠন করে। পরবর্তীতে বদর বাহিনীর মূল নেতৃত্ব ন্যাস্ত হয় ইসলামি ছাত্রসংঘের হাতে। দ্বিতীয়ত, বদর বাহিনীর হিংস্র এবং পৈশাচিক কার্যকলাপ বাংলাদেশের মানুষের মনে একটা স্থায়ী ঘৃণার ভাব সৃষ্টি করেছে। জামাত তখন ভালো করেই জানতো এই ঘৃণাটা কখনো দূর হবে না। ইসলামি ছাত্রসংঘের কথা উঠলেই অবধারিতভাবে আলবদর বাহিনীর কথা চলে আসবে। এর ফলে সংগঠন সম্প্রসারণ ক্ষতিগ্রস্থ হবে। তৃতীয়ত, যদি কখনো স্বাধীনতা বিরোধীদের বিরুদ্ধে ব্যবস্থা নেওয়ার মতো পরিস্থিতি উদ্ভব ঘটে তখন আইনগত ভাবে ফেসে যেতে পারে ইসলামি ছাত্র সংঘ। সেক্ষেত্রে যাতে সংগঠনের কাজ ক্ষতিগ্রস্থ না হয় সেজন্য জামাতিরা এই নামবদলের কাজটা প্রথম সুযোগেই সম্পাদন করে ফেলে। চতুর্থত, নতুন কর্মী সংগ্রহের ক্ষেত্রে যদি আলবদর এবং ইসলামি ছাত্রসংঘের সম্পর্কের বিষয়টি নতুন কর্মীদের মনে প্রশ্ন ও সন্দেহ জাগায়  তাহলে সেটা সংগঠনের জন্য ক্ষতিকর হবে। ইসলামি ছাত্রসংঘ নাম বদলে ইসলামি ছাত্রশিবির নামে তাদের কার্যক্রম শুরু করার পর শিবিরের প্রথম সভাপতি হয় মীর কাশেম আলী ও সেক্রেটারি হয় মোহাম্মদ কামরুজ্জামান।
মীর কাশেম আলীর ডাক নাম পিয়ার। ১৯৭১ সালের প্রথম দিকে মীর কাশেম আলী ছিলো জামায়াতের ছাত্রসংগঠন ইসলামী ছাত্রসংঘের চট্টগ্রাম জেলা সভাপতি, পরে রাজাকার কর্মে কৃতিত্বের পুরস্কার হিসেবে পূর্ব পাকিস্তান ইসলামী ছাত্রসংঘের সাধারণ সম্পাদকের পদ দেয়া হয় তাকে। স্বাধীন হওয়ার পরপরই সে পালিয়ে যায় সৌদি আরব। ফিরে আসে ১৯৭৫ সালে বঙ্গবন্ধুর হত্যাকাণ্ডের পরে। তারপর জিয়াউর রহমান সরকারের সঙ্গে সুসম্পর্ক গড়ে তোলে। শিবিরের প্রথম সভাপতি হবার পর সে  মহানগর জামায়াতের আমির হয়। 'একাত্তরের ঘাতক ও দালালেরা কে কোথায়' বই থেকে জানা যায়, ১৯৭১ সালের ২ আগস্ট চট্টগ্রাম শহরে ইসলামী ছাত্রসংঘের উদ্যোগে মুসলিম ইনস্টিটিউটে আয়োজিত এক সমাবেশে সভাপতির ভাষণে মীর কাশেম আলী বলে, গ্রামগঞ্জের প্রত্যেকটি এলাকায় খুঁজে খুঁজে শত্রুর শেষচিহ্ন মুছে ফেলতে হবে। প্রথম দিকে মীর কাশেম আলী চট্টগ্রামে আলবদর বাহিনীর প্রধান কমান্ডার ছিলো। পরে তার অত্যাচার-নির্যাতনে খুশি হয়ে ঊর্ধ্বতন নেতারা তাকে আলবদর বাহিনীর কেন্দ্রীয় নেতৃত্বের তিন নম্বরে পদোন্নতি দেয়।
অন্যদিকে কামরুজ্জামান ৭১ সালে   ইসলামী ছাত্রসংঘের ময়মনসিংহ জেলার নেতা ছিলো। মুক্তিযুদ্ধের সময় জামালপুরে প্রথম আলবদর বাহিনী গড়ে উঠে, যার প্রধান সংগঠক ছিলো কামারুজ্জামান। শহীদ বদিউজ্জামানকে ধরে এনে পাকিস্তান সেনাবাহিনীর হাতে তুলে দেওয়ার জঘন্য কর্মটি কামারুজ্জামানের নেতৃত্বে হয়েছিল। এ ব্যাপারে আরও কয়েকজনসহ তার বিরুদ্ধে স্বাধীনতার পর মামলা দায়ের হয়েছিল। শেরপুর জেলার শহীদ গোলাম মোস্তফার হত্যাকাণ্ডটিও তার সংঘটিত হয়েছিল কামারুজ্জামানের নির্দেশে। এই বীরকে হাত-পায়ের রগ কেটে, গায়ের মাংস তুলে নিয়ে নৃশংসভাবে হত্যা করেছিলো কামরুজ্জামানের বাহিনী। তাছাড়া বাড়ি পোড়ানো, লুটপাট, নারী নির্যাতনসহ আরও অনেক অভিযোগ রয়েছে তার বিরুদ্ধে। ‘একাত্তরের ঘাতক ও দালালরা কে কোথায়’  বইয়ের ১১১-১১২ নম্বর পৃষ্ঠা থেকে জানা যায়, কামারুজ্জামানের নেতৃত্বেই ময়মনসিংহ জেলার সব ছাত্রসংঘ কর্মীকে আলবদর বাহিনীর অন্তর্ভুক্ত করা হয়। 
এই দুই আলবদর শিবিরের নেতৃত্বে আসার পর নতুন করে গতি পায় তাদের বাংলাদেশ বিরোধী কার্যকলাপ। একবছরের মধ্যেই তারা শুরু করে তাদের প্রথম অভিযান। ১৯৭৮ সালে তারা ঢাকা বিশ্ববিদ্যালয়ের কলা ভবনের সামনে প্রতিষ্ঠিত মুক্তিযুদ্ভের ভাস্কর্য 'অপরাজেয় বাংলা' ভেঙ্গে ফেলার জন্য সাক্ষর শুরু করে। এতে ছাত্রসমাজ ক্ষুব্ধ হয়ে উঠলে রাতের অন্ধকারে তারা অপরাজেয় ভাস্কর্য বেঙ্গে ফেলার চেষ্টা করে। কিন্তু সচেতন ছাত্রসমাজের প্রতিরোধের মুখে তারা পিছু হঠে এবং সেদিনের পর থেকে আজ পর্যন্ত তারা ঢাকা বিশ্ববিদ্যালয়ে নিজেদের অবস্থান তৈরি করতে পারেনি।  এরপর একইভাবে তারা জয়দেবপুরে মুক্তিযুদ্ধের ভাস্কর্য ভেঙ্গে ফেলার চেষ্টা করে। সেখানেও তারা ব্যর্থ হয়। তারপর তারা ঢাকা ছেড়ে নিজেদেরকে সারাদেশে বিস্তৃত করার পরিকল্পনা করে। শুরু করে শিক্ষা প্রতিষ্ঠান দখলের লড়াই। একাত্তরে মুক্তিবাহিনীর হাতে যেসব আলবদর রাজাকার নিহত হয় তাদের নামানুসারে বিভিন্ন সেল গঠন করে তারা তাদের সাংগঠনিক তৎপরতা চালাতে শুরু করে। তৎকালীন রাজনৈতিক পরিস্থিতির পূর্ণ সদ্ব্যবহার করে তারা একদিকে যেমন অস্ত্র ও অর্থভান্ডার গড়ে তুলে অন্যদিকে মুক্তিযুদ্ধ বিষয়ক যে কোনো স্মৃতি মুছে ফেলার জোর প্রচেষ্টা চালিয়ে যায়। শুরু হয় চট্রগ্রাম বিশ্ববিদ্যালয় আর রাজশাহী বিশ্ববিদ্যালয়ে তাদের দখলদারিত্বের রাজনীতি। এদেশে আবার নতুন করে শুরু হয় আলবদর রাজাকার স্টাইলে তাদের খুনের রাজনীতি।
(চলবে)


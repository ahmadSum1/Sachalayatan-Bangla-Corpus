গো এহেড ইয়াসমিন হক, জাহানারা ইমাম আমাদের মা



নষ্ট বীজ থেকে কখনো ভালো ফসল হয় না ! স্কুলে যখন পড়তাম তখন আমাদের প্রিয় এক শিক্ষক সবসময় এই কথাটি বলতেন। স্যারের ভাষায়, নষ্ট বীজ গোলাম আযম, স্কুলে পড়ার সময় আমরা যারে গু আযম কইতাম, আর স্যার বলতেন নষ্ট বীজ, আর নষ্ট বীজের ফসল ছিলো তার পরবর্তী প্রজন্ম, জামাত শিবির মৌলবাদী চক্র !
শাহজালাল বিশ্ববিদ্যালয়ের শিক্ষক ড. ইয়াসমিন হককে আমরা অনেকেই চিনি, খুবই আন্তরিক একজন মানুষ, সদা হাস্যময়, বিশ্ববিদ্যালয়ের জনপ্রিয় শিক্ষক, পদার্থ বিজ্ঞান বিভাগের প্রধান, এটা ছাড়াও তার আরো একটি পরিচয় হলো, তিনি ড. মুহম্মদ জাফর ইকবালের স্ত্রী। লেখায় ইয়াসমিন হকের কথা কেন আসছে, কারণ আছে, আর কারণ আছে বলেই ইয়াসমিন হক আজ টানছেন ইতিহাসের পাতা। শৈশব থেকে জানি, ইতিহাসের পাতা উল্টিয়ে জানি, একাত্তরের দিনগুলি পড়ে জানি, শহীদ জননী জাহানারা ইমাম সবুজ প্রান্তরের বাংলাদেশে আমাদের জননী, শহীদ রুমির মা, যুদ্ধাপরাধীর বিচার চাই- দেশের আনাচে কানাচে এই স্লোগান ছড়িয়ে দেয়া, তারুন্যের হাতে তুলে দেয়া ব্যাটন, তিনিই আমাদের মা. এই দেশের সব সন্তানের প্রাণপ্রিয় মাতা।   
শাহজালাল বিশ্ববিদ্যালয়ের একদল শিক্ষক এবার লেগেছেন ইয়াসমিন হকের পেছনে, শিক্ষক, নাকি নষ্ট বীজের ফসল ? নষ্ট বীজ মিলেনিয়ামের শুরুতে বেশ কিছু চারা লাগায়  শাবি ক্যাম্পাসে, মেঘ রোদ বৃষ্টিতে  সেই  বীজ চারাগাছ  হয়ে আজ বৃক্ষ ! নষ্ট বীজের ফসল আজ মাথা তুলে দাঁড়াতে চায়, ইয়াসমিন হকের বিরুদ্ধে তারা অভিযোগের ফর্দ বানায়, ভিসির দরবারে গিয়ে পেশ করে আসে অভিযোগ নামা। 
গত একুশে ফেব্রুয়ারি ও স্বাধীনতা দিবসে শাহজালাল বিশ্ববিদ্যালয়ের ছাত্রীরা জাহানারা ইমাম ছাত্রী হল লেখে পুষ্পস্তবক অর্পণ করে। ঘটনার শুরু এখান থেকেই। এটা দেখার পর আবার নড়ে চড়ে বসে নষ্ট বীজের সব ফসল। তাদের কথা হচ্ছে, শাবির মেয়েদের হলের নাম প্রথম ছাত্রী হল, আর মেয়েরা ফুল দিচ্ছে জাহানারা ইমাম হলের নামে। এটা নাকি বিশ্ববিদ্যালয়কে অস্তিতিশীল করে তুলতে ইয়াসমিন হকের ষড়যন্ত্র!
১৯৯৯ সালের ৩০ আগস্ট শাবির ৮৭ তম সিন্ডিকেট সভায় বেশ কজন খ্যাত  ব্যক্তির নামে বিশ্ববিদ্যালয়ের দুটি হল এবং ৬টি ভবনের নামকরণের সিদ্ধান্ত নেয়া হয়। সেই নামকরণ প্রস্তাবে শহীদ জননী জাহানারা ইমামের নামও ছিলো। আর এটাকে পুঁজি করে জামাত শিবির চক্র শুরু করে আন্দোলন, তাদের সাথে এসে যোগ দেয় বিএনপিও। নামকরণ বিরোধী আন্দোলন নামে সিলেটে তারা হরতাল ঘেরাও জ্বালাও পোড়াও নীতির পথ বেছে নেয়। জাহানারা ইমামের শরীরে বারবার সেঁটে দেওয়া হয়, বিতর্কিত একজন মানুষ এই উপাধি, শাহজালালের নামের পাশে তার নাম থাকলে নাকি শাহজালাল অপবিত্র হয়ে যাবেন, অথচ আন্দোলনকারী জামাত শিবির চক্র শাহজালালের মাজারকে বলে ভন্ডামির কারখানা ! তাই সহজে বোঝা যায়, শাহজালালের নামের পাশে কারা নাম এলো গেলো এটাতে তাদের কোনো সমস্যা ছিলো না, তাদের সমস্যা ছিলো, জাহানারা ইমামের নাম নিয়ে, যিনি তাদের বাপ গোলাম আযমের গলায় ফাঁসির দড়ি ঝুলিয়েছেন।
জামাত শিবিরের জ্বালাও পোড়াও আর বিশ্ববিদ্যালয় ৮ মাস বন্ধ থাকার ফলে হুমকির মুখে পড়ে সাধারণ ছাত্রছাত্রীদের পড়াশোনা। অবশেষে ২০০০ সালের ৬ মে বিশ্ববিদ্যালয়ের তত্কালীন চ্যান্সেলর রাষ্ট্রপতি বিচারপতি সাহাবুদ্দীন আহমদ এই নামকরণের সিদ্ধান্ত স্থগিত করেন। 
অন্যদিকে বিশ্ববিদ্যালয়ের অর্ধ শতাধিক শিক্ষকরা ইয়াসমিন হকের নামে ভিসির কাছে অভিযোগ করে বলেছেন, ইয়াসমিন হক বিতর্কিত মানুষের নামে আবার নামকরণের প্রক্রিয়া শুরু করেছেন। এই কারণে শাহজালাল বিশ্ববিদ্যালয় কোনো সন্কটে পড়লে এর দায়দায়িত্ব ইয়াসমিন হককে নিতে হবে। 
এখন যে শিক্ষকরা জাহানারা ইমামকে বিতর্কিত বলছেন, তারা যে নষ্ট বীজের ফসল এটা বুঝতে খুব একটা সমস্যা হয় না। তাই এই নষ্ট বীজের ফসলদের মুখের উপরে ইয়াসমিন হক বলে উঠেন, আমি মনে-প্রাণে বিশ্বাস করি, আমি ‘শহীদ জননী জাহানারা ইমাম হলে’র প্রভোস্ট, ‘প্রথম ছাত্রী হলে’র নই। এই প্রসঙ্গে তার যুক্তি হচ্ছে, ২০০০ সালে তৎকালীন সময়ে রাষ্ট্রপতির মৌখিক সিদ্ধান্তে এ নামকরণ স্থগিত করা হয়। এটার কোনো লিখিত দলিল  নেই। তখন বলা হয়েছিল, নামকরণ স্থগিত সংক্রান্ত রাষ্ট্রপতির আদেশ চিঠি আকারে শাবি সিন্ডিকেটের কাছে পাঠানো হবে। কিন্তু আজ পর্যন্ত এ ধরনের কোনো চিঠি শাহজালাল বিশ্ববিদ্যালয়ে আসেনি। ফলে শহীদ জননী জাহানারা ইমামসহ অন্যান্যের নামে হল ও ভবনের নামকরণ কার্যকর করতে কোনো বাধা নেই বলে আমি মনে করি।
শাহজালাল বিশ্ববিদ্যালয়ে গত চারদলীয জোট সরকার আমলে জামাত শিবির যে বীজ পুঁতে দিয়েছিলো, আজ সেগুলো হয়ে গেছে ফসল, তাই জামাত শিবির যখন লাল কার্ড পেয়ে ডাগ আউটে, তখন এরাই শিক্ষক সমিতির ব্যানারে বলে উঠে, জাহানারা ইমাম বিতর্কিত ব্যক্তি, তার নামে কোনো হলের নামকরণ চলবে না। 
নষ্ট বীজের ফসলদের কাছে জাহানারা ইমাম সবসময় বিতর্কিত হয়েই থাকবেন, নিজের বাপরে কেউ ফাঁসির দড়িতে ঝুলালে সেটা সন্তানের ভালো লাগার কথা না, জামাত শিবিরের পুঁতে আসা নষ্ট বীজদের তাই সহ্য হয় না শাবির হল জাহানারা ইমামের নামে হোক। কিন্তু যারা তাকে বিতর্কিত বলছে সেই সব নষ্ট বীজের ফসল শিক্ষকদের বলছি, জাহানারা ইমামকে বিতর্কিত বলার কারণে ইতিহাস একদিন তোমাদের জুতাপেটা করবে। গো এহেড ইয়াসমিন হক, জাহানারা ইমাম আমাদের মা, আমরা বরাবরের মতো এই ইস্যূতে আপনার সাথে আছি...


এ ওয়েডনেস ডে




নিজের ঘরের ভিতরে যদি পোকা ঢুকে যায় তাহলে কি করতে হবে ? অবশ্যই ক্ষতি করার আগেই পোকাটাকে মেরে ফেলতে হবে। কিন্তু আমরা প্রতিনিয়ত নিজের ঘরের ভিতরে নানা ধরণের পোকায় আক্রান্ত। আমরা পোকা মারা অথবা ঘরে যাতে পোকা ঢুকতে না পারে সে ব্যবস্থা করি না, দিনের পর দিন পোকা ঘরের ভিতরে নিয়ে বসে থাকি। এরপর ধীরে ধীরে সেই পোকা ছড়িয়ে যায় আমার ঘর থেকে তার ঘরে, তার ঘর থেকে তার ঘরে, তারপর শহর ছাড়িয়ে অন্য শহরে। 
সুযোগ থাকা সত্ত্বেও আমরা ক্ষতি করতে পারে এমন পোকা প্রতিরোধ অথবা পোকার বিস্তার রোধে কোনো  উদ্যোগ নেই না, বসে থাকি অন্য কেউ একজন পোকা মারার কাজটা করবে এই আশায়, আর এই সুযোগেই ঘরের পোকা ঘর ছেড়ে বাইরে যায়, অন্যঘরে ছড়ায়।
এ ওয়েডনেস ডে ছবির গল্পটা এমনই। পরিচালক নিরাজ পান্ডে এই ছবিতে দেখিয়ে দিয়েছেন আমরা কিভাবে দিনের পর দিন জঙ্গি আর উগ্রপন্থিদের আমাদের ঘরের ভিতরে পোষে চলেছি।
এ ওয়েডনেস ডে ছবিটার সিনেমাটোগ্রাফি একেবারে সাদামাটা, পরিচালক এই ছবির বেশিরভাগ দৃশ্য ধারণ করেছেন একই ফ্রেমে, হয়তো এটাকে তার নিজস্ব স্টাইল হিসেবে দেখাতে চেয়েছেন দর্শকদের, কিন্তু একই ফ্রেমে কয়েকটা দৃশ্য ক্যামেরার অ্যাঙ্গেল পরিবর্তন না করে বারবার ধারণ করাটা দর্শকের চোখ এড়িয়ে যাবে কাহিনীর টানটান উত্তেজনায়। 
ছবির গল্প মুম্বাই শহরে। প্রকাশ রাঠোর মুম্বাই'র পুলিশ কমিশনার। হঠাৎ একদিন তার কাছে এক লোক ফোন করে জানায়, মুম্বাই শহরের বিভিন্ন জায়গায় বোম রাখা, এখন যদি তার কিছু দাবি না মানা হয় তাহলে সে সবগুলো বোমের বিস্ফোরণ ঘটিয়ে মুম্বাই উড়িয়ে দেবে। কমিশনার লোকটার কথা বিশ্বাস না করে ফোন কলকে উড়ো ফোন মনে করেন। কিন্তু কোনো ভাবেই যখন তার ফোনকল ট্রেস করা সম্ভব হয় না, তখন পুলিশ কমিশনারের মাথায় চিন্তার ভাঁজ পড়ে। পরবর্তীতে যখন লোকটির কথা মতো পুলিশ হেডকোয়ার্টারের বিপরীত দিকের পুলিশ স্টেশন থেকে ৬ কেজি আরডিএক্স সমৃদ্ধ একটা শক্তিশালী টাইম বোম পাওয়া যায় তখন নড়েচড়ে বসে প্রশাসন। স্বয়ং মূখ্যমন্ত্রী চলে আসেন পুলিশ হেডকোয়ার্টারে।
এরই ফাঁকে লোকটির ব্যাপারে ব্যাপক অনুসন্ধনি চালানো হয় গোয়েন্দা ও পুলিশ বিভাগে। নিজেদের গোয়েন্দা ও পুলিশের পাশাপাশি আন্তর্জাতিক গোয়েন্দা সংস্থা ও ইন্টারপোলও যখন এই বিষয়ে কোনো তথ্য দিতে পারে না তখন পুলিশ কমিশনার চিন্তিত হয়ে মূখ্যমন্ত্রীর কাছে বিষয়টির সমাধান কি জানতে চাইলে মন্ত্রী বিষয়টি কমিশনারের উপরে ছেড়ে দেন। পরবর্তীতে কোথাও থেকে যখন লোকটির ব্যাপারে কোনো তথ্য  পাওয়া যায় না, কোনো উপায় না দেখে পুলিশ কমিশনার লোকটির কাছে তার দাবি জানতে চান। লোকটি জানায়, চার জন উগ্রপন্থি জঙ্গিকে মুক্তি দিতে হবে। এরা ভারতের বিভিন্ন রাজ্যে বড় বড় বোমা হামলার সঙ্গে জড়িত ছিলো। কেউ ৯৩ সালের মুম্বাই হামলায়, কেউ ২০০৬ সালের গুজরাটে। অজ্ঞাত লোকটি নিজের পরিচয় দেয় কমন স্টুপিড ম্যান হিসেবে এবং এদেরকে ছেড়ে দেওয়ার জন্য একটা সময় বেঁধে দেয়। পুলিশ কমিশনারকে এটাও জানিয়ে দেয়, উল্লেখিত সময়ের মধ্যে এদের ছাড়া না হলে সে শহরের বিভিন্ন স্থানে রাখা বোমাগুলোর বিস্ফোরণ ঘটাবে। উপায়ন্তর না দেখে পুলিশ কমিশনার এই চার জঙ্গিকে ছেড়ে দেওয়ার সিদ্ধান্ত নেন এবং তার দুই তুখোড় পুলিশ অফিসারকে অজ্ঞাত লোকটির হাতে এই চার জঙ্গিকে তুলে দিয়ে আসার এসাইনমেন্ট দিয়ে পাঠান। 
অন্যদিকে লোকটির ফোনপেয়ে টিভি চ্যানেলের এক তরুণী রিপোর্টার কিছুক্ষণ পরপর লাইভ সংবাদ প্রচার করতে থাকে। লোকটি রিপোর্টারকে বারবার তার পরবর্তী গন্তব্যের কথা জানিয়ে দেয়, আর  তার কথামতো মেয়েটি পৌছে যায় নির্দিষ্ট জায়গায়। অন্যদিকে লোকটি একটি বহুতল ভবনের ছাদে বসে টেলিভিশনে লাইভ দেখতে থাকে পুলিশের কাজ কারবার !
এবার আসি পোকার কথায়, চার জঙ্গিকে এক পর্যায়ে অজ্ঞাত লোকটি পোকার সঙ্গে তুলনা করে। পুলিশ কমিশনারের সঙ্গে কথোপকথনে সে বলে, জঙ্গি এবং উগ্রপন্থিরা যেহেতু ভারতের শান্তির ক্ষেত্রে বাঁধা হয়ে দাড়িয়েছে, তাই যেখানে যেভাবে পারা যায় এদেরকে শেষ করতে হবে। তখন লোকটির কথা শুনে পুলিশ কমিশনার, মূখ্যমন্ত্রী এবং কন্ট্রোলরুমে উপস্থিত পুলিশের অনেকেই অবাক হয়। লোকটি তখন বলে, দিনের পর দিন আইনের মারপ্যাঁচে এই জঙ্গি ও উগ্রপন্থিদের কিছু হয় না, একপর্যায়ে জেল থেকে তারা বের হয়ে আসে, তারপর আবার শুরু হয় ট্রেন  বিস্ফোরণ, গুজরাট বিস্ফোরণ সহ এমন আরো অনেক সন্ত্রাসী ঘটনা। কখনো কখনো এই উগ্রপন্থিরা জেলের ভিতর থেকে নির্দেশ দিয়েও বোমা হামলা করে থাকে। কিন্তু এদের কোনো শাস্তি হয় না, জামাই আদরে তারা জেলের ভিতরে দিনের পর দিন থাকে, নিজের ঘরের ক্ষতিকর পোকার মতো। 
একটা সাদামাটা কাহিনী চমৎকার ভাবে দৃশ্যে দৃশ্যে চমক দিয়ে পুরো ছবি জুড়েই টানটান উত্তেজনা সৃষ্টি করেছেন পরিচালক। এছাড়া তিনি এই ছবিটাকে গতানুগতিক ভারতীয় ছবির বৃত্ত থেকে বের করে নিয়ে অসাধারণ একটি ছবি হিসেবে দর্শকদের কাছে উপস্থাপন করেছেন। টানটান উত্তেজনা, পরের দৃশ্যে কি হবে এমন অপেক্ষা- এসব কারণে ছবিটি শেষ না হওয়া পর্যন্ত দর্শককে টিভির সামনে বসে থাকতে হবে।
এ ওয়েডনেস ডে ছবিতে নাসিরউদ্দিন শাহ কমন স্টুপিড ম্যানের চরিত্রে স্বভাবসুলভ দুর্দান্ত অভিনয় করেছেন। পুলিশ কমিশনারের ভূমিকায় অনুপম খের'র অভিনয় চোখে পড়ার মতো।
ছবিটির শেষ দৃশ্যে চরম নাটকীয়তা অপেক্ষা করে দর্শকের জন্য। একটি দৃশ্যেই পাল্টে যায় পুরো ছবির গল্প। ছবিটা দেখতে খারাপ লাগার কথা না। এ ওয়েডনেস ডে ছবির জন্য নিরাজ পান্ডে বেশ কয়েকটি পুরস্কার জিতেছেন।
ছবির নাম         : এ ওয়েডনেস ডে
পরিচালক         : নিরাজ পান্ডে
অভিনয়ে          : নাসিরুদ্দিন শাহ, অনুপম খের


‘হাসান ফেরদৌস’ এর কলাম আর কিছু মন্তব্য



আমার অনেক প্রিয় লেখকের মধ্যে ‘হাসান ফেরদৌস’ অন্যতম। আজকে ‘প্রথম আলোতে’ লেখকের ‘ইরাকঃ ভাগ কর ও শাসন কর’ সম্পাদকীয় কলামটি ক’জন পড়েছেন জানি না। এই লেখাটা সেসব পাঠকের অবশ্যপাঠ্য যারা কিনা বাংলাদেশের সমস্ত কিছুতেই, এ দেশের সমাজের প্রতিটি স্তরে দুর্নীতের গন্ধ খুঁজে পান। আমি একজনকে চিনতাম যিনি কিনা দেশটার অধোগতির চিন্তায় মোটামুটি নাক সিঁটকে থাকতেন। একদিকে রাজাকারদের নীরব চাটূকার ছিলেন, আবার অন্যদিকে আমিরিকায় থেকে দেশীয় ঐতিহ্য রক্ষায় গলাবাজি করতেন। শেষ পর্যন্ত অবশ্য উনি আমেরিকায় থাকার সমস্ত বন্দোবস্তই সুসম্পন্ন করেছেন (আমি হলপ করে বলতে পারি সেই ভাই এর এ পাকা ব্যবস্থা অবশ্যই প্রবাসে দেশীয় সংস্কৃতির ফল্গুধারা ছড়িয়ে দেবার জন্য নয়!)। এ ধরণের বাংগালীর চাইতে বাংলাদেশের মাটিতে থেকে ভালোমন্দ মেশানো বাংগালীই কি দেশীয় ঐতিহ্য পূর্ণ মর্যাদায় রক্ষা করে চলছেন না? 
যাই হোক, কথা শুরু করেছিলাম ‘হাসান ফেরদৌস’ এর লেখা নিয়ে। অতিরিক্ত ভূমিকাটুকুর জন্য ক্ষমা চেয়ে নিচ্ছি। লেখাটিতে স্থান পেয়েছে ইরাকের উপর মার্কিন ভাইদের নেকনজর (?) প্রসংগ। ইরাকের ‘তেলনীতি’ যে কত শত মার্কিন সেনার তথা এই দেশের প্রগলভ রাজনীতিবিদের ইরাক বিষয়ক শান্তি নিয়ে ঘুম হারাম করে দিয়েছে তা বলাই বাহুল্য। এ বিষয়ে কি হিলারি ক্লিনটন কি জর্জ বুশ সব একই খাঁচার মুরগী। এতো বড় যে দেশ, এতো তার সম্পত্তি তবু যেন তার পাওয়ার আর ‘power’ এর আকাঙ্ক্ষা আর মেটে না! বাংলাদেশের যে পরবাসী মানুষগুলো উপরে উল্লেখিত আমার পরিচিত দেশী ভাইটার প্রতিবিম্ব, যারা প্রতি মুহুর্তে দেশটার শিরায় শিরায় সততার অভাব বোধ করেন, তারা কি এটা স্বীকার করেন যে, হ্যাঁ আমার দেশের মানুষগুলি বাধ্য হয়ে হয়ত ঘুষ দেন (আমি ঘুষখোরদের কথা বলছি না, যদি-ও আমি জানি ‘অন্যায় সহ্য করাটা, অন্যায় করার সমান অপরাধ’। কিন্তু যেখানে নির্দয় হত্যা মামলা নীরবে অবহেলায় পাশ ফিরে থাকে, সেখানে ঘুষ দেয়ার মত অপরাধ কতটা উচ্চ মার্গের দোষ!), কিন্তু মার্কিন অথবা ব্রিটিশ মুলুকের এসব মুখোশধারী সৎ রাজাদের চাইতে তো আমার দেশের নিপীড়িত মানুষগুলো হাজার গুণে মহান! অনেকে হয়ত বলে বসতে পারেন ‘ও সব তো রাজনীতি লেভেলে! সাধারণ মার্কিনীরা তো আমাদের দেশের লোকদের মত লোক ঠকায় না, ইরাক থেকে সৈন্য সরানোর পক্ষে, ইত্যাদি, ইত্যাদি’। হ্যাঁ তারা সৎ বটে! তবে সে সততাটুকু আইনের জালে আবদ্ধ আর খোদা নির্দেশিত পরকালের পাপের ভাগ কমানোর অংশ। নয়ত ইরাকি এতো হত্যা মাতমের পর-ও বুশ প্রশাসন শতকরা ৪০ ভাগ জনসমর্থন পায় এখনো!


প্রধান উপদেষ্টার ওয়েবসাইট



আজকে ‘প্রথম আলো’ পড়তে গিয়ে হঠাৎ একটা শিরোনামে চোখ আটকে গেল- ‘ই-মেইলের নাগালে প্রধান উপদেষ্টা’। অন্য সব খবর ফেলে লেখাটায় চোখ বুলালাম। সেখানে একটা ওয়েব সাইটের ঠিকানা দেয়া আছে যেখানে যে কোনো কেউ দেশের শাসন ব্যবস্থা সম্বন্ধে তাঁর নিজস্ব মন্তব্য প্রধান উপদেষ্টার বরাবর পাঠাতে পারেন। লেখাটা শেষ করেই সাইটটিতে (http://www.cao.gov.bd/) চলে গেলাম। প্রথম দেখাতেই ওয়েবটির কয়েকটা বিষয়ে চোখ চলে গেল। প্রথমে ক্লিক করলাম ’২১শে ফেব্রুয়ারী’ ট্যাব এ। ভাষা আন্দোলনের সংক্ষিপ্ত বর্ণনা পড়ে আমি হতবাক। ওখানে ১৯৫২ এর পাকিস্তানি বর্বতার ইতিহাস ঊধাও! পুরো পাতার ভূমিকায় স্থান পেয়েছে কিভাবে দিনটিকে ‘আন্তর্জাতিক মাতৃভাষা দিবস’ হিসাবে স্বীকৃতি দেয়া হয়েছে তার বর্ণনা। তখনকার শাসকদের ক্রুদ্ধ অংগুলি উপেক্ষা করে বাংলার জন্য ছাত্র, কৃষক আর সাধারণ জনতার বিক্ষোভ, রাতারাতি শহীদ মিনার নির্মাণ, পাকিস্তানি হানাদার বাহিনী দ্বারা মিনার ধ্বংসের তান্ডব কিচ্ছু নেই ঐ পাতায়! ভাবলাম হয়ত অন্য কোনো পাতায় আমাদের যুদ্ধের কথা আছে। অন্তত যেখানেই লাল সবুজের পতাকা, সেখানেই তো আমাদের মহান মুক্তিযুদ্ধ। ’৭১ কে খুঁজে বেড়াতে লাগলাম। কোথা-ও খুঁজে পেলাম না। শুধু ২১শে ফেব্রুয়ারীর পাতায় উল্লেখ করা আছে, স্বাধীনতার পর বাংলাদেশ ‘আন্তর্জাতিক মাতৃভাষা দিবস’ এর ঘোষণার সমান সম্মান আর কিছু অর্জন করেনি। শুধু এটুকুই আমাদের স্বাধীনতার কথা! কেউ যদি একটু সচেতনভাবে এ সাইটটিতে লক্ষ করেন, তাহলে দেখবেন এখানে খুব সুকৌশলে পাকিস্তানী নির্যাতনের ঘটনাগুলো এড়িয়ে যাওয়া হয়েছে। এই-ই আমার বাংলাদেশ আর তার উপদেষ্টামন্ডলীর পরিচিতি! যে মানুষগুলো তাঁর দেশের জন্মপরিচয় জানাতে ‘ঢাক ঢাক গুড় গুড়’ অবস্থা, যাঁরা তাঁদের ভবিষ্যত প্রজন্মকে পূর্বপরিচয় গোপন রাখায় তৎপর, তাঁরা দেশের উন্নয়নে কতটুকু ভূমিকা রাখতে পারেন, সেটা খানিকটা ভাববার বিষয়।  


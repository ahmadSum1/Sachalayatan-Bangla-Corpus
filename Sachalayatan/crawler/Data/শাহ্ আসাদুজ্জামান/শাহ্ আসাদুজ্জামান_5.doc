সম্প্রদায়বোধ এবং ধর্ম



কথা হচ্ছিল বাঙালী মুসলমানর নামকরণের রীতি নিয়ে। সেখান থেকে সন্তানকে নিজের দলে টানবার প্রসঙ্গটা এল। লেখক অর্ঘ্য বললেন নামের এই রীতিটা সন্তান কে নিজের ধর্মীয় গোত্রে টানার প্রবণতারই ফল। অস্বীকার করিনি, কিন্তু আমার মনে হচ্ছিল দলে টানবার এই আকাংখাটা মানুষের সহজাত প্রবৃত্তি। নইলে বিদেশের মাটিতে বসে সন্তানকে আমি বাংলা বলা কিম্বা ভাত খাওয়া শেখাই কেন, যেখানে তার বার্গার-পাস্তা খাওয়া এবং ইংরেজী-ফরাসী বলাটাই স্বাভাবিক?
সন্যাসী আমার এই  generalization এ আপত্তি করলেন। বললেন ধর্ম একটি আরোপিত বিশ্বাস, আর খাদ্যাভ্যাস/ভাষা এইগুলো স্বভাবজাত। দুটোকে এক করে দেখা ঠিক নয়। এই খানে একটা তর্কের অবকাশ আছে বলে মনে হয়। 
কেবল ধর্মই কি আরোপিত বিশ্বাস? আর ধর্মের মত সম্প্রদায়বোধ কি অন্য ধারণা থেকেও তৈরী হয়না?
৭০০ বছরে বেড়ে ওঠা ধর্ম বিশ্বাস যদি আরোপিত হয়, তবে মাত্র ৩৫ বছরে বেড়ে ওঠা নাগরিকত্ব যে সম্প্রদায়বোধ সৃষ্টি করে, তা কি আরোপিত নয়? আর আরোপিত হলেও বিশ্বের কোন খানে যদি বাংলাদেশের পতাকা দেখি, তবে মনে গর্ববোধ হয় কিনা? যদি বাংলাদেশ বিশ্বকাপে জেতে, তবে পুলকিত হই কিনা? যদি কোন বাংলাদেশীর মৃত্যু হয়, তাহলে দুঃখিত হই কিনা? ঠিক একই ভাবেই, মুসলমান বলেই পৃথিবীর কোন মুসলমান নির্যাতিত হলে দুঃখ পাই কিনা। কিম্বা নিজ ধর্মীয় কেউ কোথাও পুরস্কার পেলে আনন্দিত হই কিনা? 
আমরা সেকুলার রা ধর্মীয় গোত্রবোধকে সেকেলে বলে ভাবি, দোষারোপ করি। প্রশ্ন হল রাষ্ট্রসীমানা ভিত্তিক দেশাত্মবোধ কি একই দোষে দুষ্ট নয়?
আমার কথা হল, যখন একটি বিশ্বাস, মানুষের দৈনন্দিন কাজকর্মের সাথে একীভুত হয়ে যায়, তখন সেটা আর আরোপিত থাকে না, সেটা তার সংস্কৃতির একটা অংশ হয়ে দাড়ায়।
এজন্যই, আমার মা ইলিশ মাছ রাধেন বলেই আমার ইলিশ  খাওয়ার অভ্যাস। আবার আমার মা ভোরে উঠে পূজা করেন বা কোরান পড়েন বলেই আমার ঐ ধর্মের প্রতি স্বগোত্রবোধ।
আমার ধারণা অপূর্ণ হতে পারে। আমার নিজেরই অনেক প্রশ্ন আছে। সেজন্যই লেখাটা দিলাম।


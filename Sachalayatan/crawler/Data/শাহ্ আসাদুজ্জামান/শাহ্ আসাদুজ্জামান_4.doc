কিছুটা আঞ্চলিক সম্প্রদায়বোধের চর্চা



অর্ঘ্য, গৌতম, রাগিব আর আমার "সাম্প্রদায়িক"  পোস্ট নিয়ে ধর্ম-সম্প্রদায় বোধের তো অনেক চর্চা হল। সেটা চলছে চলুক। তার পাশাপাশি চলুন আঞ্চলিক সম্প্রদায়বোধের কিছু চর্চা করি।
ভাষার মাস আসছে, তাই চর্চাটা ভাষা নিয়েই হোক। সিলেট, চট্টগ্রাম, বরিশাল, নোয়াখালী, কুমিল্লা, ঢাকা, ময়মনসিংহ, রংপুর সহ আমাদের বাংলাদেশের বিভিন্ন অঞ্চলের চমতকার ভাষা বৈচিত্র আছে। এমনকি সিলেট এবং চট্টগ্রামের মত অঞ্চলের ভাষাগুলো প্রমিত বাংলার চেয়ে এতটাই আলাদা যে এসব অঞ্চলের লোকেরা সচেতন সম্প্রদায়বোধ নিয়ে তাদের ভাষাকে সংরক্ষণ করেন, এবং তাদের ভাষাকে আঞ্চলিক ভাষা বললে রীতিমত রাগ করেন। 
আমার সিলেটি কমিউনিটিতে গিয়ে যদি আমি ভুল করে প্রমিত বাংলা বলি, তাহলে এমন একটা মন্তব্য শুনতে হয় - "ভাইসাবে সিলটী মাতইন না, বাংলা মাতইন"। 
সিলেটী ভাষার একসময়ে আলাদা একটা লিপিও ছিল (সিলেটী-নাগরী)। সেতুলনায় দক্ষিন-পশ্চিম বঙ্গ, মানে খুলনা, যশোর, কুষ্টিয়া অঞ্চলের ভাষা প্রমিত বাংলার অনেক কাছাকাছি। কারণটা অবশ্যই প্রমিত বাংলার বিকাশকেন্দ্রের আঞ্চলিক নৈকট্য।
যাহোক, যে চর্চার কথা বলছিলাম। আমার জানামতে ডঃ শহীদুল্লাহ "বাংলাদেশের আঞ্চলিক ভাষার অভিধান" তৈরির মধ্য দিয়ে ঐ ভাষা বৈচিত্র সংরক্ষণের সবচেয়ে বড় উদ্যোগ নিয়েছিলেন। এর আগে-পরে আরো এরকম উদ্যোগ আছে কিনা আমার জানা নেই, হয়তো আছে। সেটা জানতে চাই।
শব্দ-ভাণ্ডারের পাশাপাশি, এসব আঞ্চলিক ভাষাগুলোর মধ্যে বৈচিত্রের আরেকটা বড় দিক হল রূপতত্বে, কিছু ক্ষেত্রে বাক্যরীতিতেও। ক্রিয়ার রূপ দিয়ে বলি -
তেমন সিলেটীতে "খা" ধাতুর পুরুষ-কাল ভেদে রূপগুলো হবে এমন - 
বর্তমানঃ
আমি খাই, তুই খা/ তুমি খাও/ আফনে খাইন, হে/তা খায় /তাইন খাইন
পুরাঘটিত বর্তমানঃ
খাইছি, খাইছস/খাইছ/খাইছইন, খাইছে/খাইছইন
অতীতঃ
খাইছ্লাম, খাইছলে/খাইছলায়/খাইছলাইন, খাইছিল্/খাইছ্লা
নিত্তবৃত্য অতীত এবং ইচ্ছাসুচক ভবিষ্যতঃ
খাইতাম, খাইতে/খাইতায়/খাইতাইন, খাইত/খাইতায়/খাইতা
ভবিষ্যতঃ
খাইমু, খাইবে/খাইবায়/খাইবাইন, খাইব/খাইবাইন
এভাবে আমাদের যার যার আঞলিক ভাষার ক্রিয়ারূপ গুলো জানালে কেমন হয়? 
(ব্লগটা বাংলায় বলে বাংলা ভাষার রূপ গুলোর মধ্যেই সীমাবদ্ধ থাকলাম, তবে, বাংলার বাইরে অন্য যে ভাষাগুলো বাংলাদেশে প্রচলিত (যেমন সাওতাল, চাকমা, মণিপুরী), সেবিষয়ে কেউ কিছু যোগ করলে ভাল বই মন্দ হয় না)।


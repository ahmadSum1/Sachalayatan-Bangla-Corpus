নিয়মতান্ত্রিক উত্সাহ কি সৃষ্টিশীলতায় বাধা হয়ে দাঁড়ায়?



আমার লেখাটাকে কেউ যদি ভাল্লাগলো বলেন, তাহলে মনটা গলে যায়। সেই আনন্দে পরদিনই আবার আরেকটা নতুন লেখা লিখি। আমার তিন বছরের শিশুটা যখন তার খেলনা গুলো দিয়ে অভিনব কোন কাণ্ড ঘটিয়ে বসে, আমি তখন "বাহ ! চমত্কার!" না বলে পারি না। সেও তার সৃষ্টির সম্মতির আশায় আমার অন্ততঃ একটু হাসি দেখবার জন্য পাগল হয়ে আমাকে ডাকে।
কিন্তু এখানেই একটা ধাঁধা আছে। সৃষ্টির স্বতঃস্ফুর্ত আনন্দে আনন্দিত হয়ে সে যে সেটার সম্মতি চায়, এটুকু  পর্যন্ত বোধহয় স্বাভাবিক। কিন্তু যখনই ঐ স্বতঃস্ফুর্ত আনন্দের চেয়ে তার সম্মতিপ্রাপ্তির আনন্দটা প্রধান হয়ে ওঠে, তখনই ঘটে বিপত্তি। ধীরে ধীরে সে তার সৃষ্টিশীলতা হারিয়ে সম্মতিলাভের প্রতিযোগিতায় লিপ্ত হয়। এটা ঘটে, যখন আমার "বাহ! চমত্কার" একটি নিয়মতান্ত্রিকতায় পরিণত হয়, আমি তার সৃষ্টির প্রকৃত রসাস্বাদন না করে, সৃষ্টির প্রয়োজনীয় সমালোচনা না করে কেবল "বাহ্ চমত্কার"  বলেই তৃপ্ত হই।
এটা শুধু শিশুমনে না, বয়স্ক মনেও অহরহ ঘটে। স্কুল পাঠে নব-উপলব্ধি বা সৃষ্টির আনন্দের চাইতে ফার্স্ট হবার প্রতি মোহটাও একই সূত্রে গাঁথা -- সেটাও ঘটে সেরা নম্বর ধারীকে আমরা প্রতিনিয়তঃ প্রশংসা করি বলেই। একটা প্রতিযোগিতার ক্ষেত্র আমরা স্বততঃ সক্রিয় রাখি বলেই।
এই প্রতিযোগিতাই সৃষ্টিশীলতার একটা বড় অন্তরায় হয়ে দাড়ায়। কবি কবিতা লেখেন শব্দের মালা গাঁথতে তার নেশার আনন্দে, মুগ্ধ হন সেই মালার পূর্ণযৌবনা দেহবল্লরীতে। কেউ তার কবিতা পড়ল, কেউ দুএকবার চমতকার! বলল, সেটার একটা মোহ থাকাটা স্বাভাবিক বটে, তবে সেটা সবসময়েই তাঁর সৃষ্টিনেশার তুলনায় নস্যি। কিন্তু, যদি ঐ চমত্কার বলাটা একটা স্বততঃ পালনীয় একটা নিয়ম হয়ে দাঁড়ায়, এবং তার উপর সেই প্রশংসার সংখ্যা গুণে তাকে অর্থের মত একটা ক্ষমতা দেয়া হয় যা প্রকারান্তরে সৃষ্টিকে পণ্যেই পরিণত করে, তাহলেই বোধ করি সেটা সৃষ্টির প্রগতিতে একটা বাধা হয়ে দাঁড়ায়।
ধারণাটা ঠিক আমার নিজের নয়। আম্রিকার এক স্কুল শিক্ষক এবং শিশুমনস্তাত্বিক আলফি কোহন মনে হয় পশ্চিমে এই ধারণার সবচে পরিচিত বক্তা।
এইবার কইনচাইন দেহি -- সচলে শুনছি বাঘা বাঘা লেখকেরা অতিথি থেইকা পুরা সচল হয়াই আবার অচল হয়া যান। এমুন্ডা হয় কেন্? 


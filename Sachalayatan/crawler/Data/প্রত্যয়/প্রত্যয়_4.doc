‘অবশেষ’



তুমি এসে আর কভু দাঁড়াবেনা এই জনপদে,
আর কভু দেখবেনা-
গাছের পাতায় তোলা উদাস কাঁপন।
সকালের সোনা রোদে, আর কভু হাসবেনা
আমাদের রঙীন স্বপন।
 প্রতিকূল ঢেঊ ভেঙে-
একে একে কেটে যাবে
আমাদের সবকটি দিন,
দেখা আর না দেখার
অভিমান; অভিশাপ;
অনুযোগ -ভালবাসাহীন ।
হৃদয়ের রেল ছেড়ে
একে একে চলে যায়
জীবনের সবকটি ট্রেন,
সবকটি ট্রেন,
সবকটি ট্রেন-
অবশেষে পড়ে থাকে -
মরা নদী, ভাঙা ব্রীজ,
ভাঙা পথ,কাল রাত,
ভেঙে যাওয়া মন।


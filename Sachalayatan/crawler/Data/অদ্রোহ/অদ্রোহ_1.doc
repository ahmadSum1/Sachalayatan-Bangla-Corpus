চট্টগ্রামে সংখ্যালঘু সম্প্রদায়ের ওপর হামলাঃ মিডিয়া নীরব কেন?




গত বুধবার চট্টগ্রাম বিশ্ববিদ্যালয়ে ছাত্রলীগ ও ছাত্রশিবিরের মধ্যে এক রক্তক্ষয়ী সংঘর্ষে দুই শিবিরকর্মী নিহত হয়। শিবির অধ্যুষিত চট্টগ্রাম বিশ্ববিদ্যালয়ে এরকম সংঘাত নতুন কিছু নয়, আগেও হয়েছে। এমনকি প্রাণহানির ঘটনার নজিরও খুঁজে পাওয়া যাবে।  বরাবরের মত সংঘর্ষে লিপ্ত দুই দলই নিহতদের নিজেদের কর্মী দাবি করে এবং অনুমিতভাবেই একে অন্যের ঘাড়ে দোষ চাপিয়ে বিবৃতি দেয়। ঘটনার পরপরই অবশ্য বিশ্ববিদ্যালয় বন্ধ হয়ে যায়, সেখানে পুলিশ মোতায়েন করা হয়। 
এই ঘটনায় নতুন করে চমকানোর কিছু নেই, কিন্তু এর রেশ ধরে গতকাল থেকে বিশ্ববিদ্যালয় সংলগ্ন এলাকায় যা হল তা এককথায় ভয়াবহ। জানা যায়, গতকাল জামাত শিবিরের নামধারী একদল বহিরাগত দুষ্কৃতিকারী বিশ্ববিদ্যালয়ের নিকটবর্তী নন্দীরহাট এলাকার প্রসিদ্ধ শ্রী শ্রী লোকনাথ ব্রহ্মচারী বাবার আশ্রমে অতর্কিত হামলা চালায়। তারা মন্দিরের ভেতরে ভাংচুর করে এক নারকীয় পরিবেশ সৃষ্টি করে। এই ঘটনার পরপরই গতকাল হাটহাজারী এলাকায় বিক্ষুব্ধ সংখ্যালঘু  সম্প্রদায়ের লোকজন একত্রিত হয়ে এর প্রতিবাদ জানায়। তখন পর্যন্ত মনে হচ্ছিল ঘটনার জের বুঝি  এখানেই শেষ। 
কিন্তু আজ সকাল থেকেই হাটহাজারীর নন্দীরহাট এলাকায় বসবাসরত হিন্দুদের ওপর চোরাগোপ্তা হামলা হতে থাকে। আজও বেশ কয়েকটি মন্দির জ্বালিয়ে দেওয়া হয়,(যার মধ্যে হাটহাজারী সদরের কালিবাড়ি মন্দিরও রয়েছে) চলে লুটতরাজ ও ভাংচুর। ওই এলাকার হিন্দু সম্প্রদায়ের মালিকানাধীন বেশ কটি দোকানে আগুন ধরিয়ে দেওয়া হয়। হিন্দু জমিদারবাড়ি সহ বসতবাড়িতেও লুন্ঠনকারীরা হামলা চালায়, আগুনও ধরিয়ে দেয়।  পুরো এলাকাজুড়ে এভাবেই এক ত্রাসের রাজত্ব কায়েম করে তারা।
জানা যায়, গতকাল থেকে ঐ এলাকার অধিবাসীরা বারবার প্রশাসনের কাছে তাদের নিরাপত্তার দাবিতে আবেদন জানায়।কিন্তু তখন এ ব্যাপারে কোন পদক্ষেপই নেওয়া হয়নি। গতকালের ঘ্টনার পর আজকে আবারো যখ্ন একই কায়্দায় হামলা চালানো হল, তখ্নও প্রশাসনের টিকিটিরও দেখা মেলেনি। এরপর আজকের ঘটনার পর তারা অনেক দেরিতে ঘটনাস্থলে পৌঁছায়। সবচেয়ে আশ্চর্যজনক ব্যাপার, গতরাত থেকে বারবার যোগাযোগ করা হলেও মূলধারার মিডিয়াগুলো এ ব্যাপারে রহস্যজনকভাবে নীরব থেকেছে। এ পর্যন্ত কোন প্রিন্ট বা ইলেক্ট্রনিক (এটিএন নিউজ বাদে) মিডিয়া এই ঘটনা সংশ্লিষ্ট কোনরকম সংবাদ প্রচার করেনি। সর্বশেষ খবরে এলাকায় পুলিশ মোতায়েন করা হয়েছে বলে জানা যায়। 
দুঃখজনকভাবে, কিছুদিন আগেও চট্টগ্রামেই ঘটে যাওয়া আরেকটি ঘটনাকেও একইভাবে ধামাচাপা দেওয়ার চেষ্টা করা হয়। সংখ্যালঘুদের ওপর এরকম নির্যাতনের খবরগুলো এক অজ্ঞাত কারণে বারবার লোকচক্ষুর আড়াল করার এই পাঁয়তারা কেন করা হয়? কেন বারবারই ধরনের খবরগুলো আমাদের বিকল্প মিডিয়া (ব্লগ, ফেসবুক) থেকে জানতে হয়? 
সূত্রঃ
১
২


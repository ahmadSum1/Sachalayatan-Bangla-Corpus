এবার হোক বিভীষণবধ



৮ই জানুয়ারি,২০১০। মিরপুর স্টেডিয়ামে ভারতের সাথে বাংলাদেশের দিবারাত্রির খেলা। টসে জিতে ব্যাট করার সিদ্ধান্ত নিলেন সাকিব। ভারতের শক্তিশালী ব্যাটিং লাইনআপের বিরুদ্ধে সেটা হঠকারিতা কিনা সেটা নিয়েও জল্পনা কল্পনা শুরু হয়ে গেল। অবশ্য প্রথম ভাগে সাকিবের সিদ্ধান্ত প্রশ্নের সম্মুখীন হলনা। বাংলাদেশ ২৯৬ রানের  একটা "ফাইটিং" (ভারতের দুর্দান্ত লাইনআপের কথা মাথায় রাখলে উইনিং না বলে ফাইটিং বলাটাই সমীচীন ) স্কোরও দাঁড় করিয়ে ফেলল। কিন্তু পরের ভাগে ছক পালটে গেল আমূলভাবে। ধোনির বিস্ফোরক সেঞ্চুরিতে ভারত রীতিমত হেসেখেলেই ২৯৬ রানের টার্গেটকে মামুলি বানিয়ে ছাড়ল। যাই হোক, অনেকের হয়তো মনে পড়বে রাতের ফ্লাডলাইটের আলোতে বাংলাদেশের বোলাররা জেরবার হয়ে গিয়েছিল। শিশিরে ভিজে যাওয়া বল গ্রিপে আনতে বোলারদের ব্যর্থতা সাকিবকে দাঁড় করিয়ে দিল কাঠগড়ায়। শুরুতে ভারতকে ব্যাট করতে দিয়ে কয়েকটি উইকেট নিয়ে ফেললে যে চাপে ফেলে দেওয়া যেত, একথা বলতেও কসুর করলেননা অনেকে। গাভাস্কার তো বলেই ফেললেন এই উইকেটে টস জেতা মানেই ম্যাচ জেতা। আর সাকিব টস জিতেও আগে ব্যাট করে প্রকারান্তরে প্রমাণ করলেন , ম্যাচটা শুরুতেই তিনি ধোনির হাতে তুলে দিয়েছেন। সেই সময় সাকিবের পক্ষে সাফাই গাওয়ার লোক খুব বেশি ছিলনা। উৎপল শুভ্রের টস নিয়ে নিরেট ময়নাতদন্তই তাই হয়ে থাকল ম্যাচ রিপোর্টের সারাংশ।
এক বছর পরের কথা। এবার ঘরের মাঠে বিশ্বকাপ, প্রথম ম্যাচই শক্তিশালী ভারতের সাথে। বরাবরের মতই দুর্দান্ত ব্যাটিং লাইনআপ  তাদের, তারপরও আরেকটি জয়ের আশায় সবাই বুক বেঁধেই ছিল । এবারও কান্ডারি সাকিব, ঘরের মাঠে তিনিই ধোনির সাথে তিনি বিশ্বকাপের প্রথম ম্যাচে টস করতে নামলেন।  প্রথম হাসিটা সাকিবই হাসলেন, মাঠভর্তি দর্শকের তুমুল হর্ষধ্বনির মাঝে সাকিব হাসিমুখে ঘোষণা দিলেন, বাংলাদেশ আগে ফিল্ডিংই করবে। এবারও শীতের শেষার্ধে খেলা, রাতে শিশিরের উটকো হ্যাপাকে তাই উড়িয়ে দেওয়ার জো ছিলনা।  তাই আগে ব্যাটিং না নেওয়ার সিদ্ধান্তকে এবার সঠিক না মেনে উপায় ছিলনা। আর সেই সাথে মিরপুর স্টেডিয়ামে পরে ব্যাট করে জেতার সিংহভাগ রেকর্ড তো বটেই, তায় এক বছর আগে শুরুতে ব্যাট করে নাকাল হওয়ার কথা যে সাকিবের মাথায় ক্ষণিকের জন্য উঁকি দেয়নি, তাই বা কে বলতে পারে? এবারও বিধিবাম, শেবাগের অতিমানবীয় ইনিংসে ভারত রানের পাহাড়ে চড়ে বসে। সেই পাহাড় টপকানোর সাধ্য টাইগারদের ছিলনা বটে, কিন্তু একথা মানতেই হবে হারার আগে হারেনি তারা, দায়িত্বশীল ব্যাটিংয়ে ২৮৩  রানের বেশ ভদ্রস্থ একটা স্কোর দাঁড় করাতে পারে তারা। রেকর্ড আর রাতের শিশির মত এক্স ফ্যাক্টরকে ভারতীয়রা উড়িয়ে দিতে পারল বটে, কিন্তু টস জিতে ফিল্ডিং নেওয়ার সিদ্ধান্তকে এক লহমায় আত্মঘাতী বলার মানুষ খুব বেশি পাওয়া যায়নি।
তবে খেলটা শুরু হল মূলত এরপর। একদিন পর প্রথমআলোতে সাকিবের এক্সক্লুসিভ সাক্ষাৎকার , এবং শুরুতেই টস জেতার ডিসিশনকে "টক অব দ্য কান্ট্রি" হিসেবে আখ্যায়িত করার উদ্ভট খেয়াল। এরপর ঘুরিয়ে ফিরিয়ে করা প্রশ্নগুলো আদপে শেয়ালের কুমিরের বাচ্চা দেখানোরই নামান্তর, আর প্রতিবারই সাকিব সেগুলো অবলীলায়  ডাউন দ্য উইকেটে এসে খেললেন। এমনকি সাকিবের যুক্তিযুক্ত উত্তরের পরও ভারতের ব্যাটিং তাণ্ডবের সময় "ভুল করে ফেললাম কিনা" জাতীয় আপাতদৃষ্টিতে বালখিল্য প্রশ্ন আমাদের ভাবতে বাধ্য করে, ডালমে কুচ কালা হ্যায়। সারা দেশ যেখানে সাকিবের পেছনে একাট্টা ছিল, ভারতের বিপক্ষে ম্যাচে হেরেও যেখানে ক্রিকেটবোদ্ধারা বলতে বাধ্য হন, বাংলাদেশ ঠিক পথেই আছে, স্বয়ং শেবাগের মত খুঁতখুঁতে আত্মম্ভরী  লোক বাংলাদেশকে "গুড ওয়ানডে টিমের" সার্টিফিকেট দেন, সেখানে পরের ম্যাচের আগে এ ধরনের প্রগলভ প্রশ্নবাণ আর টস নিয়ে গেল গেল রবকে আসলে পুরো আবহাওয়াকে বিষিয়ে তোলার একটা অপচেষ্টা ছাড়া আর কীইবা বলা যায়। দিনটা ছিল বোলারদের জন্য স্রেফ একটা ব্যাড ডে, ফিল্ডিং উতরে যাওয়ার মত ছিল আর ব্যাটিংকে বাহবা না দিলে রীতিমত অন্যায়ই হবে। অথচ আয়ারল্যান্ডের বিরুদ্ধে ম্যাচের আগে যেখানে গঠনমূলক সমালোচনা ছাড়া আর যেকোন কিছু দলের ফোকাস নড়িয়ে দিতে পারে, সেখানে এ ধরনের উটকো প্রশ্নের ফোয়ারা আসলে সাক্ষাতকারটির উদ্দেশ্য নিয়েই আমাদের ভ্রুকুটি তুলতে বাধ্য করে।
এখানেই ব্যাপারটা চুকেবুকে গেলে হয়তো পরিস্থিতি এতটা ঘোরালো হয়ে উঠতনা। এই দিনই আমির সোহেলের আরেকটি মন্তব্য খেলার পাতায় ফলাও করে ছাপা হয়, সেখানে তিনিও সাকিবের এই সিদ্ধান্তের যৌক্তিকতা নিয়ে প্রশ্ন তোলেন। যারা ক্রিকেটের রাজপথ ছেড়ে অলিগলিতে কদাচিত পা মাড়িয়েছেন, তারা ভাল করেই জানেন বিশ্লেষক হিসেবে আমির সোহেলের স্থান খুব একটা জাতে ওঠার মত ছিলনা। আরো রথী-মহারথীরা যেখানে টসের ব্যাপার কোনো উচ্চবাচ্য করেননি, ডাকসাইটে আরও বিশ্লেষক আছেন তারাও এ নিয়ে কলম ধরেননি, সেখানে আমির সোহেলের  মত একজন বিস্মরণীয় হাভাতের একতরফা ভারত-বন্দনা ও সাকিবের সমালোচনার ফিরিস্তি এতটা চাউর করে তোলাআমাদের ভাবতে বাধ্য করে, সাকিব নিশ্চয় কারো না কারো বাড়া ভাতে ছাই দিয়েছেন।
এখানেই শেষ নয়, এরপরও আছে। এবার "ঝিমিয়ে পড়ল বিশ্বকাপ নগর" নামে উৎপল শুভ্রের আরেকটি প্রতিবেদন প্রথম পাতায় ঠাঁই করে নেয়। বলতে দ্বিধা নেই, শিরোনাম দেখেই আমার ভ্রু কুঁচকে যায়। ভারতের সাথে ম্যাচ হেরে নিশ্চয় আমাদের বিশ্বকাপ জয়ের স্বপ্ন ধূলোয় মিশে যায়নি। সামনের প্রতিটি খেলাই গুরুত্বপুর্ণ, আর এটা যে কেউ স্বীকার করতে বাধ্য হবেন, সবচেয়ে দুরুহ ম্যাচটিও আমরা শুরুতেই মোকাবেলা করে এসেছি।  কদিনের বিরতিতে মানুষের উৎসাহে খানিকটা ভাটা আসতেই পারে, কিন্তু তাই বলে সেটাকে এভাবে  গোটা গোটা শিরোনাম করে ছাপার হেতুটা পয়লা ঠিক পারিনি। তবে শেষমেশ এসব লেবু কপচানোর মাজেজাটা বোঝা গেল যখন শহীদ মিনারে না যাওয়ায় সাকিব এন্ড কোংকে প্রচ্ছন্ন বিদ্রুপ করলেন প্রতিবেদক।  শহীদ মিনারে যাওয়াটা দলকে মানসিকভাবে চাঙ্গা করতে পারত বটে, কিন্তু বিশ্বকাপের মত এত বড় একটা আসরের প্রাক্কালে সেটা কতটুকু বিবেচনাপ্রসূত হবে  সেটাও ভাববার বিষয় বৈকি। তবে শেষ লাইনে গিয়ে প্রতিবেদক আরো একবার সাকিবকে ঠিসারা করার লোভ সামলাতে পারেনন। "বাংলাদেশে দলে এভাবে  ভাবার লোক কোথায়"? বলে তিনি যতই মায়াকান্না কাঁদুননা কেন, পেছনের হায়েনার মত কুৎসিত হাসিটা তাই তাতে ঢাকা পড়েনা।
এবার একটা উপসিদ্ধান্তে আসা যাক। সাকিবের পেছনে এভাবে আদাজল খেয়ে লেগে থাকার পাঁয়তারা আর উৎপল শুভ্র কিছুতেই লুকাতে পারবেননা। সিডন্স বাংলাদেশ দলকে সংবাদপত্রের সংশ্রব থেকে মুক্ত রেখেছেন কিনা জানিনা, তবে এরকম  সাঁড়াশি আক্রমণ  বাংলাদেশ দলের অধিনায়কের নজর এড়িয়ে যায়নি বলেই আমাদের ধারণা।  তবে মূল কারণ অনুমান করতে খুব বেশি বেগ পাওয়ার কথা নয়। প্রথম আলোর সাধের কামধেনু আশরাফুলের মূল একাদশ থেকে ছেঁটে ফেলাতেই কি তাদের সাকিবের প্রতি এতটা গাত্রদাহ? আশরাফুলের এই না থাকার পেছনে সাকিবের হাত আছে অনুমান করেই কি তার প্রতি এতটা নির্লজ্জ বিষোদগার? নাকি বিচক্ষণ সাকিবের চাঁছাছোলা মন্তব্যে নাকাল হয়েই নামজাদা পত্রিকাটির ওই তথাকথিত জাঁদরেল সাংবাদিকদের এইসব অলীক প্রপাগান্ডা? কারণ যেটাই হোক, পুরো ব্যাপারটা এখন দিবালোকের মতই স্পষ্ট, কোনো লুকোছাপার অবকাশ আর নেই। প্রচারসংখ্যার শীর্ষে তারা অবস্থান করতে পারে, মেকাপে-গেটাপে তারা এখন অপ্রতিদ্বন্দ্বী হতে পারে, কিন্তু বলতে বাধ্য হচ্ছি, অনেক হয়েছে আর নয়, সহ্যেরও একটা সীমা থাকে। এসব স্বকপোলকল্পিত প্রপাগান্ডা শক্ত হাতে দমন করা দরকার। আর সাকিবকে বলছি, জয়-পরাজয় যাই হোক, গোটা বাংলাদেশ তোমার সাথে আছে। পুরো পাতা ভরিয়ে উৎপালের দল তোমার নামে মিথ্যের বেসাতি করে যেতে পারে, কিন্তু শকুনের দোয়ায় কবেই বা গরু মরেছে। উৎপালদের মুখে ছাই দিয়ে তুমি সামনে এগিয়ে যাও, আমরা তোমার পেছনেই ছিলাম, আছি, থাকব।



শিশিরের ট্রেন 



শুরু কথাঃ "স্ফটিক পৃথিবী"  নামে আমার একটি আনকোড়া কবিতার পাণ্ডুলিপি আছে যেটাকে নিয়ে চলছে ঘষা-মাজা।  কবিতাটি সেখান থেকেই নেয়া।  
এক কণা ধুলোর আশ্রয় মিলেছিল পাতায়
সর্ম্পক গভীর গাছের সাথে তবু ক্ষুদ্র বলয়
সবকিছু  তার সীমানার বাইরে মনে হয়
তবু কি এক আশা তাকে জাগায়
শত অণু স্বপ্ন আঁকে পৃথিবী দেখার নেশায়। 
অতঃপর সুযোগ এসে যায়
সাহসী হতে হয় নিরুদ্দেশী এই যাত্রায়
বুকের ভেতর জানার  নেশা মাদল বাজায়
রাতের প্লার্টফর্মে যাত্রী ধুলো এবার দাঁড়ায়। 
উঠে পড়ে ট্রেনে; চোখ রাখে জানালায়
শিশিরের ট্রেন যায় পাতা থেকে পাতায়
বিস্মিত চোখে ধুলো শুধু তাকায়
দেখে  পৃথিবীর অলিগলি, ঘাসে ঘাসে ছুঁয়ে থাকা মায়ায়
ভোরের  আলো এসে চোখ তার ধাঁধাঁয়। 
আচানক বিস্ময়ে জলের দেয়াল থেকে দুবাহু বাড়ায়
জেনে যায় সে গন্তব্য এখানেই শেষ নয়
শিশিরের ট্রেন যাবে আরেক বিহ্বলতায়। 
ধুলো চলে যায় শিশিরের সাথে অদৃশ্য অজানায়
জন্ম নেয়া অসাধারন ধুলোকে সবাই ভুলে যায়
পাতারা ভুলে না কিছুই - তারা থাকে অপেক্ষায়
 আবার যদি শিশিরের ট্রেন ধুলোকে ফেরায়।  


নিঃশব্দ পতন



শুরুকথাঃ  তখনো ইংরেজী সাহিত্য নিয়ে পড়ার ঝোঁকটা মাথায়।  ৮ টা ক্লাস নেয়া হয়ে গেছে; টুকিটাকি ইংরেজী কবিতা লিখছি। একটা কবিতা প্রকাশিত হওয়ায় আগ্রহ বেড়ে গেল সাতগুন। বাংলা কবিতা তখনো আমার পড়া এবং লেখার  আমার চৌহদ্দির  বাইরে।  রবীন্দ্রনাথের গদ্য ভাল লাগে কিন্তু কবিতা টানেনা। এরকমই চলতো যদি না আমি জীবনানন্দ দাসের কবিতা পড়তাম।  আমি যার কাছে চিরদিন ঋনী হয়ে থাকতে চাই তাঁর লেখা থেকে অনুপ্রানিত হয়ে আমার নিচের কবিতাটি লেখা। 
___________________________
যে জীবনে তুমি ছিলে দুঃস্পর্শ ঘাস
দুর্মূল্য সবুজে বিছানো অশথের চারপাশ।
সে জীবনে আমি ছিলেম শিশির
রাতের বেদীতে বসে দেখেছি আয়োজন পৃথিবীর।
দেখেছি দূর থেকে- ভোরের আশ্চর্য মায়ায় বিস্ময়ে জেগে উঠেছ তুমি
শিশিরের মিছিলে হয়েছি শামিল-সার্থক হৃদয় ছুয়েছে তোমার পুণ্য ভূমি।
শুদ্ধতম দেবী তুমি! হয়েছিলে আরো পবিত্র…মায়াময়
তোমাকে যে জেনেছে- জানে সে, কি আনন্দ জীবন বিলিয়ে দেয়ায়!
প্রিয়তমা দেবী, ভক্তির প্রাচুর্যে তোমার বিমোহিত নয়ন
দেখেছে কি এক প্রেমিক শিশিরের আনন্দময় নিঃশব্দ পতন?


দূরত্বের ভেতর-বাহির 



যে ছেলেটা পরীক্ষাতে একশ পায় !
তাকে ঘিরে আনন্দ সব, তাক ঘিরেই সুবর্ণ
পেছন সারির নাম না-জানা সেই মেয়ে
ছেলের জন্য সবুজ পাতায় ভরিয়ে তুলে অরণ্য।
যে ছেলেটা পরীক্ষাতে একশ পায় !
শুনেছিল কবে মেয়ে নীল রঙ তার ভীষণ প্রিয়
যত্ন করে মেঘ জড়ালো আকাশ-ছোঁয়া নীল রুমালে।
ছেলের ভুবন ছড়ান-ছিটান সীমাহীন এক নীলের মাঝে
শিউলি গন্ধে ভেজা রুমাল থমকে যায় তার মেঘ-দেয়ালে।
সবাই জানে, ছেলে কেবল পরীক্ষাতে একশ পায়
                         জানে মেয়ে!
জানলা গলে রোদটা কেমন ছেলের মুখে থমকে যায়।
দু-পয়সার এক ছোট্ট ঘুড়ি কেমন করে এক নিমিষে
আকাশটাকে বল বানিয় ছেলের চোখে নামিয়ে দেয়। 
যে ছেলেটা পরীক্ষাতে একশ পায়!
চোখ তুললেই পারুল-লতা, মনের ভেতর চন্দনা
পেছন সারি অনেক দূরে, অনেক দূরে লাল ফিতে
পদ্ম-ভেজা সজল মেয়ের নাম রয় অজানা।
তবুও বুঝি কখনোবা ঝড়ের দিনের ঘূর্ণি হাওয়ায়
ছেলের বুঝি দ্বন্দ্ব লাগে!
              কৃষ্ণচূড়া লাল-ফিতেতে পাল ছড়িয়ে হারিয়ে যায়।
ঘোরও কাটে;
        তাকিয়ে দেখে পারুল-লতা কিংবা কোনো চন্দনা।
দলিয়ে যায় ছেলে  ঘাসের যত শিশির নোলক
                                  তখন ছেলে আনমনা।
অনেক দূরে দাঁড়িয়ে থাকা মেঘ-পানিতে
                     মেয়ের কেবল কান্না পায়
সেই ছেলেটাই পরীক্ষাতে একশ পায়! 


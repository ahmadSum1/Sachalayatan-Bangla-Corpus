বিফলে মূল্য ফেরৎ...



বিফলে তার মূল্য ফেরৎ
গ্যারাণ্টি তার নামে
সেই ভরসায় চান্দুমামা
নিলেন চড়া দামে।
স্বপ্নে পাওয়া তাবিজ নাকি
দারুণ কার্যকর
কার্যসিদ্ধি করেই ছাড়ে
ঝেঁটে শরম ডর।
মামী একটা হবেই এবার
কেমনে ফস্কে আর
জমবে খেলা দেখবে সবাই
আসছে মঙ্গলবার।
দিনটা হলো কৃষ্ণপক্ষের
অমাবস্যা তিথি
এক দমে তা বাঁধতে হবে
এ-ই তাবিজের রীতি।
সুড়সুড়িয়ে না এসে পার
কেমনে পাবে শুনি
চুলের গোড়ায় তাবিজ বাঁধা-
কই যাবি টুনটুনি!
ভেবেই আগাম বিভোর মামা
মনটা যে আঁইটাই
নেড়েচেড়ে ঠিক বুঝেছেন
জিনিস তো এইটাই!
অমাবস্যায় নীরব পাড়া
তিন প্রহরের রাতে
চুপি চুপি বেরোয় মামা
তাবিজ নিয়ে হাতে-
টুনটুনিদের বাড়ির পাঁচিল
টপকে হবেন পার
হ্যাঁচকা টানে কানটা ধরে
লাগালো তোলপাড়
কে? পাড়ার চৌকিদার! #


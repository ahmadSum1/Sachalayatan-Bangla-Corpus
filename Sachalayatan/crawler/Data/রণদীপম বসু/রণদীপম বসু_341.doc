শুয়ে আছেন তিনি



শুয়ে আছেন তিনি
এই বুকের কফিনে শুয়ে আছেন তিনি
আশ্চর্য প্রশান্তি তাঁর
ছুঁয়ে আছে শরীরে বিশাল।
এতো যে অমল স্রোত বয়ে গেছে
বুকের মৌচাক থেকে
বাংলার প্রতিটি স্রোতস্বিনীর কোলে
জলল সূর্যের মতোন উজ্জ্বল হাসি তাঁর
পরম বাৎসল্যে স্নাত হয় অবিরল
উদ্বেল মৃত্তিকায়।
শুয়ে আছেন তিনি অপরূপ কফিনে এক
দরাজ বুকের কোণে নিভৃতে রেখেছিলেন তুলে
সেই স্বপ্নের পালকে মুড়ে উদাত্ত আকাশ-
এখন তা নুয়ে আছে উন্মুক্ত শিয়রে তাঁর,
বৃক্ষেরা স্নিগ্ধ শিশির জলে ধুয়ে দেয় তাঁকে
ধুয়ে দেয় সযত্নে শ্যামল
এতোকার পরিচিত নগ্ন নিথর পা ;
আর কালের সফেদ ছোঁয়ায়
নক্ষত্রেরা মুছে নেয় নিজস্ব কলঙ্ক সব
পতাকার রঙ মেখে শুয়ে আছেন তিনি
বাঙালীর হৃদয়-অতলে অনন্য বিধুর শয্যায়।


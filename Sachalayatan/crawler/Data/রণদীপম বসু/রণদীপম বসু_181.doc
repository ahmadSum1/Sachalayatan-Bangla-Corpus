ইয়োগা: সুদেহী মনের খোঁজে |২৫| সূর্য-নমস্কার।



সূর্য-নমস্কার (Surya-namashkara) বা (Sun-salutation) একটি উত্তম খালিহাতে ব্যায়াম। যে কোন ব্যায়াম বা খেলাধূলার পূর্বে কয়েকবার সূর্য-নমস্কার করে নিলে দেহ যথেষ্ট ব্যায়ামোপযোগী হয়ে ওঠে। রক্তের গতি ও দেহের তাপ যে কোন ব্যায়ামের পক্ষে উপযোগী করে তোলার জন্য পদ্ধতিটি বিশেষ কার্যকরি। তাই দু’-এক ক্ষেপ সূর্য-নমস্কার করে তারপর যোগাসন আরম্ভ করলে দ্রুত এবং ভালো ফল পাওয়া যায়।
ভারতীয় যোগ-দর্শন প্রণেতারা সূর্যকে দেবতা জ্ঞানে এবং সেই দেবতাকে একটি বিশেষ পদ্ধতিতে প্রণাম জানিয়ে যোগ-ব্যায়াম করতে বলে গেছেন। তাঁরা বিশ্বাস করতেন প্রথমে সূর্যকে প্রণাম করে তারপর যোগ-ব্যায়াম শুরু করলে তিনি খুশি হয়ে তাঁর দেহের প্রাণশক্তি অভ্যাসকারীর দেহে পাঠিয়ে দেন, অর্থাৎ যোগ-ব্যায়ামকারী প্রাণশক্তিতে ভরপুর হয়ে ওঠে। একালের বিজ্ঞান-মনস্ক অভ্যাসকারী যারা সূর্যের জারিজুরি সব জেনে গেছেন, ভক্তিজ্ঞান কম থাকলেও, তারাও এই বিশেষ ব্যায়ামটি করলে একই ফলাফল পাবেন।
ব্যায়ামটির ভঙ্গিমাগুলো দেখতে যোগাসনের মতো হলেও সূর্য-নমস্কার যোগ-ব্যায়াম নয়। এর মূলেই তফাৎ। কেননা, যোগাসন অভ্যাস করতে হয় স্থিতিতে, আর সূর্য-নমস্কারের ভঙ্গিমাগুলো প্রথম থেকে শেষ পর্যন্ত হবে গতিতে। তার মধ্যে কোথাও স্থিতি নেই, ঠিক ড্রিলের মতো। ১ ঃ ২ ঃ ৩ ঃ ৪ ঃ ৫ ঃ ৬ ঃ ৭ ঃ ৮ ঃ বলার বা উচ্চারণ করার সাথে সাথে ১ ঃ ২ ঃ ৩ ঃ ৪ ঃ ৫ ঃ ৬ ঃ ৭ ঃ ৮ ঃ নম্বর ভঙ্গিমাগুলো পর পর করে যেহে হয়। আবার ৮নং ভঙ্গিমা থেকে ১নং ভঙ্গিমায় ফিরে আসতে হয়। ১ থেকে ৮ এবং ফের ৮ থেকে ১-এ ফিরে এলে তবেই একবার সূর্য-নমস্কার হয়।
পদ্ধতি:
১ ঃ হাত দু’টো নমস্কারের ভঙ্গিমায় রেখে পা জোড়া ও শিরদাঁড়া সোজা করে দাঁড়ান।
২ ঃ এখন এ অবস্থায় হাত মাথার উপরে তুলুন। হাত দু’টো কানের সঙ্গে লেগে থাকবে।

৩ ঃ এবার গোড়ালি থেকে কোমর পর্যন্ত সোজা রেখে দেহের উপরাংশ যতটা সম্ভব পেছনদিকে বাঁকিয়ে নিয়ে যান। হাত কানের সঙ্গে লেগে থাকবে।

৪ ঃ এখন আবার ২ নং অবস্থানে ফিরে এসে গোড়ালি থেকে কোমর পর্যন্ত সোজা রেখে দেহের উপরাংশ নিচু করে হাত দু’টো সামনে পায়ের কাছে রাখুন।

৫ ঃ এবার হাতের তালু মাটিতে রেখে পায়ের পাতার উপর ভর দিয়ে উবু হয়ে বসুন।

৬ ঃ এক পা পেছনে ছড়িয়ে দিয়ে মাথা উঁচু করুন।

৭ ঃ এখন অপর পা-ও পেছনে ছড়িয়ে দিন। হাতের তালু এবং পায়ের আঙুলের উপর দেহের সমস্ত ভার থাকবে।

৮ ঃ এবার নিচু হয়ে সাষ্টাঙ্গে প্রণাম করুন, অর্থাৎ হাত দু’টোর অবস্থান অপরিবর্তিত রেখে গোটা দেহটাকে উপুর অবস্থায় মাটিতে শুইয়ে দিন।

এরপর উল্টোদিক থেকে পর পর ভঙ্গিমা করে অর্থাৎ ৮ থেকে ৮-৭-৬-৫-৪-৩-২-১ এভাবে ফের ১-এ ফিরে আসুন। তাহলেই একবার সূর্য-নমস্কার পূর্ণ হবে।




[Images: from internet]
(চলবে...)
পর্ব:[২৪][**][২৬] 


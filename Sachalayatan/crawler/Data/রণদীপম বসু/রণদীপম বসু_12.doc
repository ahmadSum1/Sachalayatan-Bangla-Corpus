| চতুষ্পদী কষ্টগুলো… |৩৬-৪০|



(৩৬)
বৃষ্টির কাছে কতো যে দেনা আমার, জানতে চাইলো না কেউ।
যখন জানলো ওই মেয়েটি শুধুই-
মুঠোর ভেতরে রাখা নগ্ন রোদ্দুর নিয়ে সামনে দাঁড়ালে তুমি;
বুঝলে না, কিছু কিছু দেনা হয়- শোধ দিতে কেটে যায় অনেকটা জীবন !
.
(৩৭)
প্রবল পঙক্তির ঘোরে এভাবে কতোকাল আর,
আমি কি নিঃসঙ্গ মাছ, না কি তুমুল ডুবুরি ছিলাম !
আশ্চর্য বোতামগুলো খোলোই না-হয়,- একবার দেখে যাই শুধু
তারপর ফিরে যাই পুরনো সীমান্তে আবার !
.
(৩৮)
তোমাকে শোনাবে বলে
যে-কথাটি বলেছিলাম নদীর কানে কানে,
নদীও বেহায়া খুব-
সে-কথা সে বললো গিয়ে অন্য কারো কানে !
.
(৩৯)
সাঁতার না জানলেও মাঝি হওয়া যায়-
যদি নৌকো ভাসাতে জানে;
তোমার নরম নদী সাঁতরে পেরোতে গিয়ে- কোথায় সে তটরেখা !
কেবলই হারিয়ে যাই স্রোতের টানে।
.
(৪০)
একদিন পৃথিবীতে সন্ধ্যা নামবে ঠিকই;
যেদিন তুমি আমি থাকবো না কেউ- রয়ে যাবে ছায়ারাই শুধু।
ছায়াও রঙিন হয়- কাছে থাকো যদি,
এসো না দু’জনে আজ ছায়ার যৌবনে মিশে অনঙ্গ আল্পনা হই !
…
(চলবে…)
…
[৩১-৩৫] [*] [৪১-৪৫]
…


এটা বধ্যভূমি নয়...



আমাদের সব কথা মিশে যায়
বিশ্বস্ত এই মাটিতেই শেষে, মিশে না অন্ধকার-
কেমোন আলগা হয়ে জুড়ে থাকে
প্রতিটা আলোর গায়ে দেখো,
কারণ ওগুলো শোকের ছায়া।
আমাদের সব দুঃখ ডুবে যায় বুকের গভীরে কোথাও
ডুবে না কষ্টের পাথর কিছু-
নির্ণিমেষ অভিমান পারে না ভাঙতে কোনো জড়ল বিষাদ
কারণ ওখানেই ছুঁয়ে থাকে আমাদের অন্তরীণ আহত নিঃশ্বাস।
হয়তো বা আমাদের সব স্মৃতি ধুয়ে যাবে একদিন
আরো কতো স্মৃতিময় বিস্মৃতির প্রাত্যহিক জলে
শুধু জাগবে গভীর ক্ষত
চর হয়ে জেগে ওঠা স্রোতস্বী পথের বুকে অমল ধারায়
কারণ জীবনের শেষ চুম্বনে মিশে ওইখানে
আমাদের প্রিয়তম মানুষেরা কিছু
এই মাটিকেই আঁকড়ে বুকে
রয়েছিলো পড়ে এক অদ্ভুত নিমগ্নতায়...
তাই ভুল করে কেউ যেনো একে
বধ্যভূমি বলো না আর ;
মায়ের কোলে কোনো বধ্যভূমি থাকে না-
ওটাই হৃদপিণ্ড আমাদের... ।
['অদৃশ্য বাতিঘর' কাব্যগ্রন্থ থেকে নেয়া]


অপেক্ষা (অণুগল্প)



সদা সত্য কথা বলিবে ; কখনো মিথ্যা বলিবে না...
হা হা হা !
হাসছো কেন আব্বু ?
না রে, এমনি !
তুমি কি এভাবে এমনি এমনি হাসো ?
প্রাইমারীর ছাত্র শিহরের কথা শুনে নিজকে সংযত করে নিলো আক্কাছ।
না বাবা, একটা হাসির কথা মনে হয়েছে তো, তাই। তুমি তোমার পড়া পড়ো।
সদা সত্য কথা বলিবে, কখনো... ছেলের পড়া শুনতে শুনতে আবারো হাসি পেলো আক্কাছের। তবে এবার প্রকাশ্যে নয়, মনে মনে। জিহ্বা আর ভুড়ি সর্বস্ব বস-কে কি সত্যিকথাটাই বলে নি সে ?-
‘আপনাকে তো আমি ঘৃণা করি না ; ঘৃণা করি আমাকে, যে আপনার এখানে চাকরি করতে এসেছে !’
সদা সত্য কথা বলিবে, কখনো... হাহ্ ! কী অকপট মিথ্যেগুলোই না শিখে যাচ্ছে ছেলেগুলো ! চোখ মুদে মুদে ভাবছে আক্কাছ, কাল আবার বাড়িঅলার কসাইচোখ নিয়ে আরেকটা সকাল আসবে। স্ত্রী সালেহা এক টুকরো কালো মেঘের মতো স্থির হয়ে যাবে রান্নাঘরের কোণায়।
কিসের অপেক্ষা আর ! শুধু শুধুই চাকরি খুঁজবে, না কি... ?
(২৮/০৫/২০০৮)


বৃক্ষ সংলাপ



বৃক্ষ সংলাপ
- আচ্ছা, বলতে পারো
এরকম মাতাল জ্যোৎস্নায় চাঁদেরা উচ্ছল হলে
বৃক্ষেরা এতো বেশী নুয়ে পড়ে কেনো?
- বৃক্ষরমণীর বুকে রাতেরা সরব হয়, তাই
- বুঝতে পারি না যে...
- তুমি তো বৃক্ষ নও
- তবে তুমি কী?
- আমি যে আর জন্মে বৃক্ষই ছিলাম
- তুমি জন্মান্তরে বিশ্বাস করো!
- একটা জীবন মানে অসংখ্য জন্মের ফল
- হেঁয়ালি করছো?
- মানুষের মন হেঁয়ালির বিমূর্ত পিণ্ড এক
নিরন্তর ডুব দেয় ভেসে উঠে-
আবার ডুবে যায়...
- বুঝিয়ে বলো
- গর্ভিণী রাতের কাছে জানতে নেই স্বচ্ছতার নাম
- আহা, আমি যদি
চন্দ্রাতপ বৃক্ষ হতে পারতাম!
- তুমি হবে বোধিবৃক্ষ
অথবা জননী গাছ...
- তারপর...
- কোন এক ভয়াল রাতের উদ্ভ্রান্ত ঝড়ে
তুমিও মাতাল হবে...
- দ্যাখো, কেমোন শিরশির করছে আমার!
- শিকড়হারা বৃক্ষপুরুষ এক সোহাগের লাল চিহ্ন
এঁকে দেবে দুর্দান্ত আঘাতে...
- আমার ভয় করছে!...
- তোমার অস্থির শীৎকারে জেগে উঠবে রাত,
চাঁদেরা গলে যাবে, থেমে যাবে
নিশাচর প্রাণীদের তাবৎ চিৎকার...
- চুপ করো তুমি
- জীবনের স্রোত কখনো থামে না আর...
- আমার কান্না আসছে!
- এটাই জীবন...!! #
(১৬/১০/২০০৩)


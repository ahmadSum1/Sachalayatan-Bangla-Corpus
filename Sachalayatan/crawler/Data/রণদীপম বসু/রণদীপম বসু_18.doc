| ব্লগখিচুড়ি-০১ : রাজনীতির নৈতিকতা ও ভর্তৃহরির নীতিস্তোত্র ।



খ্রিস্টপূর্ব প্রথম শতকের সংস্কৃত কবি ও রাজন্যপুরুষ ভর্তৃহরি (বিক্রমাদিত্যের বৈমাত্রেয় অগ্রজ) এখনো স্মরণীয় হয়ে আছেন তাঁর রাজদণ্ডের জন্যে নয়, বরং তাঁর অমর কবিকৃতি এবং অসাধারণ শৃঙ্গারশতক ও বৈচিত্র্যময় নীতিশতকের জন্য। হেন বিষয় নেই যা তাঁর নীতিবাক্যে স্থান পায়নি। জন্মসূত্রে রাজপরিবারের সদস্য এবং স্বভাবে কবি হওয়ার কারণেই রাজনীতি বিষয়ে তাঁর গভীর পর্যবেক্ষণ শুধু আকর্ষণীয়ই নয়, সত্যনিষ্ঠতায় বিস্ময়করও বটে ! এই রাজনীতি নিয়ে তাঁর অনুসন্ধিৎসু নীতিশ্লোকটি যাঁদের নজরে এসেছে তাঁরা আর যাই হোক রাজনীতিক চরিত্র নিয়ে হতাশাবাদী হওয়ার কথা নয় বলেই আমার ধারণা।
তাই যারা রাজনীতিকদের কাছে নৈতিকতা আশা করেন তাঁদের শুভবোধ নিয়ে আমার সন্দেহ নেই যদিও, কিন্তু প্রশ্নটা উঠে এই আশাবাদীদের কাল্পনিক আশাবাদ নিয়ে। হয় তাঁরা জেগে ঘুমান, নয়তো ঘুমের ঘোরে স্বপ্ন দেখাটাকেই জেগে থাকা বলে চালিয়ে দেন ! বিশ্বাস হচ্ছে না ? তাহলে আর কথা না-বাড়িয়ে চলুন ভর্তৃহরি রাজনীতি নিয়ে কী বলেছেন তা দেখে নিই ! যদিও এই নীতিবাক্যে রাজনীতিকে উপমায় ভূষিত করতে গিয়ে দু’হাজার বছর আগের পুরুষতান্ত্রিক দৃষ্টিতে নারীকে কিভাবে দেখা হতো তাও অপ্রকাশ্য থাকে নি !
সত্যানৃতা চ পুরুষা প্রিয়বাদিনী চ
হিংস্রা দয়ালুরপি চার্থপরা বদান্যা।
নিত্যব্যয়া প্রচুরনিত্যধনাগমা চ
বারাঙ্গনেব নৃপনীতিরনেকরূপা।। (ভর্তৃহরির নীতিশতক- ৪৭)
অর্থাৎ : (কখনও) সত্যবাদিনী (কখনও) মিথ্যাবাদিনী, (কখনও) কঠোর ভাষিনী (কখনও) মধুরালাপিনী; (কখনও) নির্দয়া (কখনও) দয়াবতী, (কখনও) ধনলোভী (কখনও) দানবতী, (কখনও) প্রচুর ব্যয়-কারিণী এবং (কখনও) প্রচুর ধনার্জনকারিণী (এই) ‘রাজনীতি’ বারাঙ্গনার ন্যায় বহুরূপিণী।
ফুটনোট : আমাদের দেশের প্রেক্ষাপটে রাজনীতিক হিসেবে আওয়ামীলীগ যে বর্তমান বিএনপি-জামায়াতের ধারেকাছেও যেতে পারে নি, তা কি আর বলার অপেক্ষা রাখে !!
…
(১৮-০৭-২০১৩)
…


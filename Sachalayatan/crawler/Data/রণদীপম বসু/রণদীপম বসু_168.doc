আজ না হয় কবিতাই হোক।..০২।



খুনে তিল’টাই জানে
প্রহরায় জেগে রাখা তোমার ওই খুনে তিল’টাকেই জিজ্ঞেস করো
সে কি জানে- এটা যে তুমি নও, তোমার উঠোন শুধু ?
লাল জলে ফোটে থাকা কৃষ্ণ বাতিঘর !
যুদ্ধের মন্ত্র ভুলে নির্বোধ আহুতি দেয়া ইচ্ছের কবন্ধগুলো
নিরস্ত্র দেখে
ভেবো না শিখেনি ওরা সশস্ত্র হতে;
ওরাও খুঁজতে জানে অহিংস সবক-এ বোনা স্বর্ণচাপা সুখ, নারীর প্রাসাদ
কিংবা নিমেষেই হানা দিতে লুটেপুটে হালাকু চেঙ্গিস !
তুমি আর টোল পড়া তিলের সৌরভ ছুঁয়ে
একেবেঁকে যে নদীটা নিশ্চিৎ হারিয়ে যাবে নাভির চরায়
জলল অক্ষর দিয়ে ওখানে একটি নাম লিখে দিতে বহুকাল ভেসেছি আমি।
অতঃপর কখন যে ডুবেই গেলাম !
খুনে ওই তিল’টাই জানে- ওটা কি ঝড়ই ছিলো,
না কি সময়ের ফুটো বেয়ে
আদিগন্ত গিলে ফেলা নহলী সাম্পান ?
[০১][××][০৩]


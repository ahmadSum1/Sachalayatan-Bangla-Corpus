। আমি যে 'কিংবদন্তী'র কথা বলছি...।



এখনো ঘুমাই নি বলেই আমার কাছে আজকে মনে হলেও আসলে এটা ঘটে গেছে কাল অর্থাৎ ২৩-০৭-২০০৯ তারিখ বৃহষ্পতিবার অপরাহ্ণ ছ'টায়। মিরপুর-০১ এর গোলচক্কর সড়কদ্বীপে ভাস্কর হামিদুজ্জামান খানের যে ভাস্কর্যটা মেয়র সাদেক হোসেন খোকার মাধ্যমে উন্মোচন বা উদ্বোধন হলো, এটার নাম 'কিংবদন্তী'। শহীদ মুক্তিযোদ্ধাদের স্মরণে স্টেইনলেস স্টীলে নির্মিত এ ভাস্কর্যটা প্রায় সাড়ে তিন ফুট বেদীর উপর আনুমানিক সাত ফুট উচ্চতাবিশিষ্ট। অস্ত্রহাতে যুদ্ধরত এক অকুতোভয় মুক্তিযোদ্ধার আধাবিমূর্ত আঙ্গিকে তৈরি ভাস্কর্যটির নামটা কবি আবু জাফর ওবায়দুল্লাহ'র 'আমি কিংবদন্তীর কথা বলছি' শিরোনামের কবিতা থেকেই যে আহরণ করা হয়েছে, তা বুঝা যায় ভাস্কর্য এলাকায় একটা সুদৃশ্য ফলকে কবিতাটার চারটি চরণ উৎকীর্ণ দেখেই-
“ আমি কিংবদন্তীর কথা বলছি
আমি আমার পূর্বপুরুষের কথা বলছি।
তাঁর করতলে পলিমাটির সৌরভ ছিল
তাঁর পিঠে রক্তজবার মতো ক্ষত ছিল।”
সত্যিই তো তাই ! কারণ আমাদের দাসত্বের শৃঙ্খল ভেঙে দিয়ে গেলেও তাঁরা যে ক্রিতদাস ছিলেন ! হাঁ, তাঁরা ক্রিতদাসই ছিলেন। কিন্তু এখন...?


| বোকা মেয়ে জানলো না |



…
কথায় কথায় ‘দিব্যি’ টানা ঠিক নয়। তবু
মেয়েটি, ছেলেটির কোন অক্ষমতাকে নয়, বরং
অনির্ণীত সামর্থ্য আর অপরিমেয় সম্ভাবনাকেই জিম্মি করে দিলো
সমুদ্রের দোহাই টেনে।
মেয়েটি কি জানতো, ছেলেটি সমুদ্র আর সমুদ্রের
অপার্থিব জগতটাকে অসম্ভব ভালোবাসে ?
সমুদ্রের গভীর নীল জলে সে শুধু মেয়েটির প্রতিচ্ছবি
দেখতো বলেই কিনা কে জানে,
পড়ন্ত বিকেলের ধুসর আলোয় চুপ করে বসে থাকে
বিষণ্ন সৈকতের প্রান্তসীমায়-
সমুদ্রের এই বিশালতায় সে ঝাঁপ দিতে চেয়েছিলো-
তাই শিখেছিলো হিরন্ময় সাঁতার;
সমুদ্রের অতল-স্পর্শতাকে ছুঁতে চেয়েছিলো-
তাই অনেক প্রতীক্ষার পর তাকে ভুলতে হয়েছে ফের
পুরনো সাঁতার।
ভুলে যাবার মতো ভয়ঙ্কর কঠিন সাধনার কাজ
যে সম্ভব করে তুলতে পারে
সেই অপরিমেয় সামর্থ্যবান ছেলেটি
সমুদ্রের নির্জন নিসঙ্গতায় মুখর হতে চেয়েছিলো-
এবং সমুদ্র কখন নিসঙ্গ হবে তারই অধ্যয়নে ব্যস্ত ছিলো সে…
অতঃপর এক নিসঙ্গ বিকেলে সমুদ্রের দূরাগত গর্জন শুনতে শুনতে
একটি ছেলে চুপ করে বসে থাকে সৈকতের নিস্তব্ধ প্রান্তসীমায়।
সাঁতার ভুলে যাওয়া ছেলেটি ততদিনে জেনে গেছে-
সমুদ্রের বিশালতায় ঝাঁপ দেয়া যায় না কখনো,
হেঁটে হেঁটে নেমে যেতে হয়; কারণ-
সমুদ্রকে ছুঁয়ে দিলে সমুদ্রই টেনে নেয় বুকে !
সে এগিয়ে যায় সমুদ্রের দিকে…
তার অনির্ণীত সামর্থ্য আর অপরিমেয় সম্ভাবনা
জিম্মি হয়ে আছে এই সমুদ্রের কাছে !
চাইলেই সে নেমে যেতে পারে একটু একটু করে
সমুদ্রের জরায়ু ফুঁড়ে এক নিঃসীম অন্ধকারের বিবর্ধক জগতে
চাইলেই নেমে যেতে পারে, কিন্তু
সন্ধ্যার গাঢ় নোনা আভায়
সমুদ্রের কালো জল কোন প্রতিচ্ছবিই দেখালো না তাকে;
ফেলফেল অন্ধকারে এক অচেনা সমুদ্রের দিকেই তাকিয়ে রইলো সে…
বোকা মেয়ে জানলো না-
একটি ছেলে সমুদ্রে ঝাঁপ দিতে এসে
শেষপর্যন্ত একাই ফিরে গেলো তার সবটুকু সামর্থ্য নিয়ে।
ছেলেটির অনির্ণীত সম্ভাবনা
মেয়েটির কাছে অযথাই জিম্মি হয়ে রইলো।
…


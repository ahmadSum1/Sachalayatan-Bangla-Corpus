| কবিতা লিখতেই হবে এমন কথা নেই |



…
কবিতা লিখতেই হবে এমন কথা নেই
কিন্তু অসভ্য বর্বরের মতো বসে থাকবো কবিতাহীন
এটা কী করে হয় !
মানুষ আর প্রাণীর ফারাকটা অস্পষ্ট হলেও
যেটুকু স্পষ্টতা তা কবিতার জন্যেই।
সেই থেকে প্রাণপণে কবিতাকেই খুঁজি।
রমনা পার্কে সেদিন কেউ কবিতা কবিতা বলে ডেকে ওঠতেই
বুকের ভেতরের নদীটা গুমড়ে ওঠলো। পাড় ভাঙার শব্দে
চমকে তাকালাম ! মেয়েটির নাম কবিতা। এখন যার আলিঙ্গনে আবদ্ধ,
একটু পরে অন্য কেউ স্থান নেবে তার। এরপর আরো কেউ।
তারপর আরো… আরো…। এভাবেই কবিতার হাতবদল হতে হতে
কবিতা কারো একার থাকে না। কিন্তু সবারও নয়। বেবুশ্যের বিষে আর্দ্র
নীলাভ্র কবিতা সে নিজেরও নয়। কবিতা আসলে কারোরই নয়। তবু
মানুষ কবিতাকে পেতে চায় তার বর্বরতা ঘোচাতে, এবং কবিতাকে পেতে গিয়ে
কবিতা পড়তে গিয়ে মানুষ শেষপর্যন্ত বর্বর হয়।
কবিতা লিখতেই হবে এমন কথা নেই। কবিতা পড়তে হয়,
পড়তে পড়তেই মানুষ কবিতাকে হারিয়ে ফেলে। তখন আবার
কবিতা লিখতে হয়।
মানুষ অসভ্য প্রাণী; কবিতা ছাড়া মানুষের চলে না।
…
(০৪-০৩-২০১০)
…


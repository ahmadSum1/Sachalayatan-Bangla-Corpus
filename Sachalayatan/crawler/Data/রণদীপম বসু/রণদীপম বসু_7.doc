। এক জোড়া ঠোঁট ।




... 
তখনো কি জানতাম- 
একজোড়া ঠোঁট মানে একরাশ নিঃসঙ্গতা শুধু !
ঢিল ছুঁড়ে যতোই ঢেউ ভেঙে যাই, রূপশ্রীর স্থির জলে ঘোর লাগা মানে 
বুকের ভিতরে গুম হয়ে থাকা কিছু অচেনা দীর্ঘশ্বাস ! 
দুপুরের ধু-ধু মাঠ দূরে আঁকা আবছা নীল পাহাড়ের রেখা মানে 
চোখের কোণে জুড়ে বসা একাকী নির্জন ব্যথা ! 
তখনো কি জানতাম- অন্ধকার মানে শুধু অন্ধকার নয় 
একেবারে অন্যকিছু, অন্য কোনকিছু ! 
ইরেজারবিহীন সেই পেন্সিলটা যদি ফিরে পেতাম আবার 
চেপে থাকা দুর্বহ নামটা তাঁর একটানে কেটে দিয়ে 
ঘষে ঘষে ঢেকে দিতাম সব, নীলুদি’র মতো 
কতকিছুই তো হারিয়ে যায়, ওটাও হারিয়ে গেছে শৈশবের সাথে। 
বাঁ-গালের মধ্যিখানে লেপ্টে থাকা কালো তিলটা দেখে 
এখন আর চমকায় না কেউ। ইচ্ছে হয় জানতে খুব, কেউ কি চমকেছে কখনো? 
আচমকা সেখানে আমার জোড়া-ঠোঁট এঁকে দিয়ে 
বুঝি কৌতুক করে নীলুদি বলেছিলো- আমাকে তুই সত্যি ভালোবাসিস? 
বলতে না বলতেই চোখ দুটো হঠাৎ কেমন যেন হয়ে গেলো তাঁর- 
একপাশে লাল আর একপাশে নীল প্রিয় রঙপেন্সিলটা 
আমার দিকে ছুঁড়ে দিয়েই বাতাসে ফ্রক উড়িয়ে এক দৌঁড়ে হারিয়ে গেলো।  
সেদিনও কি জানতাম, ভালোবাসা শব্দটা গোলমেলে খুব ! 
নড়বড়ে সাঁকোটা পেরিয়ে পরের দিন ওবাড়ি গিয়ে দেখি- কেউ নেই, 
ভাঙা তুলসিতলার পাশে বিবর্ণ ফাঁকা বাড়িটা কিরকম যেন, একেবারে অন্যরকম ! 
নীলুদি’রা চলে গেছে ! কোথায়, কেন !  
‘আমাকে তুই সত্যি ভালোবাসিস?’- চমকে উঠে কতোবার, ওই বুঝি নীলুদি এলো ! 
টের পাই ছুঁয়ে থাকা একজোড়া ঠোঁট, আমার বাঁ-গাল জুড়ে ! 
(১২-০৮-২০১৪)


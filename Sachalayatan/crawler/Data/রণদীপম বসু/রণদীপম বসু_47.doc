| চতুষ্পদী কষ্টগুলো… |০১-০৫|



সচলে একটা সিরিজ শুরু করে কিছুকাল ডিংডং করে অতঃপর সেটাকে অসমাপ্ত রেখে আরেকটা শুরু দিয়েছি। সেটাও আবার কিছুকাল পর বেওয়ারিশ রেখে অন্যদিকে সটকে পড়েছি, এরকম ভুড়িভুড়ি নমুনার বয়স্ক সাক্ষিরা সচলে বহাল তবিয়তেই ঘোরাঘুরি করছেন। সেই ঐতিহ্য ধারণ করে এবার যে সিরিজটা শুরু করতে যাচ্ছি তার জন্যে বহুৎ শক্ত কলজের দরকার। কেননা একাধারে গোটা কবিতা লিখে ফেলে বাঘা বাঘা সচলদের শ্যন দৃষ্টি এড়িয়ে পাঠককে ফাঁকি দেয়ার মুরোদ অন্তত আমার যে কুলোবে না সেটা হলফ করে বলতে পারি। তাই এটুকু নিশ্চয়তা দিতে পারি যে, এই সিরিজের পরিণতিও সেরকম না-হয়েই যায় না। আপাতত টুকরা-টাকরা পঙক্তির এই ভাঙাচোরা সিরিজে তাঁদেরকে অভিনন্দন যাদের মানসিক সুস্থতা নিয়ে সন্দেহের যথেষ্ট অবকাশ থাকবে। হা হা হা !
…
.
(০১)
হঠাৎ দেখেই তুমি বিস্ময়ে ওঠলে বলে-
ওমা! নদীর কি লজ্জা নেই কোনো !
সত্যি কি জানতে না তুমি-
নদীরা এমনই হয় তোমার মতোন !
.
(০২)
ফিরে তাকানো মানে দেখা নয়-
ছেঁড়াখোড়া স্মৃতি রোমন্থন।
যখনই ফিরে তাকাও তুমি, বুঝে যাই-
এবার আসন্ন হলো বিস্মৃতির কাল !
.
(০৩)
যতোটা দূরে গেলে আমাকেই দেখতে তুমি,
সেটুকু না হলো যদি, কেন আর ধরে রাখা ?
আমি তো চাইনি হতে-
তোমার কপোল ছুঁয়ে চশমার কাচ !
.
(০৪)
অহেতুক চমকে ওঠে
অতঃপর আমাকেই হেতু করো তুমি;
অথচ বুঝলেও না তা-
অর্থ নয়, অর্থহীনতাই সৌন্দর্য তোমার !
.
(০৫)
যখন জানলে প্রথম- বৃক্ষেও আগুন থাকে,
পুড়ে যাবে ভেবে আমাকে ছোঁওনি তুমি !
আমিও জেনেছি পুড়ে- আগুনে আগুন পুড়ে,
এটুকু জানলে না শুধু- সে কোন্ আগুনে তুমি অন্যকে পোড়াও !
.
…
(চলবে…)
…
[*] [০৬-১০]
…


| চতুষ্পদী কষ্টগুলো… |৩১-৩৫|



(৩১)
তুমুল বৃষ্টিতে ভিজে কেন যে বেরোলে তুমি-
জানো না কি, লজ্জারাও ধুয়ে যায় বৃষ্টির জলে !
অমন জলল ভাস্কর্য দেখে জানবে সবাই-
আমার বুকের নদী সে-কোন্ সঙ্গমে ছুটে কষ্টের ছলে !
.
(৩২)
তোমার লজ্জার কাছে নতজানু হয়ে আছি বলে
কতো কী যে আখ্যা দেয় লোকে !
কোত্থেকে জানবে ওরা, যদি একবার বলো-
তোমাকে জড়িয়ে ধরে নির্দ্বিধায় ঝাঁপ দেবো চিত্রার জলে !
.
(৩৩)
এমন নির্জন ঘাটে কী হবে শান বাঁধিয়ে আর-
তোমার পায়ের ছাপ না-ই যদি পড়ে !
জলকেলিহারা জলে মাছেরা নিঃস্ব হলে-
তুমিহীন কে আর নামবে বলো পদ্মদীঘি জলে !
.
(৩৪)
সবগুলো মুদ্রা একত্রে মুখর হলে তোমার কথারা নাচে
সবগুলো স্বর মেলে দেয় পেখম যদি, তোমার কথারা হাসে;
সবগুলো রঙ একত্রে রঙিন হলে তোমার কথারা গায়,
আর একইসাথে সবকিছু তোমাতে উচ্ছল হলে চারধারে হলাহল আশ্চর্য নৈঃশব্দে হারায় !
.
(৩৫)
মোহন আঁধারে এসো- জলকেলিরত হবো তুমি আর আমি
আর জ্যোৎস্না চন্দনে গুলে স্বপ্ন-মিথুন হবো;
তুমি ছুঁবে জল, তোমাকে আমি-
জলে জলে ছুঁয়ে যাবো জলল হৃদয় !
…
(চলবে…)
…
[২৬-৩০] [*] [৩৬-৪০]
…


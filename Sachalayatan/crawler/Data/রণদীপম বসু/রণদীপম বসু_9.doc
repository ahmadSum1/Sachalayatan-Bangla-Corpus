এই দিনে…




…
এই দিনে
আমার অবাধ্য অক্ষরগুলো
হুড়মুড় বেরিয়ে পড়ে কলমের মোক্ষম শৃঙ্খল ছিঁড়ে
এই দিন এলে আমি জেনে যাই
প্রতিবাদী অক্ষরগুলো অসম্ভব স্বাধীন আজ
অদম্য শ্লোগানে শ্লোগানে মুখর হবে দিগবিদিক
উচ্চকিত কথারঙে বর্ণাঢ্য মিছিল হয়ে
দাপিয়ে বেড়াবে আজ ফুল পাখি নদী গাছ আকাশের উঠোনে উঠোনে
কলাবউ কিষাণের বিম্বিত চোখের তারায় খুঁজে নেবে বীজরঙা মাটির আঘ্রাণ
এই দিন এলে আমার অক্ষরেরা মানবে না বেড়াজাল কোনো
উষ্ণতার কোদালে ছেনে ছিঁড়েখুঁড়ে তুলে নেবে ইচ্ছেদের পাললিক ভ্রূণ
নিজেই নিজের হুকুমদার এরা আমাকেও অস্বীকার করবে ফের
নিতান্ত অক্ষরহারা স্তব্ধ কলম আমার
শুকনো মসৃন ডগায় নিরবে নতজানু হবে- যেনো বা ক্রন্দনরত এক শহীদ মিনার
এবং
এই দিন এলে আমি জেনে যাই
অক্ষম কলমে আজ
হারানো অক্ষরের শোকে কিছুই লেখা হবে না আর !
…
(২২-০২-২০১৪)


সুখের কাব্য



/সুখের কাব্য/
অনুল্লেখ্য নুনের কোন শ্বেতপত্র হয় না,
অনিবার্য উপস্থিতি না হলেই বরং উল্লেখযোগ্য হয়ে ওঠে তা।
এর দৃশ্যমানতা কোথায় ! মাছ মাংস সব্জি
নিদেন মসলার আড়ালে চোখ কি জিহ্বার সম্পূরক হয় ?
নুনের মতো দুঃখ নিয়েও কাব্য করার কিছু নেই।
তার চে’ সুখই ভালো ; একটা স্বপ্ন স্বপ্ন ভাব,
হলুদ ক্যানভাসে ফুটিয়ে তোলা মাদকীয় শব্দসম্ভার।
গোপন অতলে খোঁজা কষ্ট আর সমৃদ্ধির চেয়ে
গোটা সমুদ্রটাই একটানে এঁকে নেয়া সহজ নয় কি ?
দীর্ঘশ্বাস চাপা থাক মেঘেদের কাছে। জল খুঁড়ে খুঁড়ে
জলের ব্যাঘাত নাই বা হলো।
দুঃখ নিয়ে কাব্য করার কিছু নেই,
এবারের মতো কবিতা না হয় কাঁদলোই না আর।
(১৭/০৬/২০০৮) 


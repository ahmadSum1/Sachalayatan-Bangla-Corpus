কান্নার মুহূর্ত এলে



 কান্নার মুহূর্ত এলে
কান্নার মুহূর্ত এলে
কেউ কেউ এতো বেশি হেসে ওঠে যে,
কান্নার বিভ্রান্তি নিয়েই অবশেষে
                           ঘুমোতে যায়।
অথচ স্বপ্নে কান্নার কোন অপশন নেই !
ওখান হাসি আছে, আনন্দ আছে, দুঃখ আছে,
আছে আশঙ্কা, ভয়,
         দৌঁড়তে না পারার দৌঁড়বাজ ইচ্ছা
আরো কতো শতো পিনফুটা বিষন্নতা আর
                                      স্মৃতির বিভ্রম ;
শুধু হৃদয়ধোয়া কান্না নেই !
হাসির প্রস্তুতি নিয়েও
প্রস্তুতিহীন কান্নার খোঁজে কেউ কেউ হাসতেই থাকে ;
হেসে যায়, নাকি কাঁদে ?
একেকটা বিচ্ছিন্ন দ্বীপের চরায় হাঁটছে সবাই
নিঃসঙ্গ, একা...
পেছনে জলের বন্ধন শুধু...!
(২৩/০৫/২০০৮)


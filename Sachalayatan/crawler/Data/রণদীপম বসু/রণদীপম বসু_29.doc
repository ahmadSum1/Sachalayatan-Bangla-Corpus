| ঘড়ায়-ভরা উৎবচন…|২৪১-২৫০|



…
(২৪১)
অন্ধবিশ্বাস কোন বিশ্বাস নয়, এতে যুক্তিবোধ নেই;
অন্ধভক্তও প্রকৃতপক্ষে ভক্ত নয়,
কারণ তাদের কোন বিবেচনাবোধ থাকে না।
(২৪২)
সাধারণ মানুষ কখনো ইতিহাস বিকৃত করে না;
নির্লজ্জ ফায়দার লোভে জ্ঞানপাপীরাই ইতিহাস বিকৃতিতে নামেন।
(২৪৩)
ঝগড়াটে মেয়েদের স্মৃতিশক্তি হয় প্রখর;
পুরুষের ক্ষেত্রে ঠিক তার উল্টো।
(২৪৪)
সাহিত্যে কল্পনা মূখ্য হলেও ইতিহাসে কল্পনাবিলাসের স্থান নেই;
সাহিত্যক্ষুধা ও মোহে ইতিহাস সম্ভ্রম হারায়।
(২৪৫)
চাইলেই কেউ নষ্ট হতে পারে না;
নষ্ট হতেও সুযোগের দরকার হয়।
(২৪৬)
নিজেকে ত্যাগী বঞ্চিত রেখে অন্যকে সুযোগ ও সাচ্ছন্দ্য দেয়ার মধ্যে
যতই ভাববাদী মাহাত্ম্য থাক্, ট্র্যাজেডি হচ্ছে
একজীবনে বস্তুগত সুখ ও সমৃদ্ধিহীন ত্যাগীজীবন চাপা পড়া বঞ্চনারই ইতিহাস।
যাকে মানুষ প্রশংসা করে, কিন্তু কামনা করে না।
(২৪৭)
ক্ষমতা আর পাগলামি একে অন্যের পরিপুরক;
এতে যা-খুশি করার স্বাধীনতা পাওয়া যায়।
(২৪৮)
রান্নাকে সুস্বাদু করতে কিছু কূটকৌশলের দরকার হয়; তাই
রন্ধনপটুরা কূটকৌশলী হয়।
(২৪৯)
পাগলের সাথে সহাবস্থানই পাগলের চিকিৎসকদের ট্র্যাজেডি;
ক্রমে ক্রমে এরা সুস্থ পরিবেশ থেকেই বিচ্ছিন্ন হয়ে যান।
(২৫০)
সময়কে প্রকৃষ্টভাবে ব্যবহারের উপায় হচ্ছে সময় ভুলে যাওয়া;
মানুষ যতক্ষণ সময় সম্পর্কে সচেতন থাকে
ততক্ষণ সময় তার কাজে আসে না।
…
[২৩১-২৪০][*][২৫১-২৬০]
…


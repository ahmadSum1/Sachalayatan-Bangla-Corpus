| ঘড়ায়-ভরা উৎবচন…|২২১-২৩০|



(২২১)
বাণী কালনিরপেক্ষ হয় না, তাই তা চিরন্তন নয়।
বাণীর স্থায়ীত্ব তার শব্দে নয়, অনুরণনে।
(২২২)
শরীরের ফটক দিয়েই মনের অন্দরে যেতে হয়;
শরীরকে যে উপেক্ষা করে, মনের নাগাল সে পায় না।
(২২৩)
‘ভালোবাসি’ শব্দটি উচ্চারিত হয় বেওকুফের জিহ্বায়।
বেওকুফেরা ভালোবাসতে জানে না।
(২২৪)
চিৎকার আর শীৎকারে তফাৎ হলো
একটি দূরে ঠেলে, অন্যটি কাছে টানে।
(২২৫)
লেখকের ক্ষমতা গ্রহণে, সম্পাদকের ক্ষমতা বর্জনে।
(২২৬)
মানুষের জীবনধারাই তার ভাবনার শৃঙ্খলা প্রকাশ করে;
যার চালচলন এলোমেলো, তার চিন্তাধারাও বিশৃঙ্খল।
(২২৭)
অকারণ সৌন্দর্যসচেতনতা কর্মদক্ষতা কমিয়ে দেয়।
মানুষের সৌন্দর্য তার কর্মকুশলতায়; অথচ
কর্মনিষ্ঠ ব্যক্তি সৌন্দর্যসচেতন থাকে না।
(২২৮)
ভালো হওয়ার প্রথম শর্তই হলো খারাপ হওয়া।
যে খারাপ হতে জানে না, সে ভালোও হতে পারে না।
(২২৯)
সঙ্গম-সূত্র শিখে গেলে সে সঙ্গমে আর প্রাণ থাকে না;
তা হয় শুধুই যান্ত্রিক দীর্ঘায়ন।
(২৩০)
ধর্ম যতক্ষণ দর্শন হিসেবে চর্চিত হয়, ততক্ষণই তা নিরপেক্ষ ও আকর্ষণীয়;
যখনই তা গোষ্ঠীবদ্ধ হয়, তখনই আপত্তিকর হয়ে ওঠে।
…
[২১১-২২০][*][২৩১-২৪০]
…


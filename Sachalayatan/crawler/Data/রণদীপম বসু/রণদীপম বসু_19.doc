| চতুষ্পদী কষ্টগুলো… |২৬-৩০|



(২৬)
আমার চোখে জলের ছোঁয়া- ভাবছো তুমি কান্না তাকে !
কান্না হাসির এপার ওপার চোখ কি জানে অথৈ সাঁতার,
কী হবে আর কান্না মেপে !
শিশির-ধোয়া মগ্নতাকেই ধরছি এমন স্বপ্ন এঁকে।
.
(২৭)
জলের চোখে চোখ রেখেছো
বোঝোনি তাই- চোখের জলও হাসতে জানে;
কষ্ট-বুকের নরম ছোঁয়ায়
কষ্ট পেতেই কষ্টরা যে গোপন সুরে স্বপ্ন বোনে।
.
(২৮)
আশ্চর্য সে অভিসারে ছিলে কি তুমি ?
অথচ তোমার নামেই রটে গেলো কলঙ্ক আমার !
ফুল পাখি নদী গাছ- এ সবই কথার কথা,
মানুষ ভুলে না তার আদিম অহঙ্কার !
.
(২৯)
রাতের বার্ধক্য নেই-
যতই গভীর হয়, রাতও গর্ভিণী হয় নৈঃশব্দের কোলে;
সময়ের পাড় কেটে ঘড়িটা কাতরায় শুধু টিক টিক টিক, আর
সেসব কিছুই নয়, আমি শুনি রাতভাঙা তোমার শীৎকার !
.
(৩০)
শব্দের বিভ্রমে তুমি আসো তুমি যাও-
জানি না সত্যিই তুমি আছো কি কোথাও !
ভেতরে বাইরে বলো উঁকি দেই এদিক ওদিক-
আমার কষ্টের ছোঁয়া তুমি কি আদৌ টের পাও !
…
(চলবে…)
…
[২১-২৫] [*] [৩১-৩৫]
…


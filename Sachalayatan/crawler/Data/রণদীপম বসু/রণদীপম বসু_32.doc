| ঘড়ায়-ভরা উৎবচন…|২৩১-২৪০|



…
(২৩১)
কৃপণ আর স্বার্থপরে পার্থক্য সামান্যই;
স্বার্থপর অন্যকে ঠকায়, কৃপণ ঠকায় নিজেকে।
(২৩২)
মানুষ যতক্ষণ প্রকৃতির সন্তান, ততক্ষণ সে মুক্ত ও স্বাধীন।
স্বাধীনতা রুদ্ধ হলেই মানুষ নাগরিক-গৃহস্থ হয়ে ওঠে।
(২৩৩)
ভালোবাসার অবয়ব বাইরেই, রঙিন বেলুনের মতো;
ভেতরে তার অদৃশ্য হাওয়া।
(২৩৪)
যিনি যত বড়, তিনি ততই নিঃসঙ্গ;
চূড়ান্ত নিঃসঙ্গতা মানেই মৃত্যু, যখন
নিজেও নিজেকে আর সঙ্গ দেয়া যায় না।
(২৩৫)
পুরুষের কৌশলগত বিশ্লেষণে নারী অসম্পূর্ণ।
কারণ, পুরুষ তার প্রধান প্রতিদ্বন্দ্বী হিসেবে বেছে নিয়েছে নারীকে।
কিন্তু নারীর প্রতিদ্বন্দ্বী সে নিজেই; তাই সে খণ্ডিতই থেকে যায়।
(২৩৬)
মানুষের অসহায়ত্ব তার মনে, যখন
সে তার শরীর ও মগজকে হাতিয়ার বানাতে পারে না।
(২৩৭)
বিষণ্নতা এক অমূল্য সম্পদ;
বিষণ্ন হলেই মানুষ উপলব্ধির গভীরতম কুঠুরির সন্ধান পায়।
(২৩৮)
অপ্রকাশিত চিন্তার গভীরতা অপরিমেয়।
প্রকাশের আওতায় এলেই চিন্তা তার গভীরতা হারিয়ে
পরিমাপযোগ্য সীমাবদ্ধতায় চলে আসে।
(২৩৯)
মানুষ সেরকম চিন্তায় আনন্দ পায় বেশি
যা বাস্তবায়নযোগ্য নয়।
(২৪০)
ক্ষমতার নেশা মানুষের সহজাত প্রবৃত্তি।
তাই অন্য সব নেশা যত ভয়ঙ্করই হোক, তা আরোপিত বলে
কোন না কোনভাবে বর্জন করা সম্ভব।
কিন্তু ব্যক্তি মন্দ হোক বা ভালোই হোক
ক্ষমতার নেশা কখনোই ছাড়তে পারে না।
…
[২২১-২৩০][*][২৪১-২৫০]
…


| ছায়াবৃত্ত |




 



…
নীলডুবো জলের কাছে বললাম-
আমাকে তোমার আলোটুকু দেবে  ?
একদৃষ্টে আমার দিকে চেয়ে জল বললো- এই নাও, সাবধানে রেখো।
  
 

জলের আলোয় রাঙা হেঁটে হেঁটে আমি
ঠিক পাহাড়টার কাছে গিয়ে  দাঁড়ালাম। পাশ থেকে
এক প্রাচীন বৃক্ষ ডেকে উঠলো- ‘সবুজ পাখি শোনো,
পাহাড়ের  কাছে কিছু চাইতে যেয়ো না যেনো !’
 

আকস্মিক বিস্ময় চাপা থাকে না কারো, উত্তর এলো-
প্রাগৈতিহাসিক দুঃখ বুকে বৃষ্টিভেজা পাহাড়টাকে
বুঁদ হয়ে ওভাবেই থাকতে দাও।


বৃক্ষজ্ঞানহীন আমি বললাম- কিন্তু তুমি আমাকে পাখি বললে কেন ?
‘ডানার  সাহস পেলে মানুষ পাখি এবং বৃক্ষ হয়ে যায়’-
মন্ত্রঃপুত বৃক্ষস্বরে চমকে ওঠে  দেখি, আমার দুই কাঁধ জুড়ে
বিস্তৃত সবুজ ডানায় আলোকিত চারপাশ !

 

আমাকে আর পাহাড়ের কাছে চাইতে হবে না কিছু,
চূড়া থেকে ঝাঁপ  দেবার মানবিক ইচ্ছেটা ঝলমল করে উঠলো-
সজোর ঝাপটায় ঝাঁপ দিলাম উৎফুল্ল ডানায় ফের,
কী  আশ্চর্য ! মরমর করে গোটাকয় শেকড় ছিঁড়লো বটে,
তবু অসংখ্য শেকড়ে বদ্ধ প্রোথিত আমার পা নড়লো না একটুও !


 
  
 

আমি চিৎকার করে উঠলাম, জানতে চাইলাম- 

হে জ্ঞানী বৃক্ষ, আমি কি বৃক্ষই তবে !
মাথাটাকে নাড়ালো দু’চারবার, তারপর বললো- না, শেকড়-বাকড় 
  

শুধু মানুষেরই হয়, বৃক্ষের নয়।
- অসম্ভব ! আমি তো হেঁটে হেঁটেই এসেছিলাম এখানে !
বাতাসে শিষ কেটে আবারো বললো সে,  এ-সবই

মানুষের কাল্পনিক ভ্রমণ।
   
 

দরদর ঘেমে নেয়ে বৃক্ষল-শরীরে আমার ছটফটে মানবিক ক্রোধ
ঠোকাঠুকি করে, ছেঁড়া-ফাড়া অন্ধকার খুঁড়ে আচ্ছন্ন ঘুমের রেশ কেটেকুটে
প্রবল  নিঃশ্বাসে খুঁজি একান্ত বিছানা আমার… নিরিবিলি বালিশের ওম…
নিশ্চিন্ত দেয়ালে  ঘেরা ছোট্ট সেই ঘর…
আমি খুঁজতেই থাকি নিশ্চল মাংসপিণ্ড কিংবা
কবন্ধহীন  বৃত্তে ঘেরা ছায়ার সংসার… আমি খুঁজতেই থাকি…
 

খুঁজতেই থাকি-
শেষবার কবে যেনো অভ্যাসবশেই   বিছানায় এলিয়েছিলাম গা।

 

 এইসব ছায়াবৃত্ত ভেঙে
 
 জলরাঙা চোখ ফুঁড়ে এক ঝাঁক প্রজাপতি  তখন
ঘরময় ছোটাছুটি করে…

...
(১২/১১/২০০৯)
  …


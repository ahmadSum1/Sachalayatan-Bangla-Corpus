কেরোসিন (অণুগল্প)



অফিস থেকে বাসায় ফিরেই আক্কাছ সাহেবের আকস্মিক ঘোষণা, এখন থেকে সব বাজেট অর্ধেক ! স্ত্রী সালেহা কেরোসিনের স্টোভটা মুছতে মুছতে তার সহজাত নির্বিকার মুখে চেয়ে থাকে। ততদিনে চালের কেজি বিশ টাকা থেকে খুব দ্রুতই চল্লিশে উঠে গেছে। তার সাথে সব কিছুই উড়তে শুরু করেছে। সয়াবিন পঁয়তাল্লিশ থেকে একশ ছাড়িয়ে আর কেরোসিন...। মফস্বলের নিম্নমান সহকারি ব্যাংকার আক্কাছ সাহেবের উষ্মা ঝরে পড়ে নিরীহ স্ত্রীর উপর- বেতন একটাকাও বাড়ে নাই, আমি কি টাকা পয়দা করবো নাকি !
খেতে বসে সালোনের ফ্যাকাসে-কালার দেখেও আজ আর তোয়াক্কা করলেন না। ভাতের লোকমা মুখে দিতেই ওয়াক করে বেরিয়ে আসতে চাইলো। নতুন করে বিস্বাদের মুখোমুখি হয়েছেন বলে কি ? না। ওগুলো ভাত নয়, অর্ধেক চাল, না কি অর্ধেক ভাত ! রক্ত চড়ে গেছে মাথায়।
রান্নাঘরে সহজাত নির্বিকার মুখের স্ত্রী তখন স্টোভের ঢাকনা খুলে কেরোসিনের উচ্চতা মাপছে।
(২৪/০৫/২০০৮)


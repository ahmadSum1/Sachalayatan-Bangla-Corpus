| চতুষ্পদী কষ্টগুলো… |১৬-২০|




…
(১৬)
‘তোমাকেই ভালোবাসি’- এতোটা বানান করে
কেন যে বলতে গেলাম প্রণয়ের শ্লোক !
ইচ্ছে কি নদীর মতোই,
তোমার সঙ্গমে আদৌ পৌঁছবে কি আমার এ পাড়ভাঙা স্রোত ?
 .
(১৭)
যতই ঠেলেছি দূরে, জড়িয়ে ধরেছো তত;
বাহুলগ্না হবে বলে যখনই বাড়াই হাত-
তখনই অদৃশ্য তুমি !
তুমি আর তুমিহীন কেটে যায় রাত।  
 .
(১৮)
সমীকরণ মেলাতে গিয়ে যখনই তোমাকে বসাই,
এলোমেলো হয়ে যায় সব !
তোমাকে সরিয়ে ফের-
হয়ে যায় সব কিছু শূন্যের উৎসব !
 .
(১৯)
আমার অবাধ্য আগুনে পুড়েছে কপাল তোমার;
যে প্লাবন বয়ে গেছে অভিশাপে অন্তহীন,
কথা ছিলো তাতে আমারও ভস্ম হবার।
বহু অভিশাপ ব্যর্থ হয়েছে বলে, বুঝে গেছি- আশির্বাদও মূল্যহীন !
 .
(২০)
বলে যাও কথা তুমি যতিচিহ্নহীন;
কিছু কি বুঝলাম আদৌ !
না-ই হোক, তুমি তো আছোই-
চোখের কূহকে ডুবে হবো মৃত্যুহীন !
…
(চলবে…)
…
[১১-১৫] [*] [২১-২৫]
…


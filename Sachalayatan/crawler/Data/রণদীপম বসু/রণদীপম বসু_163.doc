ইয়োগা: সুদেহী মনের খোঁজে ।৩২। আসন: গরুড়াসন।



আসন অবস্থায় দেহটি অনেকটা ঈগল বা গরুড় পাখির মতো দেখায় বলে এ আসনের নাম গরুড়াসন (Garurasana)।
পদ্ধতি:
শিরদাঁড়া সোজা করে দাঁড়ান। এবার হাত দু’টো কনুইয়ের কাছ থেকে ভেঙে এক হাত দিয়ে আরেক হাত পেঁচিয়ে ধরার ভঙ্গিতে ডান হাত বাঁ কনুইয়ের নিচ দিয়ে নিয়ে ডান হাতের তালু বাঁ-হাতের তালুতে নমস্কারের ভঙ্গিতে রাখুন। এখন বাঁ পা মাটিতে রেখে ডান পা উঁচু করে বাঁ পায়ের সামনের দিক দিয়ে পেঁচিয়ে নিয়ে পায়ের পাতা দিয়ে বাঁ পায়ের গোছা আঁকড়ে ধরুন। শ্বাস-প্রশ্বাস স্বাভাবিক রেখে ২০সেঃ থেকে ৩০সেঃ এ অবস্থায় থাকুন।
এবার হাত-পা বদল করে বাঁ হাত ডান কনুইয়ের নিচ দিয়ে নিয়ে বাঁ হাতের তালু ডান হাতের তালুতে নমস্কারের ভঙ্গিতে রাখুন এবং ডান পা মাটিতে রেখে বাঁ পা উঁচু করে ডান পায়ের সামনের দিক দিয়ে পেঁচিয়ে নিয়ে পায়ের পাতা দিয়ে ডান পায়ের গোছা আঁকড়ে ধরুন।
এভাবে হাত-পা বদল করে আসনটি তিন-চারবার অভ্যাস করুন এবং প্রয়োজনমতো শবাসনে বিশ্রাম নিন।

উপকারিতা:
এ আসনে এক পায়ের উপর দেহের সমস্ত ভার পড়ে বলে পায়ের খুব ভালো ব্যায়াম হয়। এতে পায়ের শক্তি বৃদ্ধি পায় এবং গঠনও সুন্দর হয়। হাতের পেশী ও স্নায়ু সুস্থ ও সক্রিয় থাকে। বাঁকা মেরুদণ্ড সোজা ও সরল হয়। হাতে-পায়ে কোনদিন বাত বা সায়টিকা হতে পারে না।
[Images: from internet]
(চলবে...)
পর্ব: [৩১][**][৩৩] 


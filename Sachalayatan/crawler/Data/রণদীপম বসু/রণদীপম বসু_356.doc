ভাঙতে ভাঙতে



ভাঙতে ভাঙতে
বিমূর্ত শব্দগুচ্ছের পালক খুঁজতে বেরিয়েছে
গুটিকয় স্বজনের চোখ।
সমস্যা হলো শঙ্খের সাদার মতো
পৃথিবীর ধূল-জমায় লেপ্টে থাকা বুক
সমুদ্রকে ধুইয়ে দিতে বললেই
দু’কদম পিছিয়ে গিয়ে সমুদ্র বলে কিনা
কবি আর কথক থেকে বিচ্ছিন্ন সে আগেই,
শুধু শুধু বিব্রত কেন ?
দু’হাতে পাথর ভাঙতে ভাঙতে শেষে
সমুদ্রেই ডুব দিলো ওরা।
বাকি যারা জন্মান্ধ ছিলো
পৃথিবীর দায় দেনা মওকুফ হওয়ায়
পাহাড়ের নতজানু ইচ্ছাকেও দেখলো না কেউ,
বৃক্ষ আর মানুষের অভিন্ন বিভেদ তলের
ভয়ানক শূন্যতায় পৌঁছেই
অনন্তের টিকলি পরিয়ে ফিরে এলো ওরাও।
বাতাসের ইচ্ছেকে অবজ্ঞা করে করে
আলোর পাখিরা আজো পথ হারায়
পলক ও পালকহীন।
(২৯/০৫/২০০৮)


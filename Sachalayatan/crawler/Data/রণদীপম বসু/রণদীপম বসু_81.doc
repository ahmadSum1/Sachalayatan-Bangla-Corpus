| ঘড়ায়-ভরা উৎবচন…|১১১-১২০|



সতর্কতা:
ধর্মীয় বিশ্বাস ও সংস্কার বা মুক্তচিন্তা বিষয়ে যাঁদের সংবেদনশীলতা রয়েছে,
তাঁদের জন্য অস্বস্তিকর হতে পারে।

…
(১১১)
একশ’টা বই পড়ার চেয়ে একটা বই বুঝা অনেক গুরুত্বপূর্ণ।
মলাটবদ্ধ অক্ষর-সমষ্টিমাত্রই বই নয়।
বই হচ্ছে সেই বৈধ প্রতারক, যা
মানুষের বর্তমান মুহূর্তকে অস্বীকার করে।
(১১২)
মানুষ হলো এক আজব বিজ্ঞাপন,
অত্যন্ত গুরুত্বপূর্ণ, প্রভাবশালী এবং একইসাথে অত্যন্ত আকর্ষণীয়
ও বিরক্তিকর।
(১১৩)
আস্তিক্য-জীবনযাত্রা মানে গণ্ডিবদ্ধ রুটিন-ওয়ার্ক।
আর অলৌকিক সীমানায় আবদ্ধ নয় বলে নাস্তিক্য-জীবনধারা হয়
চির বৈচিত্র্যময়, সৃজনশীল।
(১১৪)
যে সমাজে মানবিক যোগ্যতা সন্দেহবিদ্ধ হয়,
সে সমাজ মানুষের থাকে না।
(১১৫)
দায়বদ্ধতা থেকে ভয়ের জন্ম।
ভয় মানে যেখানে বন্ধুত্ব নেই, বন্ধুত্ব মানে যেখানে গণ্ডি নেই,
গণ্ডি মানে যেখানে স্বাধীনতা নেই।
কিন্তু স্বাধীনতা মানে একরাশ দায়বদ্ধতা।
(১১৬)
শাসিতের কোন দায়বদ্ধতা থাকে না, দায়বদ্ধতা থাকে বিশ্বস্তের।
অথচ মানুষের গুপ্ত বাসনা কেবল শাসক হওয়ার,
বন্ধু হতে নয়।
(১১৭)
দম্ভ দিয়ে দুর্বলতা ঢাকে দাম্ভিকেরা।
উদারতা হলো অসমর্থ নিজেকে সরিয়ে নেয়ার সভ্য উপায়।
(১১৮)
সৃজনশীলতার অন্তর্গত মাহাত্ম্য হচ্ছে সন্দেহবাতিকগ্রস্ততা,
অতৃপ্তি থেকে যার জন্ম।
সৃজনশীল সত্ত্বা চিরকাল অতৃপ্তিই বহন করে।
(১১৯)
ফুলের সৌন্দর্য যৌনতার প্রতীক,
নারীর সৌন্দর্য পুরুষের অশ্লীলতার প্রতীক;
শিশুর সৌন্দর্য মানুষের স্বপ্নময় নির্বুদ্ধিতার প্রতীক।
(১২০)
প্রতিটা প্রাণীই নির্দিষ্ট স্বভাবে বৈশিষ্ট্যমান;
সতত পরিবর্তনশীল মানুষেরই কোন চরিত্র নেই,
কখনো সে সাপ, কখনো ছাগল, গাধা, কখনো পরাক্রমী বাঘ,
গণ্ডার বা অস্পৃশ্য শুকর।
…
[১০১-১১০][*][১২১-১৩০]
…


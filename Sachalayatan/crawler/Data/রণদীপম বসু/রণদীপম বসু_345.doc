কাজের কথা, বিশটি




কাজের কথা, বিশটি
এলোমেলো বিষ্টি
সংক্ষেপে বলি কথা
মাত্র বিশটি।
প্রথমে বলবো যা
কেউ বলে বাজে সব
হক কথা একটাই
বাকি সব বাজে রব।
কোন্ কথা হক কথা
ঠিক করে কোন্ জন
মুরগী না ডিম আগে
কোনটা যে মূলধন।
তার চেয়ে ভালো হয়
ঘোড়া নিয়ে চিন্তা
কদমে ছুটাও ঘোড়া
বেজে যাক্ ধিন তা।
কথা যদি ঘোড়া হয়
এসে যাবে ডিমটাও
কোনটা আসল হবে
কোনটা যে হবে ফাও।
তার চেয়ে ভালো হয়
চুপ করে চেয়ে রই
কী হবে বোবার মুখে
ফুটিয়ে কথার খই!
গুরগুর কথা-মেঘে
এলোমেলো বিষ্টি
একটাও বলবো না
কথা ছিলো বিশটি।
(০৭/০২/২০০৮) 


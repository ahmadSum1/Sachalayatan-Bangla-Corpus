| দুই মেগা-পিক্সেল…|ব্যানার|




…
মেয়ে হয়ে জন্মালে সম্ভবত সৌন্দর্য্যবোধ একটু তীব্র হয়। হতে পারে তা  এই  সামাজিক ব্যবস্থারই প্রভাব। এবং তা হয়তো বোধের গভীরে থেকেই যায়। তাই মানসিক   ভারসাম্যহারা যাকে আমরা মুখের উপর পাগলি বলে ভর্ৎসনা করতে দ্বিধাবোধ করি  না, তাঁর  অবচেতন বোধের গহিনেও যে এই সৌন্দর্য-সচেতনতা থেকে যায় তার প্রমাণ  উপরের ছবিটা।  পরিত্যক্ত প্রসাধন জাতীয় সামগ্রী ক্রীম বা স্নো-এর কৌটোটা  কোত্থেকে পেয়েছে কে জানে,  মুখমণ্ডলে তা-ই লেপে-পুছে মেখে নিচ্ছে !

তবে ছবির বিষয় কিন্তু সৌন্দর্যবোধ নয়।  তাঁর পরিধানের ব্যানারটা। একান্ত  লজ্জা নিবারণের অনিবার্য মাধ্যম হয়ে হয়তো আমাদেরই  লজ্জার ব্যানার হয়ে আছে !  তাতেও কি লজ্জা নিবারণ হচ্ছে ? নিচের ছবি আমাদেরকে কোন্  কথা বলছে !


পাগল  হলেও লজ্জাবোধ উবে যায় না অনেকেরই। আর সে  যদি নারী হয় ? ছবিতে খেয়াল করুন,  মাথাটি কিন্তু ঠিকই ঢেকে রেখেছে। আর করুণালব্ধ  রুটির টুকরো দিয়ে ক্ষুধা  নিবারণকালে দেয়ালের আড়াল দিয়ে উন্মুক্ত লজ্জাকে ঢাকতে  সমর্থ হলেও যখন  স্বল্প সময়ের ব্যবধানে হাঁটা ধরলো, তখনো বাঁ হাতে ব্যানারের হা হয়ে  থাকা  দুপ্রান্ত খাবলে ধরেই চোখের আড়ালে চলে গেলো। 


এ ব্যানার আমাদের লজ্জারই প্রতিকৃতি হয়তো  !
(০৩-১০-২০১০)
…


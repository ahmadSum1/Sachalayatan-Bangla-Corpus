আবর্তন



আবর্তন
(মা'কে মনে পড়ে)
 শৈশবে মায়ের মুখে শুনেছিলাম
 জীবনের গান-
 	বুঝিনি কিছুই
 শুধু রূপকথা সুরে সুরে
 ঘুমের ডানায় ভেসে চলে গেছি দূর থেকে দূরে ;
 মায়ের দীঘল হাত তখনো ছড়িয়ে ছিলো
 অদ্ভুত মায়ায়।
 সময়ের পালকেরা তারপর উড়ে গেছে কতো !
 পড়ন্ত দুপুরে এখনো সুনসান নির্জনে
 কতো না কান পাতি
 	 শৈশবে আমার-
 বুকের গহীন থেকে নিশুতির কান্না কিছু
 উঠে আসে ছলকে যেন প্রত্নহীন লাভায়।
 সেই গান সেই সুর কোথায় হারিয়ে গেছে-
 কেবল মায়ের সেই সে বাহু
 এখনো জড়িয়ে রাখে নিবিষ্টে আমায়।
 আসলে মানুষেরা পারে না
 কখনো ছাড়িয়ে যেতে শৈশবের বন্ধন কোনো।
 শৈশবেরা যায় কি ফেলে মানুষকে কখনো ?


নিরপেক্ষ !



…
কী বললেন ? চাই না বিচার ?
কে বলেছে ! এ অনাচার !
বিচার তো চাই, কিন্তু তবে…
স্বচ্ছ বিচার হতে হবে,
অমুক আমার ‘মুক্তি’ ছিলেন, দেখেন নিয়ে খোঁজ !
তাই
যা বলি তা ডিরেক্ট বলি
নিরপেক্ষতা মেনেই চলি
মানবতার পক্ষে আমি, জানাচ্ছি হররোজ !
কিন্তু রে ভাই বলি কিনা,
হুজুগ-নাঁচা লোক আমি না।
থাকবে নজর সামনে দিকে
অতীত এখন বেজায় ফিঁকে
সামনা ছেড়ে কেন্ যে বাপু পেছন নিয়ে ঘাঁটো !
সব ভেদাভেদ ভুলে গিয়ে
সবাইকে আজ সঙ্গে নিয়ে
উন্নতিটা করতে দেশের ভালোর দিকে হাঁটো !
আপনিই কন, ভুলটা কোথায় ?
দেশের ভালো কে-ই-বা না চায় !
গণ্ডগোলের, স্যরি স্যরি,
মুক্তিযুদ্ধের কে কাণ্ডারি-
প্রশ্নটা কি দোষের কিছু ? ইচ্ছে কি নেই জানার !
তবু
বেয়াদব ওই ছোকরাগুলো
ইতিহাসের বোঝে নুলো !
মুখের উপর বলে কিনা, আমি রাজাকার !
…
(০৬-০২-২০১৩)


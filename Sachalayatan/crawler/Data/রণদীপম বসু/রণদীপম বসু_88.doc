| একদিন সেও কিনা…|




…
কখনোই বলে নি সে- ভালোবাসি,
ডুবু ডুবু চোখে জ্যোৎস্নাকে ঘৃণা করে চাঁদেপাওয়া অক্ষরের শুদ্ধতায়
সে কোন্ ইচ্ছের ক্রন্দন শুনেছে সে বহুকাল? কেউ কি জানতো,
জ্যোৎস্নাকে ঘৃণা করে করে জ্যোৎস্নার নীল জলে একদিন ডুব দেবে সে !
না-পাওয়ার যন্ত্রণা পাথর-বন্দী হলে পাওয়ার কষ্টেই ইচ্ছেরা কাঁদে।
হয়তো সে জেনেছিলো- জলের অক্ষর জলে মুছে না কখনো,
জ্যোৎস্নার কষ্টও জ্যোৎস্নারা পারে না ধুয়ে দিতে।
জ্যোৎস্নার ধবল শয্যায় শুয়ে শেষবার চেয়েছিলো জ্যোৎস্নার দিকেই;
চোখ থেকে ঝরে পড়া জ্যোৎস্নার মতোই কেউ কি জানতো,
রাতের উন্মুক্ত স্থিরতায় বেঁধে কতটুকু অন্ধকার জমেছিলো চোখে !
কখনোই বলে নি সে ভালোবাসি,
শুধু জ্যোৎস্নাকে ঘৃণা করে করে সেও কিনা একদিন জ্যোৎস্না হয়ে গেলো !
(১৬-০৩-২০১০)
…
[ছবি-কৃতজ্ঞতা: এখানে]
…


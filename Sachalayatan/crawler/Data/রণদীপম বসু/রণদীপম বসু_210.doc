চেক-আপ... (বছর শুরুর ছড়া!)



সবাইকে নতুন ইংরেজী বছর ২০০৯-এর সলজ্জ শুভেচ্ছা।
[বিধিবদ্ধ সতর্কীকরণ: এখানে নিজেকে খুঁজে পাওয়া নিজস্ব সৃজনশীলতা বলেই গন্য হবে।]
চেক-আপ
মাথাটা সুস্থ কি ? নিশ্চিত ভাবনায় -
এসো ভাই চলো যাই ঘুরে আসি পাবনায়।
বিল ঝিল মাছ দই মন্ডাটা নামী তার
যতো পারো ডুবে খাও
নিয়ে যাবে ? হবে তাও,
সাথে শুধু নিতে হবে ইয়া এক দামী ‘কার’।
তবে ভাই যাই বলো, কেন নাম ডাক তার
জানো কি ?
আছে নাকি ওখানেই বড় বড় ডাক্তার।
তাও এরা যে-সে নয়,
মুখ দেখে চিনে লয়
ক’টা তার ছিঁড়ে গেছে, ক’টা ঠিকঠাক তার,
অতএব;
রোগীটার দরকার কতটুকু ধাক্কার।
পথে ঘাটে হাঁটি কতো আদমের চেহারায়
কে-যে কোন্ ধান্দায়! কে হারে, কে হারায়
জানো কি ?
যাকে জানো সুস্থ
ভেতরে কী পোষতো
জানো কি ?
মাথাটার হাড়িটায় টোকা দিয়ে দেখো না!
জোড়াজাড়া আছে ঠিক ? সন্দেহ রেখো না।
তার চেয়ে চলো যাই ঘুরে আসি পাবনা
যার যতো ব্যাক-আপ
করে আসি চেক-আপ
বছরটা ভালো যাক্ তা কি কেউ চাব না ?


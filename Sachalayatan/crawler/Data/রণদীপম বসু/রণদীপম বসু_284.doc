বসুর অক্ষরগুলো



বসুর অক্ষরগুলো
পঙক্তির নাভিমূলে অচেনা খোড়ল দেখে
বিস্মিত হচ্ছো কেন !
অভিধান কেটে গেছে অনিচ্ছের উঁই ;
অক্ষরেরা আপাতত স্বাধীন এখন।
আরেকটু উপরে দেখো-
যন্ত্রণার ঢিবি দুটো নরোম পাথর হয়ে
অবাধ্য মাথা নেড়ে না না নয়,
ডাকছে কাকে !
দুঃসহ নারীবেলা ভ্যাপসা গরমে খোঁজে
উদোম সৈকত।
শব্দগুলো গেথে আছে নিঃশব্দের ডোবায়,
অভিধান ঘেটে ঘেটে এখন কি পঙক্তি হবে ?
ওরা তো ঘুরতেই গেছে রমণীয় নাভির ডগায় ;
একটু ফুরসৎ পেলে, কী আশ্চর্য,
বসুর অক্ষরগুলো শুধু কি নারীকে সাজায় !
(২১/০৫/২০০৮)


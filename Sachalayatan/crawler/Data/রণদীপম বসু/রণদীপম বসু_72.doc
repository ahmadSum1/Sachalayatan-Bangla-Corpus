| ঘড়ায়-ভরা উৎবচন…| ১৩১-১৪০ |




সতর্কতা:
ধর্মীয় বিশ্বাস ও সংস্কার বা মুক্তচিন্তা বিষয়ে যাঁদের সংবেদনশীলতা রয়েছে,
তাঁদের জন্য অস্বস্তিকর হতে পারে।

…
(১৩১)
মানুষ কখনোই তার শৈশবকে ছাড়িয়ে যেতে পারে না।
শিশুর স্বপ্ন দেখার ক্ষমতা অসীম;
বড় হতে হতে মানুষের স্বপ্ন-পরিধি ক্রমেই ছোট হয়ে আসে।
(১৩২)
সম্পদ ততক্ষণই সম্পদ, যতক্ষণ তা বিনিময়যোগ্য থাকে;
জ্ঞানও অর্থহীন যদি তা ব্যবহারযোগ্যতায় না আসে।
তাই প্রচার বিমুখ ব্যক্তিত্ব বলতে আসলে কিছু নেই।
(১৩৩)
নিজেকে যে বোকা হিসেবে আবিষ্কার করে, সেই বুদ্ধিমান;
আর যিনি নিজেকে খুব বুদ্ধিমান ভাবেন, তার বুদ্ধি অপরিপক্ক।
(১৩৪)
বিশ্বাস ও ভালোবাসা পরস্পর পরিপূরক; তবু
ভালোবাসতে হয় যুক্তিহীনভাবে, আর
বিশ্বাস করতে হয় যুক্তিনিষ্ঠতায়।
(১৩৫)
যৌনপ্রবণতাই মানুষের মূল চালিকাশক্তি;
উদ্যমহীন মানুষের যৌন আবেদন শূন্য।
(১৩৬)
যে যত ব্যস্ততা দেখায়, কাজ করে সে তত কম;
কর্মনিষ্ঠ ব্যক্তি হয় ধীর স্থির শান্ত।
(১৩৭)
কৌতুক হচ্ছে সত্য-কথন, উপদেশ মিথ্যা বয়ান;
এজন্যেই কৌতুকে কোন উপদেশ থাকে না।
(১৩৮)
উপস্থিতি চিরকালীন নয়, অনুপস্থিতি চিরন্তন; তাই
বিরহ-কষ্টই মানুষের চিরায়ত মৌলিক অনুভূতি।
(১৩৯)
মন একটি সস্তা বিষয়, চাইলেই পরিবর্তন করা যায়;
দেহ এক অবিকল্প সম্পদ যা বদলে ফেলা অসম্ভব।
(১৪০)
তিনিই নিঃস্ব পাঠক
যার সংগ্রহে কোন অপঠিত বই নেই।
…
[১২১-১৩০][*][১৪১-১৫০]
…


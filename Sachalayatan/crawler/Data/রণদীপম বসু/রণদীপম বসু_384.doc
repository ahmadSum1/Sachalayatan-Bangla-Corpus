নক্ষত্রে আদিম স্রোত



নক্ষত্রে আদিম স্রোত
 চোখের ক্যাপসুলে ব্ল্যাকহোল ! ওটা কি পৃথিবীর ঘ্রাণ ?
 সীমাহীন কসমিক জোনে পাখির আকাশ নেই,
 শর্ত শিথিল করো-
 অজ্ঞাত সময়-রেখায় উড়ে যাই চলো ;
 সন্তাপের পাখিরা উন্মুক্ত হলে
 ডিজিটাল আকাশে মিশে
 ওগুলো পাখিও থাকবে না।
 পড়ে থাকা খড়-কুটো ধরে স্মৃতির কাতর হবে ?
 সাইবার যুগে বাতিল জঞ্জাল সব,
 নাক্ষত্রিক শূন্যপথে কোথায় খুঁজবে !
 পৃথিবী নামের যে গ্রহ, তুমিও অবশিষ্ট এর ;
 গণিতের সূত্রটাকে পুরনো রেখে
 ভাগশেষ না হয় কিছু রেখেই দিলে-
 নিবিড় চুম্বনে টেনে রক্তের সিঞ্চন পেলে
 কসমিক-মানবের রক্তনীল দেহে
 হয়তোবা খেলে যাবে লাল লাল পার্থিব বাতাস !
 শর্ত শিথিল করো
 টেকনো-শরীরে মুড়ে যেটুকু দেহের বাকি
 তাকে আজ রূপকথা শোনাও-  যখন
 বহুকাল চলে গেলেও তুখোড় প্রণয়-পর্বে
 পৃথিবীটা অস্থির ছিলো
 শুধু শুধু রক্তপাত ভিজে ওঠা আদিম স্রোতে ;
 এলোমেলো হিসেবের ভুলে ভরা পাণ্ডুলিপি জুড়ে
 ওখানে অদ্ভুত এক মায়াবী রহস্যও ছিলো-
 প্রেম !
 (২৯/০৪/২০০৮)


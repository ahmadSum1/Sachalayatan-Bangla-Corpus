এতো ভালো কি ভালো.. ?



সচল প্রকাশ থেকে মেইলটা পেয়ে ভড়কে গেলাম। এমনিতেই আলকুঁড়ে মানুষ আমি। একটা নিরাপদ বালিশ আর গোটা কয় গোল্ডলীফের প্যাকেটই এখন পর্যন্ত মনে করি আমার জন্য পৃথিবীর সেরা উপহার। এর বাইরে ফরমায়েশী লেখার চাপে ব্যতিব্যস্ত আমার উপরে যখন ব্যক্তিগত ঝামেলাগুলোও মিছিল করে ছেকে ধরতে শুরু করে তখন কি আর দিশবিশ থাকে ? ফলে বেশ ক’দিন যাবৎ নেটেই ঢোকা হয় না। এরই মধ্যে মেইলে আবার রীতিমতো হুমকী ! নিয়মিতভাবে প্রাঞ্জল ভালো ভাবনা উদ্রেককারী লেখা লিখে যেতে হবে। আরে মোর জ্বালা ! আমি গাই কী, আর আমার সারিন্দা বাজায় কী !
সচলের উপর গোস্যা কি আমার কম ? অন্য অনেকের মতো আমারও যে দুরন্ত ক্ষতিটা  ইতোমধ্যে করে বসে আছে তা হলো, এক সময় আরো গোটাকয় ব্লগে আমার নিয়মিত ঘুরাঘুরির সাথে লেখালেখিটাও চলতো সমানতালে। সচল সংশ্লিষ্ট হয়ে খুব আশ্চর্যের সাথে হঠাৎ আবিষ্কার করলাম ওগুলো কখন যে আমার দূরের বসত হয়ে গেছে নিজেও টের পাই নি ! খুবই দুঃখজনক কথা। নিজস্ব বরাদ্দকৃত সময় ও বাজেট অতিরিক্ত সময়গুলো এক সচলই যেভাবে দখল করে নিচ্ছে তাতে আমি সচল না হলেও যে অদৃশ্য সঙ্গি হয়ে সচলের আশেপাশেই ঘুরঘুর করতাম তা কি আর বলার বাকি রাখে ?
অতএব নিয়মিত প্রাঞ্জল ভালো ও ভাবনা উদ্রেককারী লেখা সচলে বেশি বেশি লেখা হোক বলে যে প্রত্যাশার কথা ব্যক্ত করা হয়েছে, আমি এর সাথে দ্বিমত পোষণ করি। হা হা হা ! বিশ্বাস হচ্ছে না ! তাহলে আপনারাই বলুন, এই মিডিয়া বিস্তৃতির যুগে চারদিকে ছড়িয়ে পড়ার বদলে যেভাবে সচলকুনো হয়ে যাচ্ছি তা কি আশঙ্কার বিষয় নয় ? এর চে’ বরং একসাথে এতো ভালো ভালো লেখা একযোগে প্রকাশ না হওয়াই তো উত্তম। এ জন্যেই কি রবি ঠাকুর তাঁর ‘শেষের কবিতা’য় বলে যান নি, ভালো যতো কম হয় ততই ভালো ?
অথচ কী আশ্চর্য, রবীন্দ্রনাথকেও অবহেলা করার দুঃসাহস দেখানো হচ্ছে ! আমি যাঁকে হৃদয়-মন দিয়ে অনেক অনেক শ্রদ্ধা করি। আর তাই যখনই দেখবো যে একসাথে অনেক অনেক ভালো লেখায় সচলের পাতাটা টইটম্বুর হয়ে আছে, চট করে একটা বাজে লেখা ছেড়ে দেবো আমি। অন্তত এর সাথে তুলনা করে ভালোগুলো যে আসলেই কতো ভালো তা যাতে সবাই বুঝতে পারে। হা হা হা ! আমি কি ঠিক বলি নি ?
সচল বন্ধুরা কী বলে, এতো ভালো কি ভালো ?
(১৯/০৯/২০০৮)


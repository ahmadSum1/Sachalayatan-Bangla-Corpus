| ছোটদের-পদ্য : আমার কিছু কষ্ট ছিলো |



আমার একটা আকাশ ছিলো
সবাই যখন ঘুমিয়ে পড়ে
সারা দুপুর উড়ে উড়ে
আকাশটাকে আলতো ছেটে
ভাঁজ করে নিই বুকপকেটে
কেউ জানেনা পকেটে এক স্বপ্ন ছিলো।
আমার কিছু জোছনা ছিলো
সবাই যখন ঘুমিয়ে পড়ে
জোনাক রাতে ঘুরে ঘুরে
জোছনাগুলো মেখে নিতাম
শরীরটাকে ডুবিয়ে নিতাম
কেউ জানেনা বুকের ভেতর কষ্ট ছিলো।
আমার একটা নদী ছিলো
সবাই যখন ঘুমের পাড়ে
হারিয়ে যেতো চুপিসারে
তখন আমি- আলতো করে জল নাড়াতাম
নদীটাকে ঘুম পাড়াতাম
কেউ জানেনা চোখের তারায় বৃষ্টি ছিলো।
আমার কিছু দুঃখ ছিলো
কেউ জানেনা কখন কেমন
দুঃখরা সব বৃষ্টি হয়ে
সবুজ পাতায় ছড়িয়ে গেলো।
…
(০৩/১২/২০০৬)
… 
[ প্রকাশিত : কিশোর-কবিতা গ্রন্থ- 'খোকার জানালা', একুশে বইমেলা ২০০৮]


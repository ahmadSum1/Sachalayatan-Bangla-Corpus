| ঘড়ায়-ভরা উৎবচন…|১৪১-১৫০|




 ...
সতর্কতা:
ধর্মীয় বিশ্বাস ও সংস্কার বা মুক্তচিন্তা বিষয়ে যাঁদের সংবেদনশীলতা রয়েছে,
তাঁদের জন্য অস্বস্তিকর হতে পারে।

…
(১৪১)
সম্পদ যে পরিমাণেই থাক
সেই আসল ফকির যে খরচ করতে জানে না।
(১৪২)
সম্পদের পরিমাণ দিয়ে সম্পদশালী হয় না;
খরচের বাহার দিয়েই সম্পদশালী নির্ণীত হয়।
(১৪৩)
পরকালের দোহাই হচ্ছে প্রচলিত ধর্মগুলোর
সবচেয়ে বড় প্রতারণা।
(১৪৪)
মানুষ সবচেয়ে কম দেখে নিজের মুখ,
তারচেয়ে কম জানে নিজেকে; আর
সবচাইতে কম চিনে নিজের চেহারা।
(১৪৫)
সিঁড়ি হচ্ছে থরে থরে সাজানো কতকগুলো পতনস্তর,
যা কাটিয়ে কাটিয়ে উপরে উঠতে হয়;
যে যত উপরে তার সম্ভাব্য অধঃপাতের তীব্রতা তত বেশি।
(১৪৬)
যেখানে জনসম্পদকে জনসংখ্যা হিসেবে গণনা করা হয়
সে প্রতিষ্ঠান স্থবিরতায় আক্রান্ত।
(১৪৭)
জানার অভাব হলে মানুষ বই কিনে- এটা যেমন সত্যি,
তারচে’ও সত্যি হলো- চাউলের বদলে যে বই কিনে সে মূর্খ।
কেননা এ বই তার কোন কাজে আসে না।
(১৪৮)
ঘর হচ্ছে এক মায়াবী প্রতারক,
শেষপর্যন্ত যা মানুষকে কিছুই হতে দেয় না।
(১৪৯)
বিজ্ঞানের একটি ধর্ম আছে, তা যুক্তিতে বিশ্বাসী;
ধর্মের কোন ধর্ম নেই, কারণ তার বিশ্বাসে যুক্তি নেই।
(১৫০)
মানুষ আসলে ঘুড়ি উড়ায় না, নিজে উড়ে; তাই
ঘুড়ি নিজে উড়ে না, মানুষকে উড়ায়।
…
[১৩১-১৪০][*][১৫১-১৬০]
।।।


 | এবার দেখি কওতো বাপু !



[শিল্পীরা এমনি এমনি নমস্য হন না ! ইন্টারনেট থেকে আহরিত ও ব্যবহৃত যে ভাস্কর্য-ছবিটা দেখছেন এখানে, ভাবতেই অবাক হই, আমার বর্তমান অবস্থাটা শিল্পী আগেভাগে বুঝলেন কী করে ! বিদ্যুৎ সমাচার নিয়ে আমার কোন কথা নাই। কেবল আরেকজন নমস্য ব্যক্তিকে শ্রদ্ধা জানাতেই এবারের না-ছড়াটার জন্ম। সেই মহাজন ব্যক্তির প্রচারিত বাণীটিকে স্বতঃসিদ্ধ জ্ঞান করছি। তিনি নাকি ঘণ্টায় ঘণ্টায় বিদ্যুতের আসা-যাওয়া নিয়ে পাবলিকের মুখপ্যাদানি খেয়ে প্রচারযন্ত্রে শ্রীমুখ প্রদর্শন করে বলেছিলেন- এখন থেকে বিদ্যুৎ যাবে একনাগাড়ে দু'ঘণ্টার জন্য, তাহলে আর কেউ বলতে পারবে না যে ঘণ্টায় ঘণ্টায় বিদ্যুৎ যায়।  আহা, কী অমৃত বচন ! তাঁর সাথে বিদ্যুৎও বুঝি অগস্ত্যযাত্রায় গেছে ! সত্যি কি এমন কথা বলেছিলেন কেউ !]
…
ঠা ঠা রোদে দৌঁড়ে এসে  ফ্যানের তলে বসবো যেই
একটু আগেই ঘুরছিলো তা, এখন নাকি বিদ্যুৎ নেই !
বাইরে আগুন ভিত্রে আগুন  আগুন মাথার চান্দিটায়
দিনের আজাব কী বলবো আর ! সিদ্ধ বানায় রাত তিনটায় !
আগে না হয় ঘণ্টা মেপে  গেলেও তিনি আসতেন ঠিক
হুজুররা কি বেঠিক করেন ! বুঝলো না ভুদাই পাবলিক !
ঘণ্টায় ঘণ্টায় আসা যাওয়ার শৃঙ্খলা যার পোষায় নাই
বুঝো এখন ঠেলার মজা ! পালাইবা কই ! উপায় নাই !
এলে না হয় যাওয়ার হিসাব ! কিন্তু কী কার পড়ছে দায় !
এবার দেখি কওতো বাপু- ঘণ্টায় ঘণ্টায় বিদ্যুৎ যায় !?
…


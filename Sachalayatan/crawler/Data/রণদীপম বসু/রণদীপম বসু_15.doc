| ঘড়ায়-ভরা উৎবচন…|২৭১-২৮০|



…
(২৭১)
আত্মাহুতির পূর্বমুহূর্তে মানুষ ধীর স্থির এবং অস্বাভাবিক শান্ত হয়ে যায়;
তখন আর তাঁর মধ্যে সিদ্ধান্তহীনতার অস্থিরতা থাকে না।
 .
(২৭২)
অনন্ত প্রশ্নমালার সংহত ও সংক্ষিপ্ত রূপটির নাম 'কেন'।
মানুষ যতক্ষণ নিষ্কলুষ শৈশবকে লালন করে,
এই প্রশ্নপ্রবাহে ততক্ষণ সে সহজাত নির্দ্বিধ হয়।
 .
(২৭৩)
সাম্প্রদায়িক দৃষ্টিভঙ্গির প্রধান বৈশিষ্ট্য হচ্ছে-
তাদের পরিচয়ে আগে গোষ্ঠি বা সম্প্রদায়, পরে মানুষ।
সাম্প্রদায়িকতায় শুরুতেই দৃষ্টি খণ্ডিত হয়ে যায় বলে
গোষ্ঠির বাইরে মানুষ পরিচয়টাই তাদের কাছে অর্থহীন।
 .
(২৭৪)
যুক্তিবোধ ও মানবিক বোধের চর্চা না থাকলে
পূর্ণাঙ্গ মানুষ সহজেই খণ্ডিত সাম্প্রদায়িক সত্তায় পরিণত হয়।
সাম্প্রদায়িক সত্তা খণ্ডিত বলে
তার পূর্ণাঙ্গ মানবিক মানুষে উত্তীর্ণ হওয়া সহজসাধ্য নয়।
 .
(২৭৫)
শেয়াল ধূর্ত, কারণ মানুষ তার ধূর্তামি দিয়ে
শেয়ালের এই বৈশিষ্ট্য আবিষ্কার করেছে।
 .
(২৭৬)
'দ্বিধা' এমন এক মানবসৃষ্ট প্রপঞ্চ,
সমাজ-শাসনের সুবিধার্ধে সংস্কৃতির মাধ্যমে যা
জনমানসের মধ্যে কৌশলে ঢুকিয়ে দেয়া হয়েছে।
 .
(২৭৭)
অযোগ্য বস কখনো প্রতিভাবান সহকর্মী পছন্দ করেন না;
নিজের প্রতিদ্বন্দ্বী ভাবেন।
 .
(২৭৮)
সৃজনশীল ব্যক্তির জন্যে বিখ্যাত প্রতিষ্ঠানের অখ্যাত পদের চেয়ে
অখ্যাত প্রতিষ্ঠানের বিখ্যাত পদ প্রতিভা বিকাশের উপযোগী।
 .
(২৭৯)
'মাটির মানুষ' সম্বোধনটি নিশ্চিতভাবেই অবজ্ঞাসূচক।
প্রতিপক্ষের সমীহ দেখানোর চালাকি বুঝেও
মাটির মানুষেরা এর প্রতিবাদ করতে পারে না।
 .
(২৮০)
অসভ্যতা মানুষের সহজাত প্রবৃত্তি;
শিক্ষার মুখোশ দিয়ে তা ঢেকে রাখতে হয়।
…
 .
[২৬১-২৭০][*][২৮১-২৯০]
…


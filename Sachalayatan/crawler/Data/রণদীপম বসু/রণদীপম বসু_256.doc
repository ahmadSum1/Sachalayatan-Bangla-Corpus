ওহে নির্লজ্জ নগরবাসী ...(জারজ-কাব্য)



[যে কবিতার জন্ম না হওয়াই স্বস্তিদায়ক ছিলো]
থু থু গুলো ছুঁড়ে দাও
কারো না কারোর ঘৃণায় নৈবেদ্য হবে
ডেলফির মন্দির থেকে ঘোষিত অমোঘ স্বর
আমাকে উৎপীড়ণ করে ছুঁড়ে দাও ছুঁড়ে দাও বলে
আমি তো জমাইনি তা
আজীবন গিলে ফেলা নিজের লজ্জাগুলোই
ওঠে আসে উদ্ভ্রান্ত উদ্গারে..
প্রাচীন বর্জ্যের মল
দলা পচা দুর্গন্ধ থুথুর ভারে এ প্রথম আক্রান্ত আমি
পাকস্থলি ছোট-বড় অন্ত্র সব নিরুদ্দেশ
মুখগহ্বর জুড়ে স্যুয়ারেজ পাইপ, ছুটে আসা বিষাক্ত ঘৃণার স্রোত
আমাকে নিমজ্জন করে
কোথায় ফেলবো তা ? ফুটপাথ, রাজপথ, পরিত্যক্ত নর্দমায় ?
ছেয়ে থাকা কিলবিলে কীট জোঁক পিঁপড়েও
বইবে না মানুষের আদিম লজ্জার ভার
ডেলফির মন্দিরে ঢং ঢং ঘণ্টা বাজে
আমাকে ফেলতেই হবে, আহা কতো নিরূপায়
ঘৃণার ভারে জর্জরিত পৃথিবীর আদিম সত্তা
কারো না কারোর ঘৃণায় নৈবেদ্য হবে
ওহে নির্লজ্জ নগরবাসী তোমরা কি জানো
আমার উৎক্ষিপ্ত ঘৃণাকে আমি কোথায় নৈবেদ্য দেবো ? @
[ভাড়াটে ঘাতক দিয়ে কারো মৃত্যুকে চিহ্ণিত করেও যারা নির্দোষ,
অলৌকিক এ স্বীকৃতির বৈধতা বিলায় যারা, আমার এ পঙক্তিমালা তাদের জন্য।]
(৩১/০৮/২০০৮) 


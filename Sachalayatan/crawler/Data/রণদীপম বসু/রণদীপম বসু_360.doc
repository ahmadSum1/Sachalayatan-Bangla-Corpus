শব্দের খোঁয়াড়(অণুকবিতাগুচ্ছ)- ০৩



শব্দের খোঁয়াড়(অণুকবিতাগুচ্ছ)- ০৩
(১১)
আপন চেহারা যার অনুপুঙ্খ পরিচিত খুব.
নিজেকে সে চেনে কি আদৌ ?
জীবন শুধুই তার প্রসাধনময়।
(১২)
তৃষ্ণার্ত মানুষ কি ক্ষুধার্তও হয় ?
আসলেই ক্ষুধার্ত যে
সে কি তৃষ্ণার্তও নয় ?
(১৩)
মূর্খের হাতে পরেছে বিজ্ঞের মুকুট যে-
তাকে দেখে মূর্খেরা লজ্জানত,
বিজ্ঞেরা এড়িয়ে যায় তাকে।
(১৪)
নাভির উচ্চতায় মাপা মানুষের নিজস্ব জীবন-যাপন ;
বাকিটা নিজের নয়-
যা তার মানবিক ভিন্ন পরিচয়।
(১৫)
বুকের প্রকোষ্ঠে থাকে ভয়, খুলির গভীরে রাখা হিংসার ভাগাড়
আর যা কিছু প্রেম সব লিঙ্গের গোঁড়ায় ;
এই তো মানুষ যার নেই কোন আত্মপরিচয়।
(১২/০৬/২০০৮)


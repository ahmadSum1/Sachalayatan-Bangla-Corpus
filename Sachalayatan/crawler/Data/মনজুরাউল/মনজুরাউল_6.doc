এই মানুষদের জন্য আজো আমরা বাঁচি।



ভাবনা ছিল 'পেটকাটি চাঁদিয়াল 'এর ৩য় পর্বটা লিখব। মন টানল না। মুমু আমার ওপর চরম প্রতিশোধ নিয়েছে। শ্রুতি শ্রাবন্তী নামের আমার মেয়েটি গত দশ-বার দিন ধরেই অসুস্থ।ওর রক্তে ই এস আর -এর পরিমান বেশি বলে মাঝে মাঝেই জ্বরে ভোগে। এবারকার জ্বরটা কিছুতেই সারছিল না। তার পরও আমি এত চিন্তিত হতাম না। সেদিন কি মনে করে আগবেড়ে 'দোপাটি ফুলের রং সাদা ' গল্পটা ওকে পড়ালাম। একঘেয়ে শুয়ে থাকতে থাকতে ক্লান্ত হয়ে আমার ঘরে এসে বলল_ কি লেখ তুমি ?আর তখনই ভুলটা করে বসলাম !লেখাটা পড়ল !তার পর মুখ তুলে আমার চোখে চোখ রেখে বলল_আমি যদি ওই মেয়েটার মত মরে যাই ! সাথে সাথে আমার হাত-পা ঠান্ডা হয়ে এলো! এর মধ্যে সচল খুলেই টুটুল ভাইয়ের বাবার মৃত্যু সংবাদ দেখলাম, মনটা আরো খারাপ হয়ে গেল। মৃত্যুভয়ে আড়ষ্ট হলাম।
দু'দিন আগে হঠাত্ করেই হিমুকে বলে বসেছিলাম শ্রুতির কথা।সেখান থেকেই বোধহয় মুমু শুনে থাকবেন।তার পর মুমু যেটা করলেন সেটা বাঙালি রমণীর চিরন্তন আবেগ, ভালবাসা,স্নেহ-মমতার নির্ভেজাল অভিব্যক্তি।মুমু শুধুই আর নারী থাকলেন না। হয়ে উঠলেন অসাধারণ মমতাময়ী মা-রূপী নারী। মুমুর পোস্টটা প্রকাশের পর আমি কি মনে করে শ্রুতির ছবি পাঠিয়ে দিলাম। তার পরের সবটুকু হৃদয়নিংড়ানো কথোকথা।
মোটের ওপর মাসখানেক হলো সচল পরিবারের সাথে যোগ হয়েছি,এখনো সবাইকে ভালভাবে চিনি না। দু'একজন ছাড়া কাউকেই দেখিনি। এরই মধ্যে লেখাটেখা নিয়ে কারো কারো সাথে অনাকাঙ্খীত তর্কা-তর্কিও হয়েছে।আমি বরাবরই নিভৃতচারি পেছনের বেঞ্চের মানুষ।সে কারণে এবং মেয়ের অসুখের কারণে প্রকাশনা আড্ডায়ও যাইনি। আজকের আগে যদি কেউ আমায় বলত_সচলে আর লিখো না, অথবা সচল যদি বলত_গুডবাই..
আমি খুব একটা বিস্মিত হতাম না। কেননা উচ্ছাস ব্যাপারটা বহু আগেই জ্বলেপুড়ে খাঁক হয়ে গেছে।এখন যা আছে নিরেট কয়লা!
অথচ সেই কয়লার স্তুপে আজ যেন লকলকে চারা গজাল !যে নিঝুম আমার সাথে 'চটাচটি' হবার পর ক'দি তব্দা মেরে ছিল, সেই নিঝুমই সবার আগ ব্যাকুলতা প্রকাশ করল! তার পর ?কে না? সবাই। আজ (১১ আগষ্ট ) আমার জন্মদিন ছিল !কাউকে জানানোর পরিস্থিতি ছিল না। জানাইওনি। বাড়িতে কোনো আয়োজনও হয়নি।আত্মিয় স্বজনরাও কেউ আসেনি,ফোনও করেনি কেউ। সকলে জানে এ বাড়িতে আজ শুনশান কষ্টের বাতাস বয়ে চলেছে!
আর এখন ? এখন মনে হচ্ছে এর ভাল আর কী ভাবে জন্মদিন পালিত হতে পারে আমার জানা নেই!আমি অবাক হয়ে ভাবি এই যে মানুষগুলো কেউ সিডনি,কেউ সেই সুদুর কিয়েভ,কানাডা,ইউএসএ,ইউকে,জাপান,ভারত...এবং অনেক দূরের বগুড়া-ময়মনসিংহ-যশোর-খুলনা-সিলেট থেকে আমার অসুস্থ মেয়ের জন্য ব্যাকুল হলেন,মমতা-ভালবাসা-স্নেহ-প্রীতি জানালেন, সারা ব্রম্মান্ড খুঁজে এ কোথায় পাওয়া যেত ! এই মানুষদের ছোট ছোট বুকের ভেতর কী করে এত বড়,এত প্রশস্ত,এত অবারিত প্রাণ বসবাস করে !যা ছোট্ট একটা টোকাতেই হুড়মুড়িয়ে বেরিয়ে এসে এক অচেনা বাবার অনাবাদী শুকনো জমিন ভিজিয়ে দেয় ! বাপ আর কালোপনা মেয়েটিকে আজন্ম বাঁধনে বেঁধে দেয় !
এই মানুষদের জন্য আজো আমরা বাঁচি।
এই মানুষদের হাতে হাত রেখে আজো
আমরা যুদ্ধে যাওয়ার স্বপ্ন দেখি।
এই মানুষরা আছে বলে আজো
শত কষ্ট,শত দু:খ,শত না-পাওয়ার
বেদনা অহর্নিশী ক্ষত করার পরও
আমরা আশাবাদী হই................
একদিন আমাদেরই কেউ আমাদের
সন্তানদের রোদ্রোজ্জল পথ দেখাবে.......


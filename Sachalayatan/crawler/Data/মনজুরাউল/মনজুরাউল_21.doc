এন্টি গল্প >দোপাটি ফুলের রঙ সাদা<



এন্টি গল্পের চরিত্রগুলোর মধ্যে কোন হী-ম্যান নাই।যদি কেহ ইহাতে ঝুম্পা লাহিড়ির স্ট্রেইন্থ, অরুন্ধুতির চমত্কারিত্ব,হুমায়ূন আজাদের আদিরস,হুমায়ূন আহমদের ভাঁড়ামো,কিংবা সুবিমলের এক্সপেরিমেন্ট খুঁজিতে চাহেন,নিরাশ হইবেন । এন্টি গল্পের সকল চরিত্রই আটপৌরে এবং নিরাভরণ। বলা বাহুল্য ইহার কোন রূপ সাহিত্য মান তালাশ করিতে চাওয়া অনর্থক....................................

আপনি জন্মানোর পরে আপনার বাবা আপনার জন্ম-খুশিতে গরু মেরে খাইয়ে ছিল। আড়াই বছর যেতে না যেতে আপনাকে টেনে লম্বা করার টেষ্টায় ওই বয়সেই আপনাকে ঠেলে পাঠশালে পাঠিয়েছিল।আপনি বাবার ইচ্ছা মত কলাগাছের মত ধাঁই ধাঁই করে বড় হতে পারলেন না। তালগাছের মত ধীরে ধীরে বাড়লেন। শরিরের মাঝ বরাবর আগ্রহ বাড়ার বয়সে আপনি স্বপ্ন দেখতে শুরু করলেন। আপনার প্রতিপালকরা সেটা দেখানোর জন্য আপনার কানে কানে মন্ত্রবীজ ঢুকিয়ে দিল।'চলো পালাই' গোছের বয়সে আপনি ডাক্তার-ইনজিনীয়ার, জজ-ব্যারিস্টার স্বপ্ন চোখে মেখে ঘুমুতে যেতেন। তারপর? তারপর এই বঙ্গ দেশে সচারচর যা হয়, তা-ই হলো । আপনি সরকারি অফিসের কেরানি হলেন । যথারিতি আপনাকে গোলগাল ফর্সামত নাদুশ নুদুশ এক আঠারো-উনিশর সাথে বিয়ে দেওয়া হলো । আপনি ফেঁসে গেলেন।
কেরানি । ইহো জগতে এইরূপ প্রানী বোধকরি দ্বিতীয়টি খুঁজিয়া পাওয়া যাইবে না। ইহারা প্রভূত পরিমান বিদ্যা বুদ্ধি লইয়াও কাগজে কলম চালাচালি ,ফুটো করিয়া ট্যাগ লাগানো এবং বড় কর্তার সম্মূখে চালান করা ভিন্ন সৃষ্টিশীল কিছু করিবার সুযোগ পান না। বাঙলা ভাষায় ইহাদের বিভিন্ন তাচ্ছিল্যপূর্ণ নামে সম্বোধন করা হইয়া থাকে। যেমন 'মাছিমারা কেরানি', 'ছাপোষা কেরানি', কিংবা 'দু'পয়সার কেরানি'। ইহারা রাজনীতি,অর্থনীতি,সমাজ-সংসার,যুদ্ধ-বিগ্রহ সকল কিছু লইয়াই ভাবে। সাদ্দাম হোসেন ধরা পড়ার আগ পর্যন্ত, রিপাবলিকান গার্ড গর্তে ঢোকার আগ পর্যন্ত ইহারা সাদ্দারমর ঘোর সমর্থক । যেই সাদ্দাম পালাল, রিপাবলিকান গার্ড গর্তে ঢুকল অমনি বুশের অনুগামী হইয়া কহিল-'বড় বাড় বেড়েছিল ব্যাটার,দ্যাখ এখন..'?
আমরা যেরকম দেখলাম সে রকমই একটা কাঠামোর নাম ধরে নেওয়া যাক ৫৩ । কেন ওর নাম ৫৩, আমরা সে বিচারে নাইবা গেলাম । এই ৫৩কে একদিন দেখা গেল অফিসে ভীষণ চিত্কার-চেচামেচি করছেন । কী ব্যাপার ? 
৫৩'র একমাত্র সন্তান হাসপাতালে। গলি মহল্লা,হাঁতুড়ে ধনন্তরী ঘুরে শেষমেশ ক্লিনিকে । জানাগেছিল ওর মেযে অন্তির রোগটা জটিল । সরকারি দাওয়াখানা 'না' করে দিয়েছে । ক্লিনিকের ডাক্তার রা ফর্দ দিয়েছে দেড় থেকে দু'লাখ !৫৩ বোঝেনি। সোজা করে ওকে বলা হয়েছে -'আপনার মেয়ের সব রক্ত প্রতি মুহূর্তে পানি হয়ে যাচ্ছে। বাঁচাতে হলে ওকে ঘন্টায় ঘন্টায় রক্ত দিতে হবে।
৫৩'র বউ সোনাদানা যা ছিল সব বেঁচে দিয়ে মাত্র হাজার কুড়ি পেয়েছে। এর পর ৫৩ তার গ্রাচ্যুইটি প্রভিডেন্টফান্ড খাত থেকে লোনের জন্য আবেদন করেছিল। তারপর টানা ১১দিন সকাল-দুপুর-বিকেল ছুঁটে বেড়িয়েছে অফিসের রুম থেকে রুমে, দুয়ার থেকে দুয়ারে । সন্ধেবেলা মেয়ের কাছে যেয়ে মেয়ের এতটুকু হয়ে যাওয়া ফ্যাকাসে মুখের দিকে চেয়ে বুকের ভেতরটা মোচোড় দিয়ে ইঠেছে ।১২ দিরে দিন ৫৩'র দরখাস্ত মন্জুর হতে চলেছে ।
অন্তিকে যেদিন ক্লিনিকে নেওয়া হয় তার কিছুদিন আগে অন্তি রেবা দের বাড়ি থেকে একটা দোপাটি ফুলের প্রায় কুঁড়ি আসা চারা এনে ঘরের কোনায় লাগিয়েছিল। ১২ দিন পর চারাটা তরতরিয়ে উঠেছিল। অন্তিকে ক্লিনিকে আনার ৪ দিন পরেই চারাটার দু'টো কুঁড়ি বেরিয়েছিল। ১১ দিনের দিন ৯ টা। ১৩ দিনের মাথায় ৫৩'র লোন স্যাংশন হলো,অথচ ৫৩'কে বলা হয়নি অন্তির অবস্থা ক্রমেই খারাপ হচ্ছিল। ওর বউ বলেনি। সে দেখেছে লোকটা সারাদিন ঘোরাঘুরি করে হাঁপিয়ে ঘেমে নেয়ে হাসপাতালে আসে । এসেই মেয়েটার পাসে বসে নিশ্পলক তাকিয়ে থাকে । যেদিন, সম্ভবত ৫ দিনের দিন ডাক্তার রেগেমেগে বলল-"কেস খুবই সিরিয়াস,আপনারা বুঝতে পারছেন না,ইমিডিয়েটলি ওর রক্ত পানি করে দেওয়া গ্লান্ড আর সিড্সগুলো রিপ্লেস না করা হলে ওকে বাঁচানো যাবে না, আপনারা টাকা ম্যানেজ না করতে পারলে উই উড বি সে....'সরি '।"
অন্তির মা প্রতিদিন বাড়ি থেকে বেরুনো আগে দেখত দোপাটি গাছে আরো কুঁড়ি বেরিয়েছে,কযেকটা ফুলও ফুটেছে । ওর বিশ্বাস ছিল গাছটা যেভাবে বেঁচেছে,কুঁড়ি ধরেছে,ফুল ফুটেছে তেমনি ওদের অন্তিও.............এই বিশ্বাসটা বুকের খুব ভেতরে জায়গা করে নিয়েছিল । হঠাত্ ১৩ দিনের দিন অন্তি মা'কে জিজ্ঞস করেছিল..'মা দোপাটি ফুটেছে ?'মা অন্তির মাথায় হাত বুলিয়ে বলেছিল-'হ্যাঁ মা টকটকে লাল ফুল ফুটেছ,বাড়ি যেয়ে দেখিস কেমন সুন্দর লাগে গাছটা '। একটা শুকনো হাঁসি অন্তির মুখে ফুটেই আবার মিলিয়ে গিয়েছিল ।
১৪ তম দিন দুপুরে ৫৩ দেড় লাখ টাকার চেকটা ভাঙিয়ে বাসে না উঠে ট্যাক্সি নিয়ে সোজা চলে এসেছিল হাসপাতালে । তারপর কী হয়েছিল আমরা জানি না,তবে পরে জানা গেছে অন্তির মা বাড়ি ফিরে সেই দোপাটি ফুলের গাছটা টান দিয়ে তুলে সেখানেই বসে দু'হাতে মাটি খামচে ধরেছিল ।


বাঙলাদেশের সাহিত্য > স্বপ্ন ও বাস্তবতা



........ শেষ অংশ......
এখানকার ‘নিয়তি’ উদোম খেলার জন্য যন্তরপাতি তুলে দিয়েছে কর্পোরেট মরদের হাতে। যারা বেশ্যালয়ে যান কেবলই বিদ্ধ করতে নয়, বেশ্যালয়ের ছাও -পোনা প্রসব করিয়ে কর্পোরেশনের সংখ্যাবৃদ্ধি করতে। দাবার বোর্ডের সেই ঘুঁটি মুক্তিযুদ্ধ নিয়ে একটা কালজয়ী উপন্যাস হতে দেয়নি। সত্তর দশকের নকশাল আন্দোলন নিয়ে একটা ‘মহাশ্বেতা দেবী’ হতে দেয়নি। মিলিটারি শাসন নিয়ে একটা ‘ডেথ অফ অ্যা কর্নেল’ বা ‘কর্নেলের চিঠি’ হতে দেয়নি। চরম শ্রেণী বৈষম্যের লোহার ঘরে বাস করেও কারো হাত দিয়ে একটা ‘বিরসামুন্ডা’ লিখতে দেয়নি। গ্রাম আর প্রকৃতির কোটি সন্তানের একজনও একটা ‘তিস্তাপারের বৃত্তান্ত’ লেখেনি। মানিক বন্দ্যোপাধ্যায়ের পর এই বাংলার পূর্বভাগে কোনো ধীমান ‘আত্মহত্যার অধিকার’ ‘হারানের নাতজামাই’, ‘ছোট বকুলপুরের যাত্রী’, ‘সরীসৃপ’-এর মতো গল্প লেখেননি। না, ভুল বলা হলো, লিখতে দেওয়া হয়নি। ওরকম অনেক ‘ছোট বকুলপুরের যাত্রী’, মুড়িমুড়কির ঠোঙা হয়েছে ছাপতে না পেরে। আরজ আলী মাতুব্বরকে তার রচনা ছাপা অক্ষরে না- দেখেই মরে যেতে হয়েছে। সরদার ফজলুল করিমকে নিজের ছাপা বই নিজেকেই বিশ্ববিদ্যালয়ের ধারে ফেরি করতে হয়েছে। লেখক লিখে স্বাচ্ছন্দ চায় না, চায় স্বীকৃতি। ছাপা হওয়া একমাত্র স্বীকৃতি। ছাপা না হলে রবীন্দ্রনাথ নেহায়েত ঠাকুরবাড়ীর ছোটজমিদার। নজরুল স্রেফ বন্দুকধারী সেপাই। সৈয়দ হক ডাক্তার গৃহিণীর পতিপ্রবর। নাজমা জেসমিন চৌধুরী যে ‘বাংলা উপন্যাস ও রাজনীতি’ লিখে গেছেন সেটাও মেইনস্ট্রিমে আসেনি। কপি শেষ। বই শেষ। অন্য কোনো বিদ্ব্যত্জন পুনঃপ্রচারের উদ্যোগ নেয়নি, কারণ শপিংমলের শোভা ঠিক নয় ওটা। বঙ্গসন্তানদের শিক্ষিতজনদের প্রতিষ্ঠান বাংলা একাডেমী সরকারের টাকায় বর্ধমান হাউস দখল করে কার্যত এখন কেবল অভিধান বার করে। আগে তবুও সমাজতান্ত্রিক দুনিয়ার প্রচারনায় প্ররোচিত হয়ে হোক অথবা সেই বিদ্রোহের দশকের অনুপ্রেরণায় হোক কিছু ভালো কাজ তারা করতেন। এখন কেবলই অভিধান আর অর্ডারি কবিতার বই- ‘দস্যিরা সব পালিয়ে গেল’- এসব! ফি বছর এই কর্তারা একটা সাবজেক্ট ঘোষণা করে দিয়ে লেখা আহ্বান করেন। সময় বেঁধে দেওয়া ওই ‘সাবজেক্ট’ নিয়ে যে আদিষ্ট হওয়া লেখকরা লেখেন তারা আসলে লেখেন না, আদেশ পালন করেন। আদেশে ঘোড়া-গাধার মিলন ঘটিয়ে হয়তো বা খচ্চর পয়দা করা যায় সাহিত্য হয় না। হলে ঔরঙ্গজেব হতেন ভারতবর্ষের সেরা লেখক। আইয়ুব খান হতেন প্রাচ্যের লেভ তলস্তয়। আমাদের এরশাদ হতেন পাবলো নেরুদা কিংবা উমর সুলেমানভ।

‘মত্ত থাকুক তত্ত্ব তর্কে বিজ্ঞ-জ্ঞানীর দল,
কাছে এসো সখি, নাই বা শুনলে সে জটিল কোলাহল।
এসো দুজনাতে হট্টগোলের একটু নিভৃতে দূরে,
বসে নিজেদের আনন্দে মাতি সুধা পাত্রের সুরে।’-ওমর খৈয়াম।
ইতিমধ্যে বঙ্গের ধীমান লেখককুল জেনে গেছেন, পাবলিশিং হাউসগুলো (আমেরিকার চেইনশপ কর্পোরেট হাউস যেন) কী চাইছে। হাউসগুলোতে এখন মাসকাবারি বেতনভুক্ত পড়ু-য়া আছেন। ওদের বলা হয় বাছাইকমিটি বা রিভিউ কমিটি। যেমন আছে সরকারের মোটামাইনের ফিল্মি সেন্সর বোর্ড। যারা ভেজাগতরের ঘসাঘসিতে ‘টিক’ চিহ্ন দেয়, চুমুতে বেঢপভাবে ফুলে ওঠা নায়িকার বুকের ওপর জুম করে গিরিখাদ দেখানোতে ‘টিক’  তো পরকীয়ায় ‘ক্রস’। হাত-পা-মুণ্ডু কেটে আলাদা করে নেওয়াটা এদের কাছে হরর নয় কদর্য নয়, বরং সন্তানের মুখে মাই তুলে দেওয়া কদর্য! এই মাপের একদল ‘ক্রিটিক’ দিয়ে প্রকাশক টাইকুনরা ইনোভেশন দেখতে চান। সেটা বঙ্গের লেখককুল জেনে গেছেন। এলেম খরচ করে জানতে হয়েছে সেই এলেমের পেছনেও আরো আলেম-জালেমর পয়সা যোগ আছে। এইমতো অবস্থায় বাংলা সাহিত্যকাশে উথাল-পাথাল করে সর্বাঙ্গ দিয়ে লিখতে থাকলেন হূমায়ুন আহমেদরা। কচি কচি ছেলেমেয়েদের ভেতরকার সাহিত্য-ভ্রুণ খসে গেলো। অনূঢ়া হলেন তারা। কেউ কেউ ‘হিমু’ হওয়ার উদগ্রবাসনায় হলুদ জামা পরে বোহেমিয়ান হলেন। সৈয়দ হক খেলারামকে আচ্ছা করে খঁচিয়ে খেলালেন। সিরাজুল ইসলাম চৌধুরী ‘অনতিক্রান্তবৃত্ত’, ‘আরণ্যক দৃশ্যাবলী’, ‘আমার পিতার মুখ’-এর মতো প্রণিধানযোগ্য রচনার অতীত ভুলে ‘ইহজাগতিকতা’ লিখতে শুরু করলেন। দুঁদে কলামিস্ট আব্দুল গাফ্‌ফার চৌধুরীর হাত দিয়ে ‘সম্রাটের ছবি’ গোছের কিছুও আর বেরুল না। আহমদ শরীফ যেটুকু থুয়ে গেছিলেন তাকে কেউ টেনে বড়ো করলো না। আহম্মদ ছফা বীরদর্পে আঙিনা কাঁপিয়ে মানিকের শূণ্যস্থান পূরণের বেজায় সম্ভাবনা জাগিয়েও একফালা সোঁদাগন্ধের মাংশের পেছনে কলম ও মনন ব্যয় করলেন। দেবেশ রায় পারলেন, কেন আমি পারলাম না- ভাবতে ভাবতে ফটাস করে মরে গেলেন। মরার আগে এম আর আখতার মুকুল নকশালবাড়ীর বাজার আছে ঠাওর করে কমরেড আজিজুল হককে নিয়ে লিখতে গিয়ে হেগে-মুতে ফর্দিফাই করে ফেললেন। তসলিমা নাসরীন এসে না নারীবাদী, না মানবতাবাদী অবস্থানে বসে বাজারের বাও বুঝে চটি সংস্করণকে মোটা বানিয়ে সাহিত্য বিয়োলেন। সেখানে তাবত পুরুষ ‘অংকশায়ীকে’ ধরাশায়ী করলেন। এস ট্রিলজি অর্থাৎ স্যাডিজম, সেক্স, আর শক কম্পাইল করে সমরেশের ‘বিবর’কে ফেল খাওয়াতে গিয়ে দেখলেন যৌবনমত্ত শরীরী সুধা অবগাহনাকল্পে বিবশ যামিনী স্খলন পূর্বারাগানুরাগেমথিতমোক্ষ নমস-স্বৈ: নমস-স্বৈ: নম: নম: হা।
এই গোত্র থেকে একটু দূরে স্বতন্ত্র অবস্থানে হুমায়ুন আজাদ হাঁটলেন অন্য ধারায়। মানিক হওয়ার জন্য যেটুকু অংক কষতে হয়, মার্কসবাদ চর্চা করতে হয়, দেবেশ হওয়ার জন্য শ্রীকাকুলাম, অন্ধ্র, ফাঁসি দেওয়া নকশালবাড়ি, খড়িবাড়ি ঘুরতে হয়, জলপাইগুড়ি রেল স্টেশনে পেটো ফাটার কার্বাইড শুকতে হয়, সেটুকু কষ্ট করলেন না। ধরলেন সিমন বিভ্যুঁয়ারকে, লিখলেন ‘ দ্বিতীয় লিঙ্গ’। এ কথা স্বীকার করলেন, কিন' হেনরি ল্যুইস মর্গানের ‘এ্যানশিয়ন্ট সোসাইটি’ থেকে ‘নারী’ বানিয়ে স্রেফ চেপে গেলেন। অথচ ‘কবি অথবা দণ্ডিত অপুরুষ,’ ‘ধর্মানুভূতির উপকথা ও অন্যান্য’-এর মতো মৌলিক লেখা নিয়ে তিনি দিব্যি ঘোর তমসা কাটাতে পারতেন। পারতেন পূর্ববঙ্গের এক পিস বিনয় ঘোষ হয়ে উঠতে। আগামী প্রকাশনী আর হুমায়ুন আজাদ, কে কাকে খেলো, কে কাকে ভর করলো বোঝা গেলো না। না, ঠিক হলো না, রোমেনা আফাজের দস্যু বনহুরের কাহিনীর মতো হলে বলা যেতো ‘কোথা থেকে কী হলো বোঝা গেলো না, বনহুর মুহূর্তে নূরীর বাহুবন্ধন হতে আলগা হয়ে গরাদপথে অদৃশ্য হয়ে গেলো’। কিনতু তা তো নয়। আমরা জানি। হুমায়ুন আজাদকে আগামীতে পেয়েছিল। তাই তিনি লিখলেন ‘পাকসার জমিন সাদ বাদ’-এর মতো অদরকারি ‘অসংস্কৃত’ রচনা। এই মতো কাজ যখন হয়ে যেতে পারে তখন প্রকাশনা শিল্প অন্যমাত্রায় উঠে যায়। সে তখন বাজার দ্বারা নিয়ন্ত্রিত হয় না, বাজারই প্রকাশনা দ্বারা নিয়ন্ত্রিত হয়।
আল মাহমুদ। বাংলার দুই ভাগেই সমান জনপ্রিয়। শব্দের ওপর বেজায় দখলি মুন্সিয়ানা দেখাতে পারা একমাত্র কবি। রাজনৈতিক দর্শনের কাচুলি ভালোভাবে গিট না বাঁধলে যা হয়। কবিতায় যৌবন, যৌনতা ঘাটাঘাটি, ছানাছানি করে ক্লান- হয়ে পরলৌকিতার দোকানে ঠেক নিলেন। নিজাম ডাকাতের মতো। প্রথমে ডাকাত, পরে আউলিয়া। কবিতায় মানুষ-প্রকৃতি ফুরিয়ে এলে সেই শূন্যস্থান দখল করলো সাত আসমান, বোরাক ঘোড়া, দুলদুল, কারবালা, খন্দক, ওহুদ। শেষে চাইলেন গদ্য লিখবেন। লিখবেন তো বটে, কী লিখবেন? কেন যা ‘উইন্ড’ চাইচ্ছে। সংবাদপত্রের ভারী চমৎকার শব্দ ‘উইন্ড’। অর্থাৎ বাতাস যেদিকে বয় সে দিকে পাল ওড়াও। তিনি গদ্য লিখলেন- ‘বিপ্লবী নায়ক নৌকা থামিয়ে বিড়ি ধরিয়ে মাতরানিকে খুঁজছে। মাতরানির ঘরে গেলো, এবং মাতরানির সঙ্গেঃ!’.......... আনন্দবাজারী কর্পোরেট হাউস থেকে যেমন বাজারি সুনীল বেরিয়েছে (না বেরিয়ে উপায়ও নেই) তেমনি এ দেশের কর্পোরেট হাউসের কাজ হয়ে উঠল সরদার ফজলুর করিমদের মতো দর্শনের ধীমান মানুষদের অর্থহীনতার, আশ্রয়হীনতার সুযোগ নিয়ে তাকে দিয়ে ‘বাজার করার, ব্যাংক থেকে টাকা তোলার কেচ্ছা’ লেখানো। ‘গাছপাথর’কে সত্যিকার অর্থে ‘পাথর’ বানিয়ে সিরাজুল ইসলামকে ‘নিকম্মা’ করে দেওয়া। বোরহানউদ্দিন খান জাহাঙ্গীরকে গুলশানের এক নম্বর চক্করে বন্দি করে দেওয়া। আর সারা ৫৬ হাজার বর্গমাইলের অপ্রস্ফুটিত আগামীর ফয়েজ, শরীফ, ছফা, গাফ্‌ফার, ওয়াহিদ, রায়হান, আজাদ, সিরাজুল, আকমল, মাহবুব, নরেণদেরকে ওয়েস্ট পেপার বাস্কেটে ছুড়ে ফেলা। কেননা ওগুলো বিশ্বায়নের দোকানে ডিসপ্ল্লেবল নয়, সেলেবল নয়। কেননা আজকাল এডবি, কোর্য়াক দিয়ে মালটি ডাইমেনশনাল ম্যাট প্রচ্ছদের কোনায় কর্পোরেট হাউসের বিজ্ঞাপন থাকতে হচ্ছে। প্রকাশনা উৎসবে কোনো না কোনো বহুজাতিক কোম্পানির স্পন্সর থাকতে হচ্ছে। প্রদত্ত ভাষণের এক একটা পার্ট এক একটা কোম্পানি স্পন্সর করছে। সেখানে বিকোনোর জন্য সাহিত্য কোনো ডিসপ্ল্লেবল-সেলেবল কমোডিটিজ নয়।

‘আমি দেখতে পাচ্ছি,
আমার চোখের সামনে,
আমার এতোকালের দেখা
পুরোনো দুনিয়াটা পাল্টে যাচ্ছে’,-নবারুণ ভট্টাচার্য।
                                                     ......শেষ।


Love You Mom..



টিক টিক করে..
মিটমিট করে.. এক.. দুই... পাঁচ।
স্বরে অ, ওরে আ... একটু খা।
মা তুমি সবচে প্রিয়। জান কি তুমি?
কাল চুল, লাল শাড়ি, একটি দুল, নীল বাতাস, খোলা আকাশ, শাহজাদী! শাহজাদী...!!
ঢাক ঢোল -নেই কাছে। হাতী ছিল এক কালো- রোগা হয়ে কাকু হলো-কাকতাড়ুয়া আমাগো বাড়ির।
শব্দ ছিল। শব্দ আছে। করে খেলা অক্ষরেরা।
কাল কালি। মেঘ খালি।
একটু আদর, আহ্লাদ, বাঁশের কঞ্চি, কাঁচা ডিম, কমপ্লান, সেদ্ধ ভাত, বাটা হলুদ।।
বুড়ি গঙ্গা করে কান্না..  খেলে তুমি, খাব আমি।
মেরে ডান্ডা করে ঠান্ডা। চুমুক দুগ্ধপান..
ভাষা তোমার না ভাষা আমার?
আজ মা তোমায় তোমার বাংলায় একটি হাপি খাব আমি।
কালো কালি, তোমার রঙে রাঙাব আমি..
একটি শ্রদ্ধাঞ্জলী মা তোমাকে।
মা তুমি সবচে খারাপ,
হয়ে গেলে আরও বড়!
ধরব তোমায় বলে আমি, ছুটে ছুটে হলাম বড়!
রাজার ছিল চার কন্যা..
শাহজাদী সবচে নরম..
রাক্ষসের গল্প করে, পায় ভয় বেড়াল মাসীকে..
জানো তুমি, আমিও জানি
শাহজাদী আর হলাম না..
মা, বলি তুমি, সবচে প্রিয়।।
একটু থেকো আমার সাথে।
করে না কান্না,
পারি না আমি রান্না..
পিচ্চু তুমি সবচে বড় আমার জন্যে।
ধোঁয়া ধোঁয়া কর তুমি
খুব কষ্ট পাই আমি।
এত কি কষ্ট তোমার
করছ তুমি সব নষ্ট আবার।
মা, করে না রাগ
ভাল থাক, ষহুধু চাই আমি।।
ভালবাসি বলে আমি
করি এতো বাড়াবাড়ি।
একটু হাসো শাহজাদী..
শাহজাদী.. ও শাহজাদী...
হাপু পরে, হাঁটু ভেঙে
কর তুমি যোগব্যায়াম
সুন্দর তুমি সবচে বেশি
বলে আমাদের কাকতাড়ুয়া।
পারছি না আর করতে এই যুদ্ধ, হয়ে রুদ্র
কর ক্ষমা, হেরে গেলাম,
জন্মদিন, ও জন্মদিন, কর তুই একটু ছোট
শাহজাদীকে আমার..
রবি এল, চলে গেল
হল স্তব্ধ সবকিছু
যাই আমি ঘুনু কত্তে,
পড়তে হবে আবার আমাকে।
টা টা বলি।
খেল হোলি আজ এই দিনে।।
Love You Mom.. 
 দু'টো কথা।
এটি আমার মেয়ে মিষ্টি'র লেখা শুভেচ্ছাপত্র আমাকে। সাদা কাগজে লিখে আমার বালিশের তলায় রেখে দিয়েছিল সন্ধেবেলা। অনেকবার বলেও কোনদিন কিছু লেখাতে পারিনি ওকে দিয়ে। এক সময় ডায়রি লিখত নিয়ম করে, ইংরেজীতে। যদিও সে'সব আমাকে পড়তে দিত না কখনোই। অনেকগুলো  শেষ হয়ে যাওয়া ডায়রি একদিন বসে বসে ছিঁড়ে ফেলল। কেন?  সেটা বলেনি আমাকে। তারপর থেকে আর কোনদিন কিছু লেখেনি। ও এমন একটা স্কুলে পড়েছে যেখানে বাংলা ও পেয়েছে তৃতীয় ভাষা হিসেবে, ক্লাস টু থেকে। ক্লাস এইট পর্যন্ত। ফেল করতে চাইত না বলে পরীক্ষার আগের রাত সারারাত জেগে বাংলা পড়ে পাশ নম্বর তোলার ব্যবস্থা করে ফেলত বরাবরই । সারাক্ষণ শুধু ইংরেজী আর হিন্দিতে কচর কচর বলে বাড়িতে সকলেরই অভিমান। মায়ের জন্মদিনে মা'কে বাংলায় লেখা এই লেখাটিতে  প্রচুর বানানভুল ছিল সেগুলো আমি এখানে ঠিক করে দিলাম তবে ও যেখানে স্পেস, ডট আর যতিচিহ্নগুলো দিয়েছে সেগুলো একদম সেভাবেই  তুলে দিলাম। লেখার শেষে ও একটা স্কেচ বানিয়েছে, স্ক্যানার নেই বলে সেটি  দেওয়া গেল না ইচ্ছে থাকা সত্বেও। বদলে ওর একটা ছবি দিয়ে দিলাম।  ঢাক-ঢোল শব্দ দুটো ও মৃদুল আহমেদের লেখা থেকে নিয়েছে, ওকে আমি  লেখাটি পড়ে শুনিয়েছিলাম।  
 

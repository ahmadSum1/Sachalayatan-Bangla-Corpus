শমন শেকল ডানা



কলকাতা থেকেই শুনে এসেছিলাম কল্লোল'দা ঢাকায় আসছেন। জানতাম না, আমি যেদিন আসছি, উনিও সেদিনই মানে কালই এসে পৌঁছুচ্ছেন  ঢাকা ছবিমেলা পাঁচ-এ।  কল্লোল'দা, (কল্লোল দাশগুপ্ত) একজন লেখক, মানবাধিকার কর্মী, সমাজ সচেতক, লেখক, সুরকার ও শিল্পী। কাল রাত দুটো অব্দি আমরা ক'জনা গান শুনেছি কল্লোল'দার, সাড়ে ন'টায় গান শুরু করে উনি থামতে না চেয়েও থেমেছিলেন আমাদের ঘুম পাচ্ছিল বলে। সাথে আছেন বৌদি। শ্রোতাদের মধ্যে একজন ফরাসীও ছিলেন, তন্ময় হয়ে গান শুনছিলেন আর তার ছোট্ট রেকর্ডারে রেকর্ড হয়ে যাচ্ছিল কল্লোল'দার গান এবং গানের মাঝে মাঝে বলা গল্প।
শুদ্ধস্বরে এসে শুনলাম প্রিয় ব্লগার হাসান মোরশেদ'এর শমন শেকল ডানা'র মোড়ক উন্মোচন হতে যাচ্ছে আজ। হঠাৎ মনে হল, কেননা কল্লোল'দার গান দিয়ে মোড়ক উন্মোচক হোক শমন, শেকল, ডানা'র? কল্লোল'দাকে বলতেই এক কথায় রাজী সদা হাস্যময় মানুষটি। খানিকটা শুনে নিলেন মোরশেদের কথা, শমন, শেকল, ডানা'র কথা। সার্বক্ষণিক সঙ্গী গিটারটিও আছে কল্লোল'দার কাঁধেই ঝোলানো। 
তো হয়ে যাক?
কল্লোল'দার গান, গানের গল্প আর প্রিয় হাসান মোরশেদ'এর শমন, শেকল, ডানা...


 হায়রে আমার রবিবার আর হায়রে আমার মাংস-ভাত!



আজকে রবিবার। আনন্দবাজার পত্রিকার রবিবাসরীয় খুললেই পড়া যায়, বিখ্যাত লোকেরা সব রবিবারে মাংস-ভাত খান বা খেতেন। আমিও ভাবলাম আজ মাংস-ভাত খাব। সকালে উঠে কাগজ পড়ে, চা খেয়ে, খানিক ফেসবুক খানিক অর্কুট করে আর খানিক ব্লগ পড়ে বেলা এগারটা বাজতে যায় দেখে আমি রান্নাঘরে যাই নাশতা বানাতে। মাংস পানিতে ভেজানো, পেঁয়াজ-ফেয়াজ সব ভেজানো, মাংস ছাড়লেই মাখা-জোখা করে সোজা কুকারে। রুটি সেঁকছি, এক হাতে বেলা অন্য হাতে সেঁকা। তৃতীয় রুটি না ফোলে না সেঁকা হয়, কী হল? আগুন নিভে গেছে! নব টিপে টাপে দেখা গেল জ্বলছেই না। গ্যাস ফুরায়নি তো! সবে তো সেদিন নতুন সিলিন্ডার লাগানো হল! অন্য সিলিন্ডারটাও তো খালি পড়ে আছে, সোম-মঙ্গলবারে রিফিক করে দিয়ে যাওয়ার কথা!
পাশের ফ্ল্যাট এবং গোটা বাড়ির মোটামুটি গোটা দশ ফ্ল্যাট। সকলেরই দ্বিতীয় সিলিন্ডারখানি হয় খালি নয় আজ-কালের মধ্যেই ফুরোবে অতএব...! 
ঘন্টাখানেক গয়াসের তালাশে এদিক-ওদিক হয়রান হয়ে আমি ট্যাংএর শরবত নিয়ে বসে বসে ভাবি।  বেলা বারোটা বেজে গেছে কাজেই হোম ডেলিভারির ও চান্স নেই! আর বেলা বারোটা বাজলেই এই এলাকার দোকান-পাটে সব ঝাঁপ পড়ে যায়, কিছু কিনে আনারও উপায় নেই! চাও খাওয়া যাচ্ছে না পানি গরম করা যাবে না বলে। বিস্কুট- ফিস্কুট খেয়ে আর কতক্ষণ থাকা যায়.. ক্ষিদেও পেয়েছে। একজন ইমেইলে বললেন, আর খানিক বসে থেকে সন্ধেয় একেবারে ইফতার করে নিস! ভাল্লাগে?!
হায়রে আমার রবিবার আর হায়রে আমার মাংস-ভাত!
আজকে আমার অরন্ধনই হয়ে গেল।
রবিবারেই হওয়ার ছিল!!


কোন এক গাঁয়ের বধুর কথা তোমায় শোনাই শোনো...



টালির চৌচালা দাঁড়িয়ে আছে মাটির দেওয়ালে ভর করে। দেওয়ালের তিন দিন ঝকঝকে তকতকে গোবর নিকোনো আর একদিকের দেওয়াল জুড়ে আদিবাসী বধুর চিত্র পরিকল্পনা। তার টুকরো টুকরো সুখ, বছর জুড়ে ছেঁড়া কাপড়ের মত লেপ্টে থাকা সমস্ত দু:খকে একপাশে সরিয়ে রেখে মন-প্রাণ ঢেলে সে তার মেটে দেওয়ালখানিকে সাজিয়েছে মনের সমস্ত মাধুরী ঢেলে। হাতে তৈরি সব রং, হাড়ির তলার কালি, গাছের পাতার রসে সবুজ, পোড়ানো ইটের গুড়োয় তৈরি লাল আর আরও সব রং যা তার দরকার সব সে বানায় এই সব গাছ-পাতা- চুন-সুরকি আর ফুল-ফল দিয়ে। 
রঙীন ডিজাইন
বছরভরের অনাহার-অর্ধাহার সরিয়ে রেখে গায়ে জড়িয়েছে কড়কড়ে নতুন পাটাভাঙা লাল শাড়িখানি। একটি একটি পয়সা জমিয়ে যা সে কিনেছে মকরের এই সংক্রান্তির জন্যে। নবান্নের উৎসবের জন্যে। টুসু-র পুজার জন্যে। টুসু-ভাসানের মেলার জন্যে। 
ডিটেইল ১
"টুসু মাকে ঘরে এনেছি ভাবনা কিসের আর,
কাটা ধানের পালুই কৈরে ভৈরেছি খামার।
এক কুচুরি ভাজান, আর চার কুচুরি ভাত,
এক কুচুরি রাইখ্যেছি বীজ, করব গো আবাদ।।"
ডিটেইল ২
নিকোনো উঠোনে যেন কেউ বিছিয়ে দিয়েছে সজনের ফুল। উঠোনের কোণার সজনে গাছের পাতা দেখা যায় না, শুধু ফুল শুধু ফুল।  সরু সরু কচি সজনে ডাটা ঝুলছে ডাল জুড়ে। উঠোনে সদর্পে ঘুরে বেড়ায় পোষা লড়াকু ষাঁড়াটি (মোরগ)। বিকেলের মেলায় সে যাবে লড়াই করতে, জিতলে ঘরে আসবে আরেকটি লড়াকু মোরগ আর হেরে গেলে সে চলে যাবে লড়াইয়ে যে জিতেছে তার কাছে।
ডিটেইলস ৩
লম্বা ঘোমটার ফাঁকে দেখা কালো মুখটি, নাকে রুপোর নোলক গলায় মোটা বালার মত হার। কালো মুখ চকচক করে পুরোনো গয়নার ঝিলিকে।  কথা বলতে গিয়ে অকারণ লজ্জায় রাঙা হয় বউটি। দেওয়ালচিত্রটি কার আঁকা জানতে চাইলে সলজ্জে সে জানায়, তারই আঁকা ঐ দেওয়াল জোড়া ছবি।  প্রতি বছর মকরের মেলার আগে সে তার  ঘরে দেওয়ালে নতুন মাটি লাগায়, মুছে দেয় আগের বছরের চিত্রকর্ম। হাত দিয়ে ঘষে ঘষে মসৃণতর করে তোলে দেওয়ালকে আর তারপর দেওয়ালে সে আঁকে। তার সমস্ত কল্পনা,  মনের সবটুকু মাধুরী মিশিয়ে তার ভেতরকার শিল্পি ও‌ই মেটে  দেওয়ালখানিকে রূপান্তরিত করে এক বিশাল চিত্রকর্মে। 
ডিটেইলস ৪
উঠোনে হামাগুড়ি দেয় ন্যাংটো শিশু।
শুধু ও‌ই একটি বাড়ি বা একটি দেওয়াল নয়, পুরুলিয়ায় প্রত্যন্ত গ্রামে মকর সংক্রান্তির মেলা দেখতে গিয়ে দেখতে পেয়েছি এরকম অসংখ্য চিত্রকর্ম।  প্রায় প্রতিটি বাড়ির সামনের দেওয়াল জুড়ে আঁকা অতি সুক্ষ, অসাধারণ সব শিল্প। মুখে গান। টুসু'র গান। নবান্নের গান।
"লবান্নের ধান ভাইনলাম দিনক্ষণ কৈরে,
তরে-ও কুড়া রাইখলাম টুসালুর তরে।
টুসালু গো-রাই, টুসালু-গো ভাই,
তুয়ার দৌলতে মোরা ছবড়ি পিঠা খাই।"
ফোক পেইন্টার
আদিবাসী এই সব গ্রামগুলিতে অভাব এঁদের নিত্যসঙ্গী।  পাথুরে মাটিতে ফসল ফলে না।  জঙ্গলে গাছ নেই, পশু নেই।  সরকারী সুযোগ-সুবিধা এঁরা কতটুকু পান সে ওঁদের  চোখ-মুখে লেখা।  কাজ বলতে দূরের আসানসোল, রানীগঞ্জের কয়লাখনিতে কুলি-কামিনের কাজ। কোন অভিযোগও নেই ওঁদের। অভিযোগ থাকলেও কার কাছে করবেন সম্ভবত তাও জানেন না। গৃষ্মে নিদারুণ দাবদাহে পোড়ে মাটি,শরীর।  শীতে থরথর কাঁপে বস্ত্রহীন গোটা আদিবাসী সমাজ।   শিশুর ভাঙা পায়ে মন্ত্র পড়া চুল বেঁধে দিয়ে মা ভাবেন, এতেই ঠিক হয়ে যাবে ভাঙা পা।  সবার জন্যে শিক্ষা, স্বাস্থ্য ইত্যাদি বড় বড় বুলি নেতারা তবুও আউড়েই যান। 
সঞ্জেফুল
 

মেয়েটির নাম লুত্ ফা



নীল আসমান, নীচেতে জমিন, ধরনী মা বসুন্ধরা৷
জমিনে জমিনে সোনার ফসল, বরষা ঢাকিছে খরা৷৷
গোয়ালে গরুতে, মাছেতে পানিতে খেলিছে অহর্নিশ৷
বাসা বুনিতেছে শিল্পী বাবুই, দোয়েল মাগিছে শিস৷৷
ছোট বেনী তার, লাল ফিতা দোলে, চাঁদ বরণী কন্যে৷
কবি গাহে গুণ, এসেছে ফাগুন,সকলি তোমার জন্যে৷৷
গাঁয়েতে লোক কানাকানি করে, গান বান্ধে তার লাগি৷
বাপ-মায়ে তার ঘরেতে ডরায়, কাটায় রাত জাগি৷৷
তার রূপ লয়ে সদা চিন্তায় থাকে বন্ধুর পিতা-মাতা৷
কতটুকু বেসন,কতটুকু সর, সারাবছরই রাখিও ছাতা৷৷
সোনার ফসল উবড়াইয়া দিয়া, চষে পাতাবাহারের গাছ৷
নদী-পানি হতে তুলে বদ্ধ পাতিলে জিইয়া রাখিছে মাছ৷৷
	এক অতি সাধারণ মেয়ে, কিন্তু অসাধারণ রূপসী লুত্ফা৷ সে নিজে একদম উদাসীন তার রূপ নিয়ে, কিন্তু আত্বীয় স্বজন, পাড়া প্রতিবেশীরা নয়৷ পরিবারের লোকেরাই ক্রমশ গড়ে দিতে থাকে তার সৌন্দর্যজ্ঞান, এটা কর, এটা করিস না৷ তার চেতনার জগত্ ক্রমশ আক্রান্ত হয়৷ তার ড্রেসিং টেবিল ভরে ওঠা, তার পাওয়া উপহার গুলি ক্রমশ হয়ে ওঠে কেবল সৌন্দর্য প্রসাধনের সামগ্রী৷ বন্ধুরা উপদেশ দেয়৷ দিদিমনিরা সাবধান করেন৷ তার প্রিয় বান্ধবীর বাড়ী গেলে তার মা পড়ে পড়ে শোনায় হাল ফ্যাশনের হকিকত৷ খেলার সময় বয়ে যায়৷ নিরস মুখে রূপচর্চার বর্ণনা শুনতে শুনতে দেখতে পায় জানালা দিয়ে মনের আনন্দে খেলছে মেয়েরা, কবাডি কবাডি কবাডি৷ ফিরতেও দেরী করা চলে না আর,সন্ধ্যের আগেই পৌঁছে যাওয়া চাই বাড়ি, বাপ-মা টথস্থ সুন্দরী মেয়ে নিয়ে৷ কাজেই সুর্য ডোবার আগেই ধরতে হয় বাড়ির পথ৷ হাতে মেয়েলি পত্রিকার খাঁজে খাঁজে বুকমার্ক৷ বান্ধবীর মা বার বার মনে করিয়ে দিয়েছেন তাকে, ওগুলো জানা না কি ভীষণ জরুরী তার কাছে৷ রূপসী মেয়ে লুত্ফার কাছে৷ ফেরার পথ সোনায় মুড়ে থাকে৷ অপুর্ব আলোর মধ্যে ফুটে থাকা ভাটফুলের থোকা দেখতে দেখতে বিভোর হয়ে যায় লুত্ফা৷ সন্ধ্যে ঘনিয়ে আসে৷ লুত্ফা সেই সোনার আলো আঁকড়ে ধরে রাখে আরো কিছুক্ষণ৷ তার সারা রাস্তা জুড়েই সে দেখতে থাকে ফুটে আছে থোকা থোকা ভাটফুল,অসংখ্য৷ এতো দেরী করে এলি? হামলে পড়ে মা৷ বাবা অফিস থেকে ফিরে এলে আর রক্ষে ছিল না৷ অন্ধকার ? লুত্ফা পেছন ঘুরলেই টের পায় সেই সোনালী আলো৷ কই সুর্য তো এখোনো ডোবেনি পুরোপুরি! থাক আর পাকামি করতে হবে না৷ দিনকাল যে ভাল নয় এই কথাটা তো সে শুনে আসছে ক্লাস টু থেকে, কিম্বা আরো আগে থেকে৷ জ্ঞান হওয়ার পরপর ? ও দিকে মা যে সমানে বকে চলেছে সেদিকে কোন ভ্রুক্ষেপ আছে মেয়ের ? আমি বলে তো তাও তোকে বেরোতে দিই৷ বাপ তো কবেই বারণ করে দিয়েছে৷ কৃতজ্ঞতা বলে কিছু আছে মেয়ের৷ মেয়ে যে চুপ করে আছে এতেই আরো ঘাবড়ে যান ৷ খেলতে গিয়ে কোথাও চোট পেল না তো? যা চাপা মেয়ে? আতি পাতি করে খুঁজে দেখেন গোড়ালি হাঁটু কনুই৷ বোধ হয় একটা অতিরিক্ত দাগও  লুত্ফার থাকা উচিত নয়৷ কিম্বা সেটাই হয়ত হয়ে উঠবে আজ রাতে স্বামী-স্ত্রীর মধ্যে কলহের কারন! কে জানে৷ কেবল ঈশ্বরইই জানেন কোথায় কোথায়  চোট পেতে পেতে বড় হয়ে উঠছে মেয়েটা৷ 
বাড়িতেছে সে, তের'য় পড়িল, মেয়ে হইল রজ:স্বলা৷
বিবাহের লাগি আত্মীয়স্বজন ব্যস্ত করিল এইবেলা৷৷
দূরদেশ হতে সন্মন্ধ আসিছে, সন্মতি দাও মায়৷
এমন মেয়েরে ঘরেতে আনিতে কাহার না মন চায়৷৷
তোমার মেয়েকে চাহিছি আনিতে রূপালী বায়োস্কোপে৷
মানুষে ভুলিবে মনের যাতনা কত দু:খে আর শোকে৷৷
বয়স বাড়িলে মুছে যাবে রূপ আমরা রাখিব ধরি৷
হাজার বত্সর বাঁচিয়া থাকিবে ডানাকাটা এই পরী৷৷
শত শত শলা ফিরায় বাপেমায়ে প্রত্যহ দুইবেলা৷
মায়ে বলে তুলে দাও প্রাকার তাহালে বুঝিবে ঠ্যালা৷৷
মিস্ত্রি  ডাকিয়া হিসাব বানায় বানাইতে জেলখানা৷
শত শত চোখ মুছি যাবে সব টের পাবে মজাখানা৷৷
	মাত্র সপ্তম শ্রেনীতে পড়ার সময় ওদের এক আত্মীয় ওর জন্যে বিয়ের প্রস্তাব নিয়ে এলেন৷ এতদিন কানাঘুষো ছিল এ বার সশরীরে৷ এমন মেয়েকে যেন ঘরে রাখলে পদে পদে বিপদ৷ বেশ দূর দেশের এক খুব বড়লোক বাবার মোটামুটি বিগড়ে যাওয়া এক ছেলের জন্যে৷ সেই ছেলের বাবা তার ছেলেকে ঘরে বাঁধতে চান৷ তার পছন্দ হল সপ্তম শ্রেনীতে পড়া ঐ লুত্ফাকে৷ লুত্ফার সৌন্দর্যের  কথা  কানাকানি হতে হতে এত দূরে পৌঁছেছে! এর মধ্যেই এসে গেছে ফিল্মে কাজ করার অফার৷ মডেলিং থেকে বিজ্ঞাপনী চিত্র৷ সাবানের বিজ্ঞাপনে মেয়েকে নামালে আর পাড়াঘরে মুখ দেখাতে হবে না৷ না না করে এসেছেন লুত্ফার বাবা আব্দুন্নুর৷ আব্দুন্নুর নিম্ন মধ্যবিত্ত৷ মেয়ের জন্যে ঐ বিয়ের প্রস্তাব পেয়ে হকচকিয়ে গেলেন,কিন্তু প্রস্তাব নাকচ করার জন্যে তাকে খুব বেশি ভাবতে হয়নি৷ মেয়ে এত ছোট, এটুকুই যথেষ্ট ছিল৷ মাস চার-ছয় পর আবার সেই একই প্রস্তাব,এবার আর আব্দুন্নুর এক কথায় উড়িয়ে দিতে পারলেন না, ভাবতে বাধ্য হলেন৷ এর মধ্যেই শুরু হয়েছে হাজার হ্যাপা৷ কোথাকার সব বিচিত্র চেহারার এজেন্টরা এসে হাজির শুক্রবারের সকালে৷ ছুটির দিন এসব উটকো ঝামেলা লেগেই আছে৷ তারা কন্ট্যাক্ট করতে চায়৷ কেন? একটু হরে দরে চললে লুত্ফা না কি হতে পারে দেশের গর্ব৷ বিবিধ সৌন্দর্য প্রতিযোগিতার কথা সবিস্তারে শোনেন আব্দুন্নুর৷ অসীম তার ধৈর্য! প্রতিবেশী দেশ ভারত থেকে একের পর এক মিস ওয়ার্ল্ড, মিস ইউনিভার্স হয়ে চলেছে৷ আগামী পাঁচ বছর না কি সুযোগ দেওয়া হবে এই দেশকে৷ সুবর্ণ সুযোগ! এর জন্য লুত্ফার দরকার বিশেষ শিক্ষা৷ সহবত শিক্ষা, ভাষা শিক্ষা, পোশাক-আশাক অর্থাত্ জুতো সেলাই থেকে চন্ডিপাঠ৷ লুত্ফার বাবার কোন খরচ লাগবে না৷ সমস্ত খরচ দেবে সরকার৷ সরকার কেন? লুত্ফা না কি জাতীয় সম্পদ৷ লুত্ফা সৌন্দর্য প্রতিযোগিতায় বিজয়ী হলে তাদের পরিবারের কি হবে আর দেশের কি কি উন্নতি হবে তা সবিস্তারে জানান হয় আব্দুন্নুরকে৷ বাড়িতে ফোন নেই তাই রক্ষে৷ কিন্তু ছুটির দিনগুলোয়? লোকজন তো ছিনে জোঁকের মত লেগে আছে৷ মেয়েকে পাঁচ মিনিট চোখের নাগাল করা অসম্ভব৷ সন্ধ্যায় খোলা মাঠে দাঁড়ালে যেমন লোহার থামের মত মশা ছেঁকে ধরে মাথার উপরে তেমন দিনের বেলায় এক ঝাঁক ছেলে ছোকরা চলতে থাকে লুত্ফার পেছন পেছন৷ এ কি গেরো৷ তাকে নিয়ে বেরোলে বাবা মা সকলেরই অস্বস্তি৷ অ্যাত্ত ঝামেলা হলে সে স্কুলেই বা যায় কি করে ? বাড়ি ফিরেই মন খারাপ হয়ে যায় মেয়ের, সে পরিস্কার দেখেছে তাকে দেখতে গিয়েই ড্রাইভারটা কেমনভাবে ধাক্কা  দিল, সোজা বাসের তলায় পিশে দিল দশ বছরের একটা বাচ্চার দেহ৷ হায়, হায়৷ নিজেকেই দোষী লাগে ভীষণ৷ বাড়িতে ঘর অন্ধকার করে কাটায় লুত্ফা৷ জানালা খোলারও জো নেই৷ সর্বদা কয়েক জোড়া চোখ তাকিয়ে আছে সেই দিকে৷ এর মধ্যেই আবার এল বিয়ের প্রস্তাব এই বিদেশে থাকা পাśরে সাথে৷ ইতিমধ্যে কিন্তু তিনি শুনেছিলেন, যে ছেলেটির জন্যে এই বিয়ের প্রস্তাব, সে মা- বাপের কথা খুব একটা শোনে না৷  সে কথা তিনি ছেলের বাবাকে জানালেন, ছেলের বাবা তাকে নিশ্চিন্ত করলেন এই বলে, ভাইসাহেব,আমার ছেলে তো এখনো ছোট,ওদের দুজনেরই দায়িত্ব আমার৷ আপনি আল্লাহর উপর ভরসা রেখে নিশ্চিন্ত মনে মেয়ে দিন৷ তিনি দিলেন! যেন বিয়ে দিয়ে হাঁফ ছেড়ে বাঁচলেন তারা৷ মনকে আস্বস্ত করলেন এই ভাবে এই মেয়েকে রাখতেনই  বা কি ভাবে৷ বৌ তো এক বছর ধরেই বলে আসছে, পরিখা উঁচু কর, আরো উঁচু কর৷ গোপনে হিসাব নিয়ে কি আর আব্দুন্নুর দেখেন নি৷ সম্ভব ছিল না৷ 
দুরু দুরু বুকে কন্যা চলিল করিতে শ্বশুরঘর৷
মাঠে বসা বক দোয়েলের শিস হইল সকলই পর৷৷
শকুন্তলার মত বৃক্ষলতাটি ধরিল না তারে জড়ায়ে৷
সবুজ দেশ হতে চলি গেল সে কাঁদায়ে বাপ মায়ে ৷৷
আঁধার এখন তীব্র এদেশে জ্বলে টিমটিম বাতি৷
বাপ-মায়ে বলে ঘুচেছে মোদের জাগরণ বিনিদ্র রাতি৷৷
দূর দেশেতে একাকী কন্যা দেখিল বিষম অন্তরায়৷
অলঙ্কারে তাহার ঢাকি গেল দেহ কেবলই কান্না পায়৷৷
বিত্ত মাঝারে পুতুল হইয়া কাটাইতে লাগিল দিন৷
রূপচর্চা ও প্রসাধনে কাটিছে দিন, সে নহে স্বাধীন৷৷
রূপ তাহার একা একা পোড়ে, কে দেখিবারে পায়৷
স্বামীটি ব্যস্ত রকমারী সম্ভারে,কী দারুণ অন্তরায়৷৷
(চলবে)


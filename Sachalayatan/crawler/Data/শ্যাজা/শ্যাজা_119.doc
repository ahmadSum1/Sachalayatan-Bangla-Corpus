ধন্যবাদ সবাইকে...



সচলায়তনে সচল হওয়ার পরে সকলে যে স্বত:স্ফুর্ত অভিবাদন জানিয়েছেন আমি তাতে অভিভূত। আমার প্রথম পোষ্টে যাঁরা আমাকে স্বাগত জানিয়েছেন তাঁদের ধন্যবাদ জানিয়ে মন্তব্য করতে গিয়ে মনে হল যাঁদের কাছে আমি ঋণী, তাঁদের ঋণস্বীকার করে দু/চার কথা বলে নেওয়া যাক এখানে। 
আমার লেখালেখির একদম প্রথম দিকে আমি বাংলা লাইভের মজলিশে যখন লিখতাম ( বলা ভাল হাজিরা দিতাম), তখন কিছু একটা লিখে পোষ্ট দিলে কনফু ব্যাক্তিগতভাবে মেল করে আরও লেখার আব্দার জানাতো, খুব ভালো লিখেছি বলে উতসাহ দিত। গুরুচন্ডা৯র পাতায় মজলিশের লেখার প্রশংসা করে আসতো, ফাটিয়ে দিয়েছি বলে।  সেই দিন গুলো আমি কোনদিনও ভুলবো না। বিভিন্ন পত্রিকার লিংক পাঠাত আর ঐসব পত্রিকায় লেখা দেওয়ার জন্য বলত। না, সে সব কোন পত্রিকায় আমার কোন লেখা ছাপেনি, আমার পাঠানোও হয়নি সে সব জায়গায় কোন লেখা। 
আমার আজকের এই ব্লগব্লগানি বা লেখালেখি(!)'র জন্যে আমি বিশেষভাবে ঋণী কানফুসিয়াসের কাছে। ব্লগস্পটে আমার হাত ধরে নিয়ে আসে কনফু, সেখানে বাংলা লেখা শেখানো সহ আরও নানা কাজ অনলাইনে কানফু করে দিয়েছে নামমাত্র পারিশ্রমিকের ( চানাচুর আর লজেন্স) বিনিময়ে, যা কিনা এখনও ডিউ! তারপর সামহোয়্যার। সেখানেও কনফুর হাত ধরেই প্রবেশ। আজকে আমি এই সচলায়তনে আছি এতে যদি কারও কোন কৃতিত্ব থেকে থাকে তবে প্রথম এবং প্রধান নামটি কনফুসিয়াসের। তারপরে সুমেরু। যার আগ্রহ, উতসাহ (প্লিজ কেউ বলে দেন খন্ড ত কি করে লিখব) ছাড়া এখানে পৌঁছানো সম্ভবই ছিল না। 
এবার ঢাকায় গিয়ে আমি এক প্রকাশকের কাছে গিয়েছিলাম, সুমেরুর উপন্যাস ছাপানোর ব্যাপারে কথা বলতে। প্রকাশক হঠাৎ করে আমাকে বলে ওঠেন, আপনি নিজের লেখা ছাপছেন না কেন? আমি তো চমকেই উঠেছি, আমার লেখা! হ্যাঁ, আপনার লেখা, আমি আপনার লেখা পড়েছি ওয়েব ম্যাগে, ব্লগে, আপনি লেখা দিন, আমি ছাপব! আমি প্রথমে বিশ্বাসই করতে পারছিলাম না। তখন, সেই সময়ে প্রথম যে মানুষের নাম আমার মনে এসেছিল সে নাম কনফুসিয়াসের। 
না। আমি বই ছাপতে চাইনি, এখনও চাই না। নিজের বিদ্যে আর দৌড় আমি খুব ভাল করেই জানি আর সত্যি বলতে গেলে আমি ওসব স্বপ্নও দেখি না। আমার স্বপ্নগুলো খুব ছোট ছোট আর আমি খুব অল্পেতেই  খুশি হই। আমার কোন লেখা কোন ওয়েব ম্যাগে ছাপলেই আমি খুব খুশি হয়ে যাই। ব্লগে যখন কেউ ৫ দেন তখন আমার আনন্দের সীমা থাকে না। অনেকের কাছেই এগুলো হয়তো কোন মানেই রাখে না কিন্তু আমার কাছে ঐ পাঁচের মূল্য অপরিসীম।  
আজকে এই সচলায়তনে আমাকে যাঁরা স্বাগত জানিয়েছেন, যারা আমাকে এখানে লেখার সুযোগ করে দিয়েছেন আমাকে আমণ্ত্রণ জানিয়ে, সচল করে তাদের সকলের কাছে আমার অশেষ ঋণ। 


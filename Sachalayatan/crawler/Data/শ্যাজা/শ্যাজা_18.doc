সচল হৈ চৈ



বই বেরোক আর নাই বেরোক হৈ চৈ করতে আমাদের বাধা নেই।  সচল কারুবাসনা'র বই 'বন্দুকের নলই ক্ষমতার প্রকৃত উৎস' যদিও উপলক্ষ্য। কিন্তু সে উপলক্ষ্য মাত্র। হৈ চৈ -য়ে  থাকছে গান, পাঠ, আঁকি-বুকি আর গরম পানীয়।  নো বকবক।  যদিও সেরকম একটা সম্ভাবনা ছিল। রেহনুমা আহমেদ একজনকে রাজী করিয়েছিলেন, গদ্যকার আহমেদ মোস্তফা কামালকে, কথা ছিল তাঁর হাতে বই পৌঁছাতে হবে আজকে কিন্তু অনিবার্য কারণবশত বই আমি নিজেই না পাওয়ায় সেটিও বাতিল করা হয়েছে। 
শুভেচ্ছা জানাতে উপস্থিত থাকবেন জনাব মোহাম্মদ রফিক, গল্পকার শাহাদুজ্জামান, গদ্য লিখিয়ে আহমেদ মোস্তফা কামাল। তৎসহ অন্যান্য শিল্পী ও সচলবন্ধুরা।  রাজশাহী থেকে শুভেচ্ছা পাঠিয়েছেন হাসান আজিজুল হক। শেষ মুহূর্তে  বিশ্ববিদ্যালয়ে সমস্যা দেখা দেওয়ায় তিনি আসতে পারছেন না। থাকছেন প্রচ্ছদশিল্পী মাহমুদুল হক। বইটির নামাঙ্কন করেছেন সব্যসাচী হাজরা, তিনিও থাকছেন অনুষ্ঠানে।
অনুষ্ঠানে আবৃত্তিকার হাসান আরফ পাঠ করবেন তিনটি মাইক্রোগল্প। তার সঙ্গে সঙ্গত দেবে চারুকলা ইনস্টিটিউটের একদল শিল্পী। তারা গল্পের বিভিন্ন মোটিফ এঁকে দেবে রসিকজনের গায়ে। গানে সন্ধ্যা মাতিয়ে তুলবেন প্রিয় কফিল আহমেদ, বাংলা ব্যান্ড চিরকুট, অমল আকাশ এবং ঈশ্বর জাহান কাঁকন।
আশা করা যাচ্ছে অনুষ্ঠানে আর সকলের সাথে উপস্থিত থাকবে বইটিও। 
ধানমন্ডি পুরাতন ১৫এ নূতন ২৬এর দৃক গ্যালারির তিনতলায় ১৪ই মার্চ সন্ধ্যা ছ'টায় আয়োজন করা হয়েছে এই হৈ চৈ সন্ধ্যার। সন্দেহ করা হচ্ছে ছ'টায় অনুষ্ঠান শুরুর আগে থেকেই সেটি পরিনত হবে সচলাড্ডায়। বইমেলার পরে আবার আড্ডা, হৈ চৈ সচলাড্ডা, যদিও উপলক্ষ্য বই কিন্তু সত্যিই তা উপলক্ষ্য মাত্র।
সকল সচল, অর্ধ সচল, অতিথি সচল, পাঠক সচল সকলেই আমন্ত্রিত। 


বোলতা বোলতা



হাতে একটা বই এসেছে, রজত শুভ্র বন্দোপাধ্যায়ের বোলতা বোলতা। বইটির ভূমিকা লিখতে গিয়ে লেখক লিখেছেন,
ছোটদের থেকে যারা বড় কিন্তু বড়দের থেকে ছোট, এ বইটি তাদের জন্য। অন্যরাও পড়তে পারেন, তবে বাকিরা বাদে।
এটি পড়া শোনার বই নয়, পড়ে শোনানোর বই। না পড়লেও চলে, কিন্তু পড়লে শুনতেই হয়।  
( ভূমিকার সব কটি লাইনই লিখে দিতে ইচ্ছে করছে কিন্তু লিখছি না সঙ্গত কারণে, প্রথম এবং শেষের কয়েকটি লাইন শুধু দিলাম  ) 
এ বইতে নানান ধরনের মতামত রয়েছে, যা লেখকের নিজস্ব মতামত নাও হতে পারে। অবশ্য মতামত পছন্দ হলে তার প্রশংসা সলজ্জে গ্রহন করতে লেখক অনিচ্ছা সত্বেও রাজী।
লেখক বিশেষ ভাবে গর্ব প্রকাশ করেছেন এই বইয়ের বহু লেখার ধাঁচ সর্বশ্রী সুকুমার রায় ও অগডেন ন্যাশের বিভিন্ন লেখা থেকে নির্লজ্হভাবে চুরি করা বলে।
উৎসর্গ করেছেন সে সমস্ত মানুষকে, যারা এ বই পড়ে আনন্দ পাবেন। 
আপনারা এতক্ষণে নিশ্চয়ই বুঝে গেছেন বোলতা বোলতা একটি রম্য রচনার বই। ছোট ছোট গল্পের মত কিছু লেখা, কিছু ছড়া, কিছু প্রবাদ, কিছু রচনা। পড়তে গিয়ে হাসতে হাসতে আপনার পেটে খিল ধরবেই ধরবে। গ্র্যান্টি! যদি না ধরে মানে আপনি যদি না হাসেন তবে লেখককের ভাষ্য অনুযায়ী আপনি ছোটদের থেকে বড় কিন্তু বড়ডের থেকে ছোট নন। তাহলে আপনি কী সেটি আপনি নিজেই বুঝে নিন।
গোটা বই নিয়ে আলোচনা করব অত বিদ্যে আমার নেই। আমি শুধু এই বই থেকে কয়েকটি লেখা তুলে দিচ্ছি। আলোচনা আপনারা করুন।
ছড়া- ফলে ফল ফলে
ফলে নাকি বীজ থাকে
ফল কেটে পাবে তাকে।
সেই বীজ পোঁতা হয়
মাটিতেই, জলে নয়।
মাটি খুঁড়ে সার ফেলে
তাতে কিছু জল ঢেলে
দিতে হয় রোদ্দুরে;
চারা হয় মাটি ফুঁড়ে।
সেই চারা বড় হলে
গাছরূপে পাতা খোলে,
হাওয়া খায় কৌশলে,
ফলে ফের ফল ফলে।
রচনা
রচনা মানুষের জীবনের এক মূল্যবান অংশ। যেই ইস্কুলে গিয়েছে, সেই রচনা লিখেছে। সেই রচনার ভিত্তিতে নম্বরও পেয়েছে। অনেকে অবশ্য গোল্লাও পেয়েছে, কিন্তু তাতে কি, গোল্লাও তো নম্বর।
( নিচে রচনার উদাহরন)
দিব্যেন্দু লিখল, 'কুকুর এক চারপাওয়ালা জন্তু। এর দুটো কান, দুটো চোখ,দুটো নাকের ফুটো, দুটো 'কু' আছে, আবার একটা লেজ, একটা দেহ,একটা আট্মা,একটা 'র'আছে, কিন্তি চারটে পা।" এর ফলে বোঝা গেল, দিব্যেন্দু ষ্ট্যাটিস্টিকস নিয়ে পড়ে বড় হবে।
পদু লিখল," কুকুর? ও খুব ভালো, খুব ভালো।আবার কামড়ে দিলে খুব খারাপ খুব খারাপ।" পদু হবে রাজনৈতীক নেতা।
গোপাল লিখল,"কুকুরের গায়ে লোম থাকে। সেই লোম উঠিয়ে দিলে ঘা হয়, ঘায়ে মলম দিতে হয়। কুকুরে কামড়ালে জলাতঙ্ক রোগ হতে পারে। না কামড়ালেও জ্বর, পেট খারাপ, মাথা ব্যথা ইত্যাদি ব্যামো হতে পারে, তারও ওষুধ আছে।" বোঝা গেল, গোপাল ডাক্তার হবে।
এইরকম সব রচনায় সমৃদ্ধ এই বোলতা বোলতা। গরুর রচনাটি দিতে বড় সাধ যাইতেছে কিনতু থাক, সব আগি লিখে দিলে আপনারা পড়বেন কী?
তবে আরও দু-একটা উদা দেওয়া যাইতে পারে। 
আত্মকাহিনী
আত্ম মানে স্ব, স্বয়ং। কাহিনী মানে বৃত্তান্ত, গল্প বা উপাখ্যান। তাই আত্মকাহিনী মানে স্বয়ং উপাখ্যান। আবার উপাখ্যান মানে কাল্পনিক কাহিনী বা রূপকথা; ফলে বোঝাই যাচ্ছে যে আত্মকাহিনী মানেই নান ধরনের কাল্পনিক গল্প, যা কিনা আবার স্ব-রচিত। ফলে একটা আত্মকাহিনী নানা ধরনের গুলে ভরা থাকতেই পারে। এটিও তাই।
অধ্যায় -১।। খুব অল্প বয়সেই আমার জন্ম হয়, তারপর যথাসময়ে বড় হয়ে আমি নানা ধরনের কান্ড করে হঠাৎ একদিন মারা যাই।
অধ্যায়-২।। মৃত্যুর পর আমার মাথা খুলে যায়। তাই আমি স্কন্ধকাটা অশরীরী হয়ে ঘুরে বেড়াই। কি কি করি তা বলতে গেলে তা আর আত্মকাহিনী থাকবে না, আত্মাকাহিনী হয়ে যাবে এবং বলাই বাহুল্য তাই আর না বলাই ভাল।।
পরিশিষ্ট।। শুরুতেই আরম্ভ; তারপরে সব শেষ।
তো এই হল আত্মকাহিনী'র নমুনা বা ব্যাখ্যা। পাঠক একে যা খুশি নামে আখ্যায়িত করতে পারেন, লেখক মাইন্ড খাইবেন না।
একটি কবিতা দিয়ে এই পোষ্টের ইতি টানব, পড়ুন।
অদ্ভুত পাখি
এটা কি পাখি, কেউ তা জানে না।
এর অস্তিত্বই অনেকে মানে না।
এর কি নাম,
তা নিয়ে কেউ ফেলে না মাথার ঘাম।
এ ওড়ে কি না ওড়ে,
তা কেউ ভাবে না ঠিক করে।
এ দাড়ি কাময় কি কামায় না,
তা নিয়েও কেউ মাথা ঘামায় না।
এ কোথা থেকে এল,
তাতে সবার ভারি বয়েই গেল।
এ গান গায় না ডাকে,
তা কে বলবে কাকে?
এটা বক না দোয়েল না টার্কি,
তাতেই বা কার কি?
এর কথা জানতে সকলের বাকি।
এ বড় অদ্ভুত পাখি।
(সচলায়তন কতৃপক্ষের নিকট সবিনয় নিবেদন:- আপনাদের নীতিমালায় লিখে দেওয়া সত্বেও আমি আমার দুটি পোষ্টই প্রথম পাতায় দিলাম। যদি আপনাদের আপত্তি থাকে তবে প্লিজ একটা পোষ্ট প্রথম পাতা থেকে সরিয়ে দেবেন। আমি কিছু মনে করব না। 
ধন্যবাদান্তে
শ্যাজা।)


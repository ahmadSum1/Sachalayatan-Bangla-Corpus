ইবোলা যখন 'ফিয়ারবোলা'



তথ্যপ্রযুক্তির কল্যাণে রোজ না চাইলেও গুরুত্বপূর্ণ-অগুরুত্বপূর্ণ, প্রয়োজনীয়-অপ্রয়োজনীয়, নিত্যনতুন-বস্তাপচা তথ্য চোখের সামনে এসে হাজির হয়। তথ্য কখনো গল্প, গল্প কখনো রূপকথায় বিবর্তিত হয়, তাও চোখের সামনেই। ইবোলা নিয়ে এরকমই অদ্ভুত সব তথ্য, গল্প, রূপকথা শুনে শুনে, দেখে দেখে আমি হয়রান থেকে হয়রানতর। তবে অস্বীকার করার উপায় নেই বিশেষত মিথ/ফিকশন ছড়াতে মানুষের কল্পনাশক্তির চমকে বরাবরের মত আমি অভিভূত! কাল যদি শুনি ইবোলা নামের এ ভাইরাসগুলো’র পিঠে চিলের ডানা, পায়ে রকেটবুস্টার গজিয়েছে, এবং এরা ছোঁ মেরে মেরে চোখের নিমেষে একের পর এক শিকার ধরছে আর ঘাড় মটকাচ্ছে তাতেও অবাক হবো না। হ্যাঁ, স্বীকার করছি সচেতনতা প্রয়োজন তবে তা সঠিক উপায়ে, আতংক বা বিভ্রান্তি দিয়ে নয়। কে জানে, হয়ত বা আমাদেরই জিনগত আদি প্রবৃত্তির কারণে আমরা সঠিক তথ্য ও সচেতনতার চেয়ে আতংক আর বিভ্রান্তিতেই আগ্রহী হই বেশি, তাই এসব ছড়ায়ও বন্য আগুনের চেয়ে দ্রুতগতিতে।
বাংলাদেশ পৃথিবীর অন্যতম ঘনবসতিপূর্ণ দেশেগুলোর একটি। এই বাংলাদেশে যদি ইবোলা ঢুকে, তার পরিণামও হতে পারে ভয়াবহ - দ্বিমত নেই। সে পর্যন্ত ঠিক আছে, কিন্তু সমস্যা হলো এইটা নিয়ে যখন লোকজনকে হাইপার-টেন্সড হয়ে ব্লাড-প্রেশার হাই করতে দেখি! মূলত আমেরিকায় ইবোলা প্রবেশের ঘটনা এ আগুনে ঘিয়ের কাজ করেছে বলে মনে হয়। একে তো সেই ঘটনায় আমেরিকানদের প্রতিক্রিয়া দেখে হতবাক, তারুপর বাঙ্গালীদের 'ফিয়ারবোলা' সিনড্রোম দেখে নিজের রাতের ঘুম হারাম করে এই ফিকশন এন্ড ফ্যাক্ট বুস্টার লিখতে বসলাম।
ফিকশন এন্ড ফ্যাক্ট বুস্টারঃ
ফিকশনঃ অমুক গ্রামে তমুকের ইবোলায় আক্রান্ত হওয়ার খবর পাওয়া গেছে। (নতুন কিছু না, প্রতিদিনের বস্তাপচা শেয়ার – বাংলাদেশ, ভারত, কাজাখস্তান, এখানে-সেখানে, টয়লেটে-বদনায় সবাখানেই ইবোলা... বলাবাহুল্য এসব নিউজের সাধারণত কোনো আপডেট থাকে না!)  
ফ্যাক্টঃ ইবোলা লাইবেরিয়ান ডায়মন্ড না যে চাইলেই একে চুরি করে যদ্দিন ইচ্ছা সিন্দুকে লুকিয়ে রাখা যাবে। এটা এমন এক ভাইরাসের নাম যার প্রকৃতি ও বৈশিষ্ট্যের কারণে মানুষ চাইলেও একে লুকিয়ে রাখতে পারবে না। বরং সঠিক সাবধানতা (protocol) অবলম্বন না করলে এটা মানুষ থেকে মানুষে, গ্রাম থেকে গ্রামে নিজেই ছড়িয়ে পড়বে। কোন ব্যক্তিকে ইবোলায় সংক্রমণ হতে হলে তাকে অবশ্যই পূর্বআক্রান্ত কারো সংস্পর্শে আসতে হবে। এক্ষেত্রে নির্দিষ্টভাবে সে ব্যক্তির নামধামসহ স্ট্যাটাস, বাকগ্রাউন্ড পুঙ্খানুপুঙ্খ উল্লেখ প্রয়োজন। 
ফিকশনঃ ২ থেকে ২১ দিনের ভেতর ইবোলা আক্রান্ত ব্যক্তির ভেতর কোন লক্ষণ প্রকাশ পায় না অথচ তার থেকে জনে জনে সংক্রমণ ছড়াতে থাকে।
ফ্যাক্টঃ শরীরে ইবোলা ভাইরাস প্রবেশের ২ থেকে ২১ দিনের মধ্যে এর লক্ষণ অবশ্যই প্রকাশ পাবে। শারীরিক তাপমাত্রা ১০১.৫ ডিগ্রীর বেশি হলে সাথে অন্য লক্ষণ যেমন – শরীর ব্যথা, ডাইরিয়া, বমি ইত্যাদি দেখা দিলেই কেবল আক্রান্ত ব্যক্তি সংক্রামক হয়ে পড়ে, তার আগে নয়। সূত্র
ফিকশনঃ বাসভর্তি বা প্লেনভর্তি মানুষের ভেতর ভুলকরে একজন ইবোলা আক্রান্ত মানুষ ঢুকে পড়লে পুরো বাস বা প্লেনই (ভ্যানিশ!) ইবোলা’র কবলে পড়বে!
ফ্যাক্টঃ ইবোলা ভাইরাস এক শরীর থেকে অন্য শরীরে যায় শরীর নির্গত তরলের (bodily fluids) মাধ্যমে, যেমন – রক্ত, বমি, মল-মূত্র, ঘাম অথবা লালা এসবের প্রত্যক্ষ সংস্পর্শে (direct touch), এবং সেই কেবলমাত্র আক্রান্ত ব্যক্তির ভেতর সংক্রমণের লক্ষণ প্রকাশ ও শারীরিক তাপমাত্রা ১০১.৫ এর বেশি হলে তবেই।
ইবোলা যদি গায়েবী ঘাতক হতো তাহলে থোমাস ডানকান ১যে প্লেনে করে আমেরিকা গিয়েছিল সেই প্লেনের সবার, নয়তো অন্তত দু’য়েক জনের ইবোলা সংক্রমণ দেখা যেত। অথচ তা না হয়ে সংক্রমণ ঘটলো কেবল সেই দুই নার্সের যারা গুরুতর অবস্থায় (হয়ত সঠিক প্রটোকল না মেনে) তার সংস্পর্শে এসেছিল। এখন পর্যন্ত যে ক’টা ইবোলা 'ইমপোর্টেড কেস' বিপর্যয় ঘটেছে, তাদের কারো সাথে একই প্লেনে ভ্রমন করায় অন্য যাত্রীরা সংক্রমিত হয়েছে এমন তথ্য পাওয়া যায় নি। 
ফিকশনঃ ইবোলা নীরব ঘাতক, ইহা বাতাসে ছড়ায়।
ফ্যাক্টঃ ইবোলা’র ডানা নেই, ইহা বাতাসে ছড়ায় না। ডাইরেক্ট কন্টাক্ট ছাড়া এ সংক্রমণ ছড়ানোর সম্ভাবনা কম। হাঁচি-কাশিতে ভেতরের জলীয় পদার্থ (saliva) বেরুতে পারে অতএব বায়োলজক্যালী এভাবে সংক্রমণ সম্ভব। কিন্তু তাও নির্ভর করে আক্রান্ত ব্যক্তির অবস্থা এবং তার শরীরে ভাইরাসের মাত্রার উপর। শরীরের অনাবৃত অংশ দিয়ে এ ভাইরাস মূলত ভেতরে প্রবেশ করে, যেমন – মুখ, কান, চোখ। অতএব কেউ সেই পর্যায়ে গুরুতর অসুস্থ অবস্থায় কারো মুখের উপর এসে হেঁচে না গেলে তার আক্রান্ত হওয়ার সম্ভাবনা কম।এ ভাইরাস শরীরে প্রবেশ পর নিজের ক্লোন তৈরি করে এবং তারপর সংক্রমণ ছড়ায়। ততক্ষনে অন্য মানুষের কাছে রোগী শনাক্ত করার যথেষ্ট সুযোগ থাকে। 
মূলত রোগীর অবস্থা, শরীরে ভাইরাসের পরিমাণের উপর নির্ভর করে রোগী কতটা সংক্রামক। বেশিরভাগ ক্ষেত্রে রোগীর রক্ত, ক্ষত, ঘা, বমি অথবা অন্যান্য জলীয় পদার্থের সরাসরি সংস্পর্শে এই ভাইরাসের সংক্রমণ ঘটে। যে কারণে পরিবারের সদস্য, শুশ্রুষারত আত্নীয় বা স্বাস্থ্যকর্মীদের মধ্যে এ সংক্রমণ বেশি ছড়ায়। সিভিয়ার/গুরুতর অসুস্থ অবস্থায় অথবা মৃত শরীর থেকে এই ভাইরাস ব্যাপক মাত্রায় ছড়ায়, তাই ঝুঁকিটাও তখন বেশি। 
ফিকশনঃ ইবোলা এক দেশ থেকে আরেক দেশে দ্রুত ছড়িয়ে পড়ছে এবং সবখানে মহামারী আকার ধারণ করছে।
ফ্যাক্টঃ ২০১৪’র ইবোলা মার্চ থেকে শুরু করে এখন পর্যন্ত মহামারী রূপে বিরাজমান কেবল গিনি, লাইবেরিয়া ও সিয়েরা লিওন - পশ্চিম আফ্রিকার এই তিনটি দেশে। এর মধ্য এক লাইবেরিয়াতেই অর্ধেকের বেশি সংক্রমণ ও মৃত্যু ঘটেছে। এই তিনটি দেশের বাইরে আর কোথাও ইবোলা সেই মাত্রায় মহামারী আকারে ছড়ায়নি। বরং এই পশ্চিম আফ্রিকারই কিছু কিছু দেশ খুব সফলতার সাথে এর সংক্রমণ রুখে দিয়েছে, যা নিয়ে খুব একটা হৈ চৈ হতে দেখা যায় না।
এখন পর্যন্ত আফ্রিকার বাইরে এই ভাইরাসের ব্যাপ্তি লক্ষ্য করলে দেখা যায়, আমেরিকায় এখন পর্যন্ত মানুষ থেকে মানুষে সংক্রমণ দু’জন এবং দু’জনের অবস্থাই স্থিতিশীল। স্পেনে মানুষ থেকে মানুষে সংক্রমণ একজন এবং অবস্থা আশঙ্কামুক্ত। উল্লেখ্য এরা প্রত্যেকে স্বাস্থ্যকর্মী, রোগীর প্রত্যক্ষ সেবায় নিয়োজিত ছিলেন।  
এখন প্রশ্ন আসতে পারে আমেরিকা আর প্সেনের উদাহরণ দিয়ে বাংলাদেশের অবস্থা বিবেচনা করা কতটা যুক্তিযুক্ত? মোটেও যুক্তিযুক্ত না, আমরা বরং আফ্রিকা থেকেই উদাহরণ নিতে পারি –
সেনেগালের রাজধানী ডাকার, ঢাকার মত না হলেও আরো একটি জনসংখ্যাবহুল উন্নয়নশীল দেশের রাজধানী। এখানে ইবোলার প্রথম কনফার্ম ‘ইম্পোর্টেড কেস’ ঢুকে ২০ অগাস্ট। তাও বাই রোড গিনি সীমানা পেরিয়ে। তারপরেও যথাযথ আইসোলেশন ও চিকিৎসায় রোগীর অবস্থা আশংকামুক্ত ও সংক্রমণ রোধ সম্ভব হয়। সেই প্রথম ও একমাত্র কেস থেকে আর কোনো সংক্রমণ ছড়ায়নি। অবশেষে ডাব্লিউ এইচ ও’র ৪২ দিন পর্যবেক্ষণ শেষে সেনেগাল-কে 'ইবোলা-ফ্রি' ঘোষণা করা হয়েছে।
আসা যাক নাইজেরিয়া প্রসঙ্গে। আফ্রিকার সবচেয়ে জনবহুল ও দুর্নীতিপরায়ণ দেশ নাইজেরিয়া। এখানেও ইবোলা ‘ইম্পোর্টেড কেস’, প্যাট্রিক সয়্যার২ নামে এক ব্যক্তি লাইবেরিয়া থেকে ইবোলা সংক্রমণ নিয়ে প্রথম নাইজেরিয়ার লাগোসে প্রবেশ করে। আশংকাজনক অবস্থায় (ম্যালেরিয়া সন্দেহে) তাকে চিকিৎসার জন্য এয়ারপোর্ট থেকে প্রাইভেট ক্লিনিকে নেয়া হয়, এবং সেখানে কয়েক ঘণ্টা কালক্ষেপণ করা হয়, পরিণাম একজন দ্বারা ১৯ জন সংক্রমিত এবং প্যাট্রিকসহ ৮ জনের মৃত্যু। নাইজেরিয়ার বৃহত্তম নগরী লাগোস পরিচিত পৃথিবীর অন্যতম বস্তিপ্রধান নগরী হিসেবেও, যেখানে লক্ষ লক্ষ মানুষ বস্তিবাসী। সেই লাগোসের মতো স্থানে আবস্যম্ভাবী অকল্পনীয় বিপর্যয় রোধ করে ইবোলা-কে জয় করা গেছে এবং সর্বশেষ সংক্রমণের ৪২ দিন পর্যবেক্ষণ শেষে নাইজেরিয়া ডাব্লিউ এইচ ও কতৃক ‘ইবোলা ফ্রি’ ঘোষণা করা হয়েছে। নাইজেরিয়ার উদাহরণ হতে পারে নিঃসন্দেহে বাংলাদেশসহ পৃথিবীর সব দেশের অনুকরণীয়।
কেন আতংক নয় 
বাংলাদেশ বিশ্ব সাস্থ্য সংস্থার ঘোষিত ইবোলায় হাই রিস্ক জোনে তো নয়ই বরং নূন্যতম রিস্কি দেশগুলোর মধ্যেও পড়ে না। ভৌগলিকভাবেও বাংলাদেশে ইবোলার কোনো ইতিহাস আছে বলে আমার জানা নেই। ইবোলা ভয়ঙ্কর কিন্তু অপ্রতিরোধ্য নয়। লাইবেরিয়া, সিয়েরালিওন অথবা সেনেগাল, নাইজেরিয়া উদাহরণ যেখান থেকেই নেই না কেন, এটা অস্বীকার করা যায় না মানুষের মধ্যে সচেতনতা দিন দিন বাড়ছে, এয়ারপোর্টগুলোতে নেয়া হচ্ছে আগের চেয়ে বহুগুণ সতর্কতামূলক ব্যবস্থা। তর্কের খাতিরে যদি ধরেও নেই, ইবোলা ‘ইম্পোর্টেড কেস’ হয়ে বাংলাদেশে ঢুকল, তবে তার প্রতিরোধ হতে হবে দৃঢ়ভাবে, অহেতুক ভয়ের পুঁটুলি খোলা বন্ধ রেখে। পূর্ব-সতর্কতা, সচেতনতা প্রয়োজন, সেই সাথে প্রয়োজন একটু আত্মবিশ্বাস। এখানে উল্লেখ করা যেতে পারে, ২০১৪’র ইবোলা ‘ইম্পোর্টেড কেস’ হিসেবে বিশ্বের নানা দেশে এ পর্যন্ত যত সংক্রমণ ও মৃত্যু ঘটিয়েছে, বাংলাদেশে একদিনে সড়ক দুর্ঘটনায় বা লঞ্চডুবিতে তার কয়েকগুণ বেশি মানুষ মরে, অতএব আতঙ্কিত হবার মত আরো গুরুতর উপাদান আমাদের দেশেই বিদ্যমান - এর জন্য ইবোলাকে আফ্রিকা থেকে আমদানি করা লাগে না।
বর্তমানে চলমান এই মহামারী’র ভয়াবহতা শুধু ৭১% মৃত্যুহার দিয়ে বিচার করা যায় না। এর প্রকোপে আক্রান্ত দেশগুলোর শিক্ষা, অর্থনৈতিক, অবকাঠামোগত পঙ্গুত্ব নেমে এসেছে, যার প্রভাব পড়ছে পুরো আফ্রিকাতেই। ক্রমে স্পষ্ট হচ্ছে ইবোলার পরোক্ষ নানা অপূরণীয় প্রভাব। যদি নাইজেরিয়া, সেনেগালের মতো গিনি, লাইবেরিয়া ও সিয়েরা লিওনেও শুরুতেই আতঙ্কের বদলে যথাযথ সচেতনতা ছড়াত তাহলে কে জানে মহামারীর এ মাত্রায় কতটা আকাশ-পাতাল প্রভাব পড়ত। হয়ত ২০১৪ এর ইবোলা ইতিহাসের খাতায় সর্ববৃহতের পরিবর্তে জায়গা পেত ছোটখাটো এক সংক্রমণ হিসেবে! অতএব আতংকেই সর্বনাশ!

কোথায় সচেতনতা

‘গেল গেল’, ‘হায় হায়’, ‘কেয়ামত কেয়ামত’... যে কোন অস্থতিশীল পরিস্থিতিতে এরকম রব প্রায়ই উঠে। এক প্রকার মানুষ থাকে যারা সবকিছুতেই কেয়ামত খুঁজে পায়। তাদের বলব দু’বেলা মরার আগে না মরে, কেয়ামতবাদী না হয়ে যুক্তি ও সচেতনতা দিয়ে পরিস্থিতি মোকাবেলা করতে শিখুন। শুধু নিজেকে নিয়ে না ভেবে তাদের কথাও একবার ভাবুন যাদের উপর প্রকৃতই ইবোলা গজব হয়ে নেমে এসেছে। হয়ত বলবেন আন্তর্জাতিক সাহায্য-সহযোগিতার বান ভেসে যাচ্ছে, সেক্ষেত্রে বলব এখানেও ‘ফিকশন এন্ড ফ্যাক্ট বুস্টার’ নামে আলাদা চ্যাপ্টার লিখে ফেলা সম্ভব, আপাতত সিএনএন’র - Where's the empathy for Ebola's African victims? রিপোর্টির একটা পয়েন্ট কোট করছি – 

The United Nations has asked for $1 billion to fight the spread of the virus. As of Friday, it had collected only $100,000 -- or 0.01%. An additional $20 million has been pledged but not received, according to CNN Money. "We need to turn pledges into action," the U.N.'s Ban Ki-moon told reporters. "We need more doctors, nurses, equipment, treatment centers."
 

কোথায় মানবতা
সেই শিশুটির কথা ভাবি ইবোলা যার কাছ থেকে কেড়ে নিয়েছে মা-বাবা, ভাই-বোনসহ পরিবারের সাতজন মানুষ, যার চোখে পৃথিবী আজ অন্ধকার-অজানা, ইবোলা তার কপালে লটকে আছে অনন্তকাল হয়ে। এরকম হাজার হাজার শিশুর কথা ভাবি যারা কাল্পনিক নয় বাস্তব ইবোলায় অনাথ, এতিম। রোগীরা গাদাগাদি করে শুয়ে আছে মেঝেতে, পথে-ঘাটে মানুষ মরছে কুকুর-বেড়ালের মত। শিশুর সামনে মা যন্ত্রণায় কাতরিয়ে মরছে। তাদের বিশুদ্ধ পানি প্রয়োজন, স্বাস্থ্যকর আবাস প্রয়োজন, চিকিৎসা প্রয়োজন, জীবন বাঁচানোর সামগ্রী ও খাদ্য প্রয়োজন। পারলে নিজের আতংকের/আশঙ্কার পাশাপাশি এদের কথাও একটু বলি। সরকার-কে এয়ারপোর্টে স্ক্রিনিং, ইনকিউবেশন ওয়ার্ড, আইসোলেশন ইউনিট খোলার সাথে সাথে হাজার মাইল দূরে সেই আক্রান্ত দেশগুলোর পাশে দাঁড়ানোর কথাও মনে করিয়ে দেই। নিজের উপার্জনের একটা ক্ষুদ্র অংশ অথবা দামী রেস্টুরেন্টে খাওয়ার একটা বিল খুব সহজেই তুলে রাখা যায় তাদের জন্য। গ্লোবালাইজেশনের যুগে কেয়ামতবাদীদের ফতোয়া ছাড়াও কিছু মহৎ উদ্যোগ আছে যারা এরকম পরিস্থিতিতে ফান্ড যোগাড় করে যথাস্থানে পৌঁছে দেয়, চাইলে সে মহৎ প্রক্রিয়ার অংশ হতে পারি। এসব কোনোটাও যদি নাও পারি অন্তত আত্মিকভাবে তাদের পাশে থাকি, তাদের কষ্টের সমব্যথী হই। কারণ সীমারেখা যতই থাক না কেন, পৃথিবী একটাই।
---------
ইবোলার নিয়মিত আপডেটঃ
১
২
পাদটীকা১. ডানকান সেই লাইবেরিয়ান ব্যক্তি যার লাইবেরিয়া থেকে আমেরিকা যাওয়ার চারদিন পর ইবোলা লক্ষণ প্রকাশ এবং পরবর্তীতে মৃত্যু ঘটে, যা নিয়ে দুনিয়াজুড়ে হৈ চৈ রটে যায়। 
২. ছবিতে পেট্রিক সয়্যারের কোলে তার মেয়ে। শিশুর জন্য পৃথিবী’র সবচেয়ে নিরাপদ জায়াগা বুঝি বাবা’র কোল। পেট্রিক সয়্যার নাজেরিয়ায় ইবোলা আক্রান্ত প্রথম ব্যক্তি যিনি লাইবেরিয়া থেকে ইবোলা সংক্রমণ নিয়ে নাইজেরিয়ায় প্রবেশ করেছিলেন। ছবিটি যতবার দেখি চোখ ভিজে যায়, ভাবতে পারি না শিশুটির জন্য এই কোল আর নেই। 


ছবি: 


 




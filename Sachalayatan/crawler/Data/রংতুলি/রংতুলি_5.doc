সবিশেষ পার্টি বিত্তান্ত (বাকি অংশ)



আগের অংশ - http://www.sachalayatan.com/rongtuli/52525
এক্সিকিউটিভ পার্টি তো আর বাড়ির নাবালক ছেলের খৎনা না, যে চাইলাম আর দুম করে দিয়ে দিলাম। হাজারটা পরিকল্পনা, হাজারটা বন্দোবস্ত, হাজারটা চ্যালেঞ্জ থাকা লাগে। যার প্রত্যেকটাই হতে হয় একেবারে মাথা ঘুরানো, যাকে বলে ফুল শেইপড বিউটি। সবার আগে আসা যাক ইনভাইটেশন পর্বে, যা হলো এ পার্টির সবচেয়ে নাজুকতম চ্যালেঞ্জ। ডিপ্লোম্যাসি আর্টও বটে। কারো এব্যাপারে যথেষ্ট জ্ঞান না থাকলে শুরুতেই ধরা খাবে, সন্দেহ নাই। এক্ষেত্রে সাধারণ কিছু বিষয় সাবধানে জটিল হিসেব কষে চূড়ান্ত করা লাগে, ‘আফটার অল লাইফ ইজ মেথমেটিকস, নট পোয়েট্রি।‘ 
প্রথম ও প্রাথমিক হিসেবের বিষয় হলো, পার্টির চিফ গেস্ট কে হবে তা নির্ণয় করা। এখানে যোগ্যতার স্কেল হিসেবে ধরা যায় চিফ গেস্টের পদমর্যাদা, প্রভাব এবং নিজের প্রজেক্টের সাথে তার প্রত্যক্ষ সম্পৃকতা।
চিফ গেস্ট বাছাই হলে তার সাথে আলোচনা সাপেক্ষে, সুবিধাজনক নির্দেশ মোতাবেক আসে পার্টির দিনক্ষণ ধার্য করার প্রশ্ন। এরপর আসে দাওয়াত পর্ব। তবে অন্যদের দাওয়াতের সময় যে ব্যাপারটা মাথায় রাখতে হবে তা হল, আদৌ কেউ চিফ গেস্টের বিশেষ সন্মান পেল কিনা, তা কৌশলে চেপে যাওয়া। একটা বড় প্রতিষ্ঠানের ভেতর একাধিক শাখা-প্রশাখা ক্ষুদ্র প্রতিষ্ঠান থাকে। এই শাখা প্রশাখার প্রতিটার আবার নিজস্ব প্রধান বা চিফ থাকে। ধরা যাক এ টিমের চিফ, বি টিমের চিফ, সি টিমের চিফ এবং ডি টিমের চিফ। স্বাভবিকভাবেই যাদের প্রত্যেকের থাকে যার যার নিজস্ব চিফত্ব প্রীতি। এখানে মনোযোগের বিষয় হলো, প্রতিটা টিম প্রধানের যার যার চিফত্ব প্রীতি যেন জ্বলন্ত হ্যারিকেনের সৈলতের মত যথাস্থানে জ্বজ্জুল্যমান থাকে, একবিন্দু হাওয়ার অনুপ্রবেশ না ঘটিয়ে। চিফত্ব প্রীতি ঠিকঠাক সামলে নিলেও গোদের উপর বিষ ফোঁড় হয়ে থাকে এই চিফদের নিজেদের মধ্যে সদা চলমান কোল্ড ওয়ার। যেমন, এ টিমের হেড আসলে বি টিমের সাব হেড আসবে না, সি টিমের ডাইরেক্টরকে বলা হলে ডি টিমে প্রধান গোস্যা হবেন ইত্যাদি। ফরেন এক্সজিকিউটিভদের ভেতরের চলমান শীতল যুদ্ধ হাল্কা স্লেজিং ছোট্ট একটা ম্যাচের কাঠির ছোয়ায় কখন বিস্ফোরিত হয়ে মহা স্ফুলিঙ্গের সৃষ্টি হয় তা বলা মুস্কিল। অবশ্য এতসব আহাসানের জানা ছিল না। তার জানার কথাও নয়। তাই চিফ গেস্ট নির্বাচন থেকে শুরু করে প্রতিটা নাজুক স্পর্শকাতর বিষয়ের দ্বায়িত্ব মিঃ জামশেদ স্ব-আগ্রহে তার সুবিশাল ডিপ্লোমেটিক কাঁধে তুলে নিলে আহসান সত্যিকার অর্থেই প্রথমবারের মত একটা বড় বাঁচা বাঁচে।
তুচ্ছ পরিচয় পর্ব টেনে রুপ দেয়া হলো বড় এক্সজিকিউটিভ পার্টির। মিতার সহজ স্বাভাবিক প্লান আপদোমস্তক বদলিয়ে করা হলো বিস্তর জমকালো আয়োজন। পার্টির ব্যাপকতা মাথায় রেখে মিসেস জামশেদের পরামর্শ মতে ভেন্যু ঠিক করা হলো তাদের বাড়ির লাগোয়া বড় অতলান্টিক ভিউ লন। সাহায্যের নামে একে একে সব দায়িত্ব সেই মহান দম্পতী নিলেও খাদ্য, পানীয় ও খরচাপাতির দিকটা রয়ে গেল আহসান ও মিতার ভাগে। এক্ষেত্রে মিঃ জামশেদ বরাবর ‘লাগে টাকা দেবে গৌরি সেন’ নীতিতে বিশ্বাসী। 
নতুন জায়গায় নতুন মানুষের সাথে পরিচিত হওয়ার উত্তেজনাটা মিতার মিয়য়ে যেতে খুব একটা বেশি সময় লাগে না, মিসেস জামশেদের পরামর্শের নামে প্রতিটা বিষয়ে তাকে হেয় প্রতিপন্ন করার উদ্ধত আচরণ থেকে। পার্টির দিন শখ করে মায়ের শেখানো আমডালটা রাঁধতে গিয়েও তিনি টিপ্পুনি কাটতে ছাড়েন না - “তোমাদের ওদিক বাসায় গেস্ট এলে বুঝি দাল-ভাত খেতে দেও?” যদিও পার্টির ডিনার টেবিলে আর সব খাবারের সাথে কি ভেবে সেই ডালটাও পরিবেশন করে ফেলেছিল, বোকা কোনো কালো চাকর। 
পার্টির দিন ঠিক করা হয়েছিল শুক্রবার। সেদিন সকাল থেকেই মিসেস জামশেদ তার প্রত্যক্ষ ও পরোক্ষ কাজে নিয়জিত চারটি লোকাল কালো চাকর নিয়ে মেতে যায়, বাড়ির প্রতিটা জৌলুশ ঘষে, মেজে আরো উজ্জ্বল করতে। প্রতিটা কোণা, প্রতিটা টেবিল নিজ চোখে পরখ করে তবেই সে নিজে তৈরি হতে যায়। সাজগোজে খুব একটা বাড়াবাড়ি না থাকলেও ক’দিন আগে আমেরিকা থেকে স্বামীর আনা এক্সক্লুসিভ আফ্রিকান হীরের হারটা পরতে সে ভুলে না। 
মিস্টার জামশেদের ডাইরেক্ট বস এবং প্রোজেক্ট ডাইরেক্টর স্টিভ জনসন সপরিবারে আমন্ত্রিত। নির্দিষ্ট সময়ে সে তার চার ছেলে ও স্ত্রী জেন সহ পার্টিতে হাজির হন। মিঃ ও মিসেস জামশেদের তৎপরতা থাকে দেখার মতন। মিসেস জামশেদ অতি আহ্লাদে বাচ্চাদের গাল টিপে আদর করতে গিয়ে চোদ্দ বছরের জোসোয়ার গালটা বেখেয়ালে বুঝি একটু বেশিই টিপেছিল, জোসোয়া সাথে সাথেই বিদ্যুৎ গতিতে কদম দু'য়েক পিছিয়ে প্রায় চেচিয়ে ওঠে, “ইউউউ! নার্ড!” কিন্তু মিসেস জামশেদের বিনয় তখন এতোটাই বিগলিত অবস্থায় ছিল যে জোসোয়ার বলা শব্দগুলো তার কান অব্দি পৌছায় না। 
স্টিভ পরিবার আসার সাথে সাথে অবধারিতভাবেই বিনা ঘোষণায় পার্টি শুরু হয়ে যায়। বাচ্চারা একের পর এক চকোলেট, ড্রিকন্স আর স্ন্যাক্সে মেতে যায়। মিস্টার জামশেদের একমাত্র ছেলে এগার বছরের ডালিম অন্যদের তার খেলনার লটবহর দেখানোর জন্যে নিজের প্লেরুমে নিয়ে যায়। সে তার থল থলে শরীর নিয়ে হাঁচড়ে পাচড়ে চার তাকের এক সেলফএ ওঠে, সেটা থেকে পাশের সাড়ে ছ'ফুট আলমিরার মাথায়, তারপর সেখান থেকে এক লাফে একদম নিচে মেঝেতে। হুলুস্থুল মাত্রায় সার্কাস দেখিয়ে সবাইকে তাক লাগানোর পরও সে ক্ষান্ত হয়না। বরং কে তারমতো এক বিন্দুও সামনে না ঝুকে সেই উঁচু আলমিরা থেকে লাফিয়ে সটান দু’পায়ে দাড়াতে পারবে, এই চ্যালেঞ্জ সে ছুড়ে দেয় অন্যদের মাঝে।
বাচ্চাদের আয়োজন আলাদা হলেও স্টিভ জনসনের ছোটে ছেলে একটু বেশি আদরের ছয় বছরের জাস্টিনকে কোন এক অদ্ভুদ-অজানা মোহে এক মুহূর্তের জন্যেও মিস্টার জামশেদের কোল ছাড়া হতে দেখা যায় না। তাকে তিনি পোষা বানরটার মত সেধে সেধে মুখে তুলে কখনো চকোলেট, কখনো আইসক্রিম, তো কখনো ভরা গ্লাস থেকে এক চুমুক জুস, নিদেনপক্ষে বাদাম নয়তো বা চিপস খাইয়ে যেতে থাকেন। হতভাগা ছেলেটা হঠাত হেন আদর-আতিথেয়তায় ভরকেই গিয়েছিল বুঝি। কি করবে বুঝে উঠতে না পেরে ডিনার টাইমের বহু আগেই মিঃ জামশেদের দামি স্যুটের পরওয়া না করে তার গায়ে হরহর করে বমি করে দেয়। আচামকা চিফ গেস্টের সবচেয়ে আদরের ছানাটির এই দুর্দশায় পার্টির রঙ্গমঞ্চ কিছুটা ভঙ্গ হয়। সবাই ছোট জাস্টিনকে নিয়ে ব্যস্ত হয়ে পড়ে। মিঃ জামশেদেরই বা দোষ কি নিজের ছেলে-কে তিনি সেই ন্যাদ্যাকালে কুচিৎ কদাচিৎ কোলে নিয়ে ছিলেন কিনা এখন আর তা অনুমান করা সম্ভব না। তারুপর শিশুদের খাদ্য ধারণ ক্ষমতা সম্পর্কে তার জ্ঞান আর নাপিতের ময়রা জ্ঞান প্রায় এক কথা। ছেলের খাওয়া-পরার সাথে জড়িত অর্থনৈতিক যে দিকটা আছে সেটা তিনি নিজ দায়িত্ব বলে মনে করলেও এর সাথে জড়িত দীর্ঘ যে কায়িক একটা দিক থাকে সেটা তিনি মেয়েলোকের অর্থাৎ স্ত্রীর উপযুক্ত কাজ বলেই জেনেছেন আজীবন। 
চারদিকে একটা বিশৃঙ্খল অবস্থার সৃষ্টি হয়, দ্রুত পরিস্থিতি নিয়ন্ত্রণে আনতে হবে। মিঃ জামশেদের সারা গায়ে বমির গন্ধ। কাপড় পাল্টাতে তিনি দ্রুত শোয়ার ঘরে চলে যান, কিন্তু আলমিরা খুলে সেখানে পার্টিতে পরার উপযুক্ত কিছুই পান না। গতকালই মিসেস জামশেদ আজকের পার্টির স্যুটটা আলাদা রেখে বাকিগুলো ড্রাইওয়াশে দিয়েছেন। সময় চলে যাচ্ছে। ডিনার টাইমের আগেই পরিস্থিতি স্বাভাবিক করতে হবে। স্ত্রী-কে ঘরে ডেকে নিয়ে দরজা বন্ধ করে কাপড় ঠিকমত না রাখার অপরাধে কোষে দু’ঘা দিলেন। এতে মনের অস্থিরতা কিছুটা কমলেও পুরোপুরি ঠাণ্ডা হলো না। এরপর শব্দ না করে বিশেষ দক্ষতায় সিংহের মত চাপা গর্জনে চিবিয়ে চিবিয়ে বলতে লাগলেন, “ছোটলোকের বাচ্চা! এরপর যদি আমার কাপড় ঠিকঠাক না পাই তো তোর বাপ-কে ডাকিস এখান থেকে বিদেয় হতে!“
পার্টি শুরু বিকেল চারটা থেকে হলেও শেষ হতে হতে সন্ধ্যা গড়িয়ে রাত। বাচ্চারা সোফায়, যেখানেসেখানে ঘুমে ঢলে পড়ে। সবাই যে যার মতো একে একে বিদায় নিতে থাকে। যাওয়ার সময় সভ্য কালচারমতে পার্টির নানা গুণমুগ্ধ প্রশংশার ফুলঝুরি বের হয় একেকজনের মুখ দিয়ে। তবে একটা ব্যাপারে প্রায়ই সবাই একমত ছিল এবং অন্তত একবার হলেও জানাতে ভুলে নাই তাহলো, ডাল। ডালটা তাদের আসলেই ভাল লেগেছিল। স্টিভ পত্নী জেন সাথে সিনিয়ার স্টাফ পচাত্তর বছরের বৃদ্ধ ডেভ তো গোঁ ধরেই বসলো এই ডাল রন্ধন প্রণালী তাদের শিখাতেই হবে!
“শিওর, মাই ওয়াইফ উড বি ভেরী গ্ল্যাড টু টিচ ইউ দ্যাট। শি গট দা ম্যাজিক! ম্যাজিক টু ডিল পিপল, ম্যাজিক টু নো দেয়ার টেস্ট! ম্যাজিক টু নো এভ্রিথিং... হা হা হা!” মিঃ জামশেদ তখন প্রশংসার আগুনে প্রকৃতই মোমের মত গলে গলে পড়তে লাগল।
মিসেস জামশেদের মুখে তখন লটকে ছিল একদম মাপা আড়াই ইঞ্চি চওড়া এক হাসি। এক সেমি কম বা বেশি নয়। বিগলিত, তোষামুদে বা হুজুরে হাজির কোনোটার সাথেই যায় না সে হাসি। ম্যালারিয়া প্রোজেক্টে ফান্ডিং টানাটানির সময়, দাতা গোষ্ঠীকে রোগ-শোকে জর্জরিত পশ্চিম আফ্রিকায় নজর দিতে আকুল আহোবান জানাতে গেল সেমিনারে অ্যামেরিকায় গিয়ে মিঃ জামশেদের প্রজেক্টরই টাকা বাঁচিয়ে আনা এক্সক্লুসিভ ডায়মন্ড নেকলেসটাও সেই ঠায় লটকে থাকা বিসৃত হাসিতে প্রাণ যোগাতে পারেনি, কোনোভাবেই। কে জানে কলোনিয়ালিজমের ছাপ রাখা এ আরেক কালচারই হবে কিনা, যেখানে হাসিও কারো ভেতরের হাহাকার, দৈন্যতা-কে ফুটিয়ে তুলতে পারে আরো স্পষ্ট! যেন অন্তত চপেটাঘাত হয়ে তা সেঁটে যায় কারো কারো নিয়তিতে, তারপর মুছে ফেলা অসম্ভব। সভ্যতার বাসে, ট্রেনে, এয়ারপোর্টে, মলে, পাঁচতারা হোটেল বা ব্যস্ত পথে হাজারো মানুষের ভিড়ে এরকম কৃত্রিম-চওড়া-সুখহীন হাসিগুলোকে আমরা ঘুরে বেড়াতে দেখি হরহামেশায়।  
পুরো সময়টাতে একবারো হোস্টের নাম আলাদাভাবে উল্লেখ করা হয়নি। যদিও আহসান জুনিয়র প্রোজেক্ট অফিসার হিশেবে নিজ দায়িত্বে সবার সাথে পরিচিত হয়েছিল। পার্টি শেষে মাঝরাতের খানিক পর স্টিভ ও জামশেদের সাথে পাল্লা দিয়ে মাতাল হওয়ার আগ পর্যন্ত তার ভেতরে মিতার শব্দহীন মুখটা অতল্যান্তিকের ঢেউএর সাথে আছড়ে পড়ছিল। বারবার।
যে কিনা পার্টি ছেড়ে চলে গিয়েছিল বহু আগেই। কাউকে কিছু না বলে, শুধু আহসানকে শব্দহীন ছোট্ট একটা ভতসনা দিয়ে। এতো হট্টগোলের মাঝে তার খোঁজ অবশ্য আর কেউ করেনি। ভিনদেশে এসে অবিরাম এতসব আয়োজন আর অচেনা মানুষের ভিড়ে বাস্তবেই সে হারিয়ে গিয়েছে। আজ শুক্রবার রাত, ভরা পুর্ণিমা। এদেশে এই দিনটিকে বিশেষ অশুভ মানা হয়। প্রেত্নাতারা চাঁদের শক্তিতে খাঁচা ভেঙ্গে বেড়িয়ে শিকারের আশায় পুরো আকাশ জুড়ে উন্মাদনা করে বেড়ায়, রাতভর। ভাইবোনেরা ওকে সবসময় ভিতুর ডিম ডাকত। অনেকদিন পর্যন্ত তিন ভাইবোন যখন এক খাটে ঘুমাত, তখন রাতে হঠাত ঘুম ভেঙ্গে গেলে ভয়ে কারো না কারো গায়ে গা লাগিয়ে থাকা ছিল তার অভ্যাস। ছোটটি ছিল বলে কেউ বকত না। বরং বড় দুজন অসীম মমতায় তাকে বুকে আগলে নিত সবসময়। 
আজ মিতা জ্যোৎস্না দেখবে। ঐ বড় খাঁখাঁ মাঠটায় প্রকাণ্ড বাউবাব দানবটার সাথে সারারাত, একা।   
                                        (সমাপ্ত)
বিঃ দ্রঃ- গল্পটা লেখার পর কি নাম রাখা যায় ভাবছিলাম। আহমেদ ছফার ‘গাভী বিত্তান্ত’ মনে পড়ে গেল। ‘পার্টি বিত্তান্ত’ নামটা সেখান থেকেই ধার নিলাম। সাথে ‘সবিশেষ’ জুড়ে দিলাম।


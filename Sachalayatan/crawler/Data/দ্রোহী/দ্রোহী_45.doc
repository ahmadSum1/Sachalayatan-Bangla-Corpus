পিন্টু ভাই



×××আমি যা লিখি তার সবই যাচ্ছেতাই। অনেকদিন কোন কিছু লিখছি না। একটা যাচ্ছেতাই দিয়ে আবারও লেখা শুরু করা যাক।×××

আমি থাকি আলাবামায়। আলাবামাকে কেউ কেউ “সুইট আলাবামা” বলে ডাকে আবার দুষ্ট লোকেরা “আলা-ফাকিং-বামা” নামেও ডেকে থাকে। আমি কি নামে ডাকি সেটা না হয় উহ্য থাকুক, তবে মা বলতেন আমি নাকি জন্ম থেকেই দু্ষ্ট প্রকৃতির। 
আমাদের ডিপার্টমেন্টে বাংলাদেশ অতি বিখ্যাত একটা জায়গা। বাংলাদেশ নিয়ে কোন প্রজেক্ট প্রোপোজাল লিখলেই ফান্ড পাওয়া যায়। তার উপর আমার আগে যারা এখানে পড়ালেখা করে গিয়েছে, তাদের সবাই পুরষ্কার-টুরষ্কার পেয়ে একেবারে যাচ্ছেতাই অবস্থা করে দিয়ে গেছে। আমার অবস্থাও যে যাচ্ছেতাই সেটা টের পাওয়া গেল প্রথম দিনেই – যখন আমি ইন্টারন্যাশনাল অফিসে রিপোর্ট করলাম পাসপোর্ট, ডিপারচার কার্ড, অ্যাডমিশন লেটার, আই-টুয়েন্টি  ছাড়া। সেই থেকে ডিপার্টমেন্টে এবং ইন্ট্যারন্যাশনাল অফিসে আমার খুব সুনাম!
আমি এবং আমার হাফপ্যান্ট-পরা-কালের বন্ধু শামীম একই সাথে পড়ি। বাংলাদেশ থেকে আসার পর প্রথমদিকে একদিন শামীম চুল কাটিয়ে আসলো। বেচারা তখনো বিভিন্ন ক্লিপারের সাইজের সাথে চুলের দৈর্ঘ্যের সমানুপাতিক সম্পর্ক বিষয়ে পটু হয়ে উঠেনি। তাই চুল কাটার পর দেখা গেল তার চুলের সাইজ আর জুলফির সাইজ এক সমান। তার উপর জুলফির ইংরেজি সময় মত মনে করতে না পারার কারনে সাধের জুলফির দফারফা।  
আমাদের উত্তর ভারতীয় বন্ধু দেবী আবিষ্কার করলো শামীমকে অনেকটা “পিন্টু-সুমন” অভিনীত সামাজিক ছায়াছবির বিখ্যাত চরিত্র “পিন্টু ভাই” এর মত দেখাচ্ছে। দেবীর কল্যানে কয়েক সপ্তাহের ভেতর “পিন্টু ভাই” নামটি ডিপার্টমেন্টে বিখ্যাত হয়ে গেল। দেখা গেল শামীম করিডোর দিয়ে হেঁটে যাচ্ছে, পেছন থেকে ডিপার্টমেন্টের চেয়্যারম্যান চাক সাভার্দা বললেন, “হাউডি, পিন্টু ভাই!”
কয়েকদিন পর দেবী যখন চুল কাটিয়ে আসলো তখন সবাই তাকে পিন্টু ভাই ডাকা শুরু করে দিল । এখন এমন এক অবস্থা হয়েছে যে ডিপার্টমেন্টে কেউ চুল ছোট করে কাটালেই তাকে পিন্টু ভাই নামে ডাকা হয়।
গত সেমিষ্টারের শেষ দিকের কথা। আমরা সবাই জিওফিজিক্স ক্লাসে বসে আছি। প্রফেসর লোরেইন উলফ সাইজমিক ওয়েভ ট্রাভেলটাইম বিষয়ক বিরক্তিকর প্যাচাল পাড়া শুরু করেছেন। এমন সময় আমাদের চেয়্যারম্যান চাক সাভার্ডা উঁকি দিলেন। তিনি তার চুলের ছাঁট দেখাতে এসেছেন। শামীম তাকে দেখেই বললো, “হাই, পিন্টু ভাই !”
চাক সাভার্ডা খুব খুশী হয়ে গেলেন। এত বিখ্যাত একটা চরিত্রের নাম ধরে কাউকে ডাকা হলে কে না খুশী হয়?
চাক চলে যাবার পর লোরেইন উলফ প্রশ্ন করলেন, “পিন্টু ভাই কে?”
পশ্চিম বঙ্গের বন্ধু শুভদ্বীপ ভাবলো পিন্টু ভাইয়ের আসল পরিচয় বলে দিয়ে মহিলাকে বিব্রত করার কোন মানে হয় না। 
“পিন্টু ভাই হচ্ছে বাংলাদেশের বিখ্যাত এক গ্যাংস্টার! ফেমাস কিলার!” বলে মিষ্টি করে হাসলো শুভদ্বীপ।  
 ভদ্রমহিলা চেয়ারম্যানকে দীর্ঘদিন ধরেই চিনেন। তিনি বুঝতে পারলেন “পিন্টু ভাই ষ্টাইল” কোন যেনতেন ষ্টাইল নয়। যেনতেন ষ্টাইল হলে ডিপার্টমেন্টের চেয়্যারম্যান ক্লাসে উঁকি দিয়ে নতুন চুলের ষ্টাইল দেখাতে আসবেন না। 
লোরেইন উলফ বললেন,“আমার মনে হয় শুভদ্বীপ ঠিক কথা বলছে না। পিন্টু ভাই তার চাইতেও গুরুত্বপূর্ণ কেউ হবার কথা !”
শামীম তখন বললো, “পিন্টু ভাই বাংলাদেশের  একজন অতি বিখ্যাত পর্ণষ্টার।”


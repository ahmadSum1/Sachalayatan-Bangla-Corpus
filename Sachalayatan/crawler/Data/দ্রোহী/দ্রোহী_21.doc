স্বল্পদৈর্ঘ্য বাংলা ছায়াছবিঃ আক্কাছের কুলসুম



আমাদের পাতি বিশ্ববিদ্যালয়ের পাতি ছাত্র সংগঠনটি আগামী ৩১শে জানুয়ারী “বিজয় দিবস, বাংলা নববর্ষ ও একুশে ফেব্রুয়ারী” উপলক্ষ্যে এক “বিশাল খাওয়াদাওয়া ও সাংস্কৃতিক অনুষ্ঠান” আয়োজন করতে যাচ্ছে। সেই অনুষ্ঠানে ৫/৭ মিনিট দৈর্ঘ্যের  “আক্কাছের কুলসুম” নামক সিনেমাটি অভিনয়ের জন্য মনোনীত হয়েছে [সংগঠনের প্রেসিডেন্ট আমি, আমাকে আবার মনোনয়ন দিবে কে? আমি নিজেই নিজেকে মনোনয়ন দিয়েছি!]।
এখানে সিনেমাটির প্রথম খসড়া তুলে দিলাম। সিনেমার ডায়লগগুলো পরিবর্তিত হবার সম্ভাবনা অনেক বেশি।
দৃশ্য –– ১
[কলেজের বারান্দা। এই সিনেমার নায়িকা কুলসুম বই বুকে গুঁজে হাঁটছে। বিপরীত দিক থেকে [নায়কের পাতি বন্ধু, এই সিনেমার জোকার] দিলদার এগিয়ে আসছে। কুলসুম তাকে পাশ কাটিয়ে এগিয়ে যাবে। দিলদার পেছন থেকে কুলসুমর আগাপাশতলা পর্যবেক্ষণ করে বলবে]
–– ও....রে! সুন্দরী! 
[কথাটা ছুঁড়ে দিয়েই শিষ দেবার চেষ্টা করবে। কিন্তু শিষের শব্দ ঠিকমতো শোনা যাবে না। বিরক্ত দিলদার ততোধিক বিরক্ত হয়ে বলবে—]
–– ধুর শালা! শিষটা দেয়াটা ও ঠিকমতো শিখতে পারলাম না!
[দিলদার মঞ্চ থেকে বেরিয়ে যাবে। কুলসুম মঞ্চের শেষ মাথায় গিয়ে উল্টোদিকে ঘুরে মঞ্চের মাঝামাঝি আসতে থাকবে। ঠিক একই সময়ে বিপরীত দিক থেকে বই নিয়ে (এই সিনেমার নায়ক) আক্কাছ প্রবেশ করবে। কুলসুম আনমনা হয়ে থাকা আক্কাছকে পাশ কাটাতে গিয়ে দুজনের মধ্যে “সমগ্র বাংলাদেশ পাঁচ টনের” মতো মুখোমুখি/পাশাপাশি [কুলসুম মুখোমুখিতে রাজি নাও হতে পারে ভেবে] সংঘর্ষ হবে! সংঘর্ষে কুলসুম—আক্কাছ দুজনের হাত থেকেই বই মাটিতে পড়ে যাবে। তখন দুজনই বিব্রত হয়ে মাটি থেকে বই কুড়ানোর জন্য নিচু হতে গিয়ে আবার মাথায় মাথা ঠুঁকবে (এইটা কুলসুম নিশ্চিতভাবেই করতে রাজি হবে না)। কুলসুম ব্যাথায় কাতর হয়ে বলবে]
— “আহ!”
[আক্কাছ কুলসুমের চোখের দিকে তাকাবে। কুলসুমও লাজুক চোখে আক্কাছের দিকে তাকাবে। তখন দুজনেই হারিয়ে যাবে কল্পনার রাজ্যে। 
গতানুগতিক সব সিনেমার মতোই এখানে একটা গান ঢুকে পড়বে। আক্কাছ উঠে দাড়িয়ে মঞ্চের এক দিকে অবস্থান গ্রহণ করবে। কুলসুম আক্কাছের কাছ থেকে ফুট চারেক দুরত্বে গিয়ে মঞ্চের মাঝ বরাবর দাঁড়াবে। গান শুরু হবে।]
কুলসুম লো, তোর লম্বা মাথার কেশ
চিরল দাঁতে হাসি দিয়া পাগল করলি দেশ।
কুলসুম লো.....!
পায়ে তার রূপার নুপুর বাজে তালে তালে
বাঁকা চোখে চেয়ে চেয়ে নদীর ঘাটে চলে।
কুলসুম লো, তোর লম্বা মাথার কেশ
চিরল দাঁতে হাসি দিয়া পাগল করলি দেশ।
হাত দুখানায় কাঁচের চুড়ি কলসী নিয়া কাঁখে
কোমরে বিছা দোলে চলে এঁকেবেঁকে
কুলসুম লো, তোর লম্বা মাথার কেশ
চিরল দাঁতে হাসি দিয়া পাগল করলি দেশ।
[এই গানের কোরিওগ্রাফি আমি ছাড়া কেউ করতে পারবে না!   ]
দৃশ্য –– ২
[দুটো চেয়ার মঞ্চের বামদিক ঘেঁষে দর্শকদের দিকে ফিরিয়ে বসানো। 
কুলসুমের বাবা চৌধুরী সাহেব একজন শিল্পপতি! স্লিপিংগাউন গায়ে, পাইপ মুখে তিনি মঞ্চে রাখা চেয়ারে বসে তাঁর বাল্যবন্ধু পল্টু চৌধুরীর একমাত্র ছেলে বল্টু চৌধুরীর [এই সিনেমার ভিলেন] সাথে কথা বলছেন। সে মুহুর্তে কুলসুম আক্কাছকে সাথে নিয়ে মঞ্চের অন্য দিক দিয়ে প্রবেশ করবে। চৌধুরী সাহেব ও তাঁর সাথে থাকা বল্টু চৌধুরী চেয়ার থেকে উঠে একটু এগিয়ে মঞ্চের মাঝখানে এসে দাঁড়াবেন।]
চৌধুরী সাহেব :–– আয় মা । বল্টুকে তোর কথাই বলছিলাম। আমার অবর্তমানে তোরা দুজনই আমার সব স্থাবর—অস্থাবর সম্পত্তির মালিক হবি। [বল্টু লজ্জাবনত মুখে কুলসুমের দিকে তাকাবে।]
‌‌কুলসুম  :–– বাবা। ও হচ্ছে আক্কাছ! আমরা দুজন একক্লাসে পড়ি। 
চৌধুরী সাহেব কুলসুমের দিকে ফিরে বলবেন, “যা মা! ভেতরে গিয়ে চা দিতে বল। আমরা কথা বলি।” কুলসুম মঞ্চ থেকে বেরিয়ে যাবে। চৌধুরী সাহেব আক্কাছকে জেরা করতে শুরু করবেন।
চৌধুরী সাহেব :–– তোমার বাবা কী করেন?
আক্কাছ :–– জ্বি ! আমার বাবা নেই।
চৌধুরী সাহেব :— ও আচ্ছা আচ্ছা! তা তোমাদের পরিবারের আয়–উপার্জন হয় কীভাবে?
আক্কাছ :— জ্বি! আমার মা একজন শিক্ষিকা। [সিনেমার নায়কদের বাবা থাকে না। তাদের মা বেশিরভাগ সময়ই শিক্ষকতা করেন।]
চৌধুরী সাহেব :— কত টাকা বেতন পান তোমার মা?
আক্কাছ :— [অবাক হয়ে] চৌধুরী সাহেব!
চৌধুরী সাহেব :–– তুমি কী জানো তোমার মায়ের সারা মাসের বেতনের চাইতে কুলসুমের একটা সাধারণ পোষাক কিনতে বেশী টাকা লাগে? কোন সাহসে তুমি আমার মেয়ের সাথে মেলামেশা কর?
আক্কাছ :–– চৌধুরী সাহেব। ভালোবাসতে টাকা—পয়সা লাগে না।
চৌধুরী সাহেব :–– কত টাকা চাও তুমি? কত টাকা পেলে তুমি আমার মেয়েকে ভুলে যাবে?
আক্কাছ :–– [রেগে গিয়ে] চৌধুরী সাহেব! আমরা গরীব হতে পারি কিন্তু আমাদের ইজ্জত আছে!
চৌধুরী সাহেব :–– [রেগে গিয়ে] তোমার তো সাহস কম নয়! তুমি বামুন হয়ে চাঁদের দিকে হাত বাড়িয়েছো! [তারপর পাশে দাঁড়িয়ে থাকা বল্টুকে দেখিয়ে বলবেন] কুলসুমের বিয়ে হবে আমারই বাল্যবন্ধু পল্টু চৌধুরীর একমাত্র পুত্র বল্টুর সাথে।
আক্কাছ :— [ততোধিক রেগে] চৌধুরী সাহেব। ভালোবাসা টাকার চাইতে বেশী শক্তিশালী — আপনি সিনেমার শেষ দৃশ্যে এসে সেটা ভালোভাবেই জানতে পারবেন।
চৌধুরী সাহেব:— I say get out! বেরিয়ে যাও আমার বাড়ি থেকে। [ইংরেজি বলার পর তা আবার বাংলায় বলতে হয় ডায়লগে জোশ আনার জন্য]
[আক্কাছ মঞ্চ থেকে বেরিয়ে যাবে। সাথে সাথেই অন্য দিক থেকে কুলসুম মঞ্চে প্রবেশ করবে।]
কুলসুম:— বাবা। আক্কাছ কোথায়?
চৌধুরী সাহেব:— আমি তাড়িয়ে দিয়েছি। ওই গরীবের বাচ্চার সাথে তুই আর মেলামেশা করতে পারবি না।
কুলসুম:— বাবা!
চৌধুরী:— আজ থেকে তুই ঘরে বন্দী থাকবি। বল্টুর সাথে বিয়ে হওয়া পর্যন্ত তুই বাড়ির বাইরে পা বাড়াতে পারবি না। [তারপর বল্টুর দিকে তাকিয়ে বলবেন] বল্টু ওকে ঘরে নিয়ে বন্দী করে রাখো।
[বল্টু কুলসুমের হাত চেপে ধরে টেনে নিয়ে মঞ্চ থেকে নেমে যাবে।]
কুলসুম চিৎকার করে বলতে থাকবে, “ছেড়ে দে শয়তান। ছেড়ে দে! কে কোথায় আছো? বাঁচাও! বাঁচাও!”
দৃশ্য — ৩
মঞ্চে একাকী আক্কাছ হাঁটছে। একপাশ থেকে হন্তদন্ত হয়ে দিলদার দৌড়ে প্রবেশ করবে।
দিলদার: — আক্কাছ! আক্কাছ! কুলসুমকে তার বাবার আদেশে শয়তান বল্টু বন্দী করে রেখেছে। ওকে বাঁচাতে চাইলে এক্ষুনি আমার সাথে চল।
[দুজনেই দৌড়ে মঞ্চ থেকে নেমে যাবে।]
দৃশ্য — ৪
কুলসুম ঘরে বন্দী। বল্টু চৌধুরী কুলসুমের সামনে দাঁড়িয়ে অট্টহাসি দিচ্ছে। মুহুহুহু .......
কুলসুম:— [কাঁদতে কাঁদতে নাকমুখ ভিজিয়ে ফেলেছে। এক ফাঁকে কান্না থামিয়ে বলবে] আমাকে আমার আক্কাছের কাছে যেতে দে শয়তান।
বল্টু চৌধুরী কিছু বলে না, অট্টহাসি দেয় — মুহুহুহুহুহু............
কুলসুম:— শয়তান। আমাকে বিয়ে কর তুই আমার দেহ পাবি! মন পাবি না!
বল্টু চৌধুরী:— সুন্দরী তোমার মন কে চায়? তোমাকে বিয়ে করলে তোমার বাবার সব সম্পত্তির মালিক হব আমি। রাজকন্যা ও রাজত্ব। এক ঢিলে দুই পাখি। মুহুহুহুহুহুহু.........................
[কুলসুম আরো জোরে কেঁদে উঠে। এমন সময় মঞ্চের আরেকপাশ থেকে দিলদারকে সাথে নিয়ে আক্কাছ প্রবেশ করবে।]
আক্কাছ:— [চিৎকার করে] এই শয়তান বল্টু। তোর এতোবড় সাহস? তুই আমার নদীকে বন্দী করে রেখেছিস?
প্রত্যুত্তরে বল্টু কিছু বলবে না। শুধু হাসবে — মুহুহুহুহুহুহুহু.................
[প্রচন্ড আক্রোশে আক্কাছ ঝাঁপিয়ে পড়বে বল্টু চৌধুরীর উপর। আক্কাছ লাফ দিয়ে  মঞ্চের মাঝামাঝি আসামাত্রই বল্টু চৌধুরী “ফুঁ” দিবে। “ফুঁ”য়ের ধাক্কায় আক্কাছ উড়ে গিয়ে মঞ্চে পড়বে [ভাবনা হচ্ছে আক্কাসের চরিত্রে যে অভিনয় করবে সে উড়ে গিয়ে পড়ার ব্যাপারটা করতে পারবে কী না!]। আরেকদিকে দিলদার তখন দৌড়ে গিয়ে বন্দী কুলসুমকে মুক্ত করে আনবে।
মাটিতে পড়ে থাকা আক্কাছ ধীরে ধীরে উঠে দাঁড়াবে। তখন আক্কাছের পেছন দিক থেকে চৌধুরী সাহেব বন্দুক হাতে প্রবেশ করবেন [পিচ্চিদের খেলনা বন্দুক পাওয়া দুষ্কর হবে না]। তিনি বন্দুক তাক করে আক্কাছকে গুলি করবেন কিন্তু ভুলক্রমে গুলি গিয়ে লাগবে ভিলেন বল্টু চৌধুরীর গায়ে। হতভম্ব চৌধুরী সাহেব থেকে পিস্তল ফেলে দেবেন মাটিতে।  প্রতিশোধপরায়ণ ভিলেন বল্টু চৌধুরী মরোমরো অবস্থায় এগিয়ে এসে বন্দুকটি কুড়িয়ে তুলে গুলি করবে চৌধুরী সাহেবকে। গুলি করেই ভিলেন লুটিয়ে পড়বে মাটিতে।
গুলি খেয়ে চৌধুরী সাহেব মাটিতে লুটিয়ে পড়বেন। কুলসুম, আক্কাছ ও দিলদার দৌড়ে কুলসুমের বাবার কাছে যাবে। আক্কাছ আধমরা চৌধুরী সাহেবের মাথাটা একটু উঁচু করে ধরবে যাতে দর্শকেরা পড়ে থাকা চৌধুরী সাহেবের মুখ দেখতে পায়। চৌধুরী সাহেব হাত বাড়িয়ে কুলসুমকে কাছে ডাকবেন।]
চৌধুরী সাহেব:— মা কুলসুম। কাছে আয়।
কুলসুম কাঁদো কাঁদো মুখে চৌধুরী সাহেবের বাড়িয়ে দেয়া হাতে নিজের হাতটি রাখবে। 
চৌধুরী সাহেব :— এই দুই হারামজাদার মারামারিতে পড়ে আজ আমার এই দশা! আমাকে কথা দে মা, তুই
এই দুই হারামজাদার একটাকেও বিয়ে করবি না। তোর মৃতপথযাত্রী বাবাকে কথা দে!
কুলসুম [কাঁদো কাঁদো কন্ঠে]: — বাবা।
চৌধুরী সাহেব আরেক হাত বাড়িয়ে কৌতুকাভিনেতা দিলদারের হাত ধরবেন। তারপর বলবেন, “তুমিও আমাকে কথা দাও।“
দিলদার:— “কী কথা আব্বা?”
চৌধুরী সাহেব : — তুমি কথা দাও। আমার মেয়েকে তুমি দেখে রাখবে।
দিলদার [একটু মন খারাপ করে]:— শুধু দেখবো? আর কিছু করবো না?
চৌধুরী সাহেব:— তুমি কথা দাও। আক্কাছ হারামজাদা যেন আমার মেয়ের কাছে ভীঁড়তে না পারে সে দিকে খেয়াল
রাখবে।
দিলদার: — সে আর বলতে! অবশ্যই খেয়াল রাখবো বাবা।
চৌধুরী সাহেব :— আমার মেয়েকে সুখে রেখো। [কথাটা বলতে বলতে তিনি কুলসুমের হাত দিলদারে হাতে তুলে
দেবেন। তারপর ঘুমিয়ে পড়ার মত করে টুপ করে মাথাটা এলিয়ে দেবেন।]
কুলসুম কাঁদতে কাঁদতে চৌধুরী সাহেবের বুকে ঝাঁপিয়ে পড়বে — বাবা!!!!!!!!
(সমাপ্ত)


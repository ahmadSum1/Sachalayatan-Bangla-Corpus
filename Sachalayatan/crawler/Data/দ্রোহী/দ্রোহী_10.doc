টিউটোরিয়াল: ইন্টারনেট হোক উন্মুক্ত — পর্ব ১



এ বছরের সবচেয়ে সাড়া জাগানো আবিষ্কার কোনটি? বুদ্ধিমান পাঠকেরা যদি সম্প্রতি আবিষ্কৃত কৃত্রিম কোষের কথা ভেবে থাকেন তাহলে শুনুন যে আপনার ভেবে নেয়া উত্তরটি সঠিক নয়। 
প্রকৃতপক্ষে এ বছরের সবচাইতে গুরুত্বপূর্ণ আবিষ্কারটি হচ্ছে, ফেসবুকে কুরুচিপূর্ণ ও বিতর্কিত পেজসমূহে আপত্তি জানানোর জন্য “রিপোর্ট অ্যাবিউজ” বাটনটি।
সচল সাঈদ আহমেদ ও ডেইলিস্টারের সুবাদে আপনারা ইতিমধ্যেই জেনে গেছেন যে বিটিয়ার্ছি ও দেশবরেণ্য ২৬ জন ইনফরমেশন টেকনোলজি বিশেষজ্ঞের নিরলস পরিশ্রম ও ঐকান্তিক প্রচেষ্টার ফসল এই আবিষ্কার! 
ফেসবুকে অ্যাবিউজ বাটনের আবিষ্কারের খবর ছড়িয়ে পড়া মাত্র দেশ জুড়ে আনন্দের বন্যা বয়ে যায়। লাখ লাখ মানুষ বিটিয়ার্ছি ও দেশবরেণ্য আইটি বিশেষজ্ঞদের নামে জয়ধ্বনি দিতে দিতে রাজপথে নেমে আসে। মাননীয় প্রধানমন্ত্রী শেখ হাসিনা, বিরোধী দলীয় নেত্রী খালেদা জিয়া ও রাষ্ট্রপতি মো. জিল্লুর রহমান জাতির উদ্দেশ্যে প্রেরিত বার্তায় বলেছেন, ফেসবুকে অ্যাবিউজ বাটনের আবিষ্কার আইটি বিশ্বে বাঙালি জাতির শ্রেষ্ঠত্ব আরেকবার প্রমাণ করলো। এ আবিষ্কারের মাধ্যমে বাংলাদেশ তার চুরি হয়ে যাওয়া ভাবমূর্তির কয়েকটি ভাঙা টুকরা পুনরুদ্ধার করতে সক্ষম হয়েছে বলে সুশীলসমাজের প্রতিনিধিগণ মত প্রকাশ করেছেন।
শেষ খবরে জানা গেছে বিটিয়ার্ছি ও দেশবরেণ্য আইটি বিশেষজ্ঞগণ অ্যাবিউজ বাটনের আবিষ্কারের আনন্দে কীভাবে ফেসবুক ব্লক করা হয়েছিল তা ভুলে গেছেন। তাঁরা প্রাণপণে চেষ্টা চালিয়ে যাচ্ছেন ফেসবুক পুনরায় উন্মুক্ত করে দিতে। তবে এ কাজে কবে নাগাদ পুরোপুরি সফলকাম হবেন তা নিশ্চিতভাবে জানাতে পারেননি বিশেষজ্ঞদের কেউ। 
ইত্যবসরে ফেসবুক সহ অন্যান্য ব্লকড সাইটগুলোতে বিচরণ করতে  নিচের পদ্ধতিগুলো অনুসরণ করতে পারেন:
Tor: Anonymity Online
কম্পুকানাদের জন্য সবচাইতে সহজ সমাধান Tor। Tor কীভাবে কাজ করে তা নিচের লিংক গুলো থেকে বিশদভাবে জানতে পারবেন।

Tor (Anonymity Network - উইকিপিডিয়া
Tor: Overview

Tor এর বেশ কয়েকটি ধরণ বিনামূল্যে ডাউনলোডের জন্য দেয়া আছে Tor প্রজেক্টের নিজস্ব সাইটে। কম্পুকানাদের জন্য উইন্ডোজ অপারেটিং সিস্টেমে ব্যবহার উপযোগী Tor Browser Bundle ডাউনলোড করা সবচেয়ে সুবিধাজনক। কেউ যদি নিজের পছন্দের ব্রাউজারে Tor ব্যবহার করতে চান তাহলে Installation Bundle for Windows ডাউনলোড করা উত্তম। এছাড়াও অ্যাপল ওসএক্স ভার্সন এবং লিনাক্স/বিএসডি/ইউনিক্স সোর্সকোড ডাউনলোড করার সুযোগ রয়েছে Tor প্রজেক্টের সাইটে।
ডাউনলোড লিংক:

কম্পুকানাদের জন্য Tor Browser Bundle
পছন্দের ব্রাউজারে ব্যবহার উপযোগী Tor Bundle

Tor: ডাউনলোড ও ব্যবহারবিধি 
সহজতম পদ্ধতি: কম্পুকানাদের জন্য
কম্পুকানারা Tor Browser Bundle ডাউনলোড করে নিন। ফাইলটির আকার ১৫.২ মেগাবাইট। ধীরগতির ইন্টারনেটে বেশ খানিকটা সময় লাগবে তাতে। 
ডাউনলোড শেষ হবার পর ফাইলটিকে (tor-browser-1.3.6_en-US.exe) ডাবল ক্লিক করে রান করান। 

পছন্দসই স্থানে এক্সট্র্যাক্ট (Extract এর বাংলা প্রতিশব্দ কী?) করুন। 

Start Tor Browser ফাইলটি চালু করুন। Vidalia Control Panel নামে একটা উইন্ডো খুলবে।

অপেক্ষা করুন। Tor নেটওয়ার্কে সংযুক্ত হবার পর সবুজ বারটি বদলে একটি সবজেটে পেঁয়াজের ছবি আসবে এবং “Connected to the Tor network”! মেসেজটি দেখাবে। Tor নেটওয়ার্কে সংযুক্ত হবার পর স্বয়ংক্রিয় ভাবে ফায়ারফক্স খুলবে এবং সেখানে লেখা থাকবে Congratulations! You are using Tor.
এবার মনের আনন্দে ব্রাউজ করতে থাকুন যা খুশি তাই। যেহেতু ইন্সটলেশনের ঝামেলা নেই তাই ফোল্ডারটি কপি করে নিন ইউএসবি ড্রাইভে এবং যখন খুশি যেখানে খুশি ব্যবহার করুন।  
পছন্দের ব্রাউজারে Tor ব্যবহার পদ্ধতি 
আপনার কম্পিউটারে যদি আগে থেকেই ফায়ারফক্স ব্রাউজার ইন্সটল করা থাকে তাহলে এই পদ্ধতিটি সুবিধাজনক।
প্রথমে Tor Project সাইট থেকে Tor Bundle টি ডাউনলোড করে নিন। তারপর ফাইলটি ইন্সটল করে নিন। ইন্সটলেশন সম্পন্ন হওয়ার পর সফটঅয়্যারটি স্বয়ংক্রিয়ভাবে রান করবে এবং আপনি Vidalia Control Panel দেখতে পাবেন। 

অপেক্ষা করুন। Tor নেটওয়ার্কে সংযুক্ত হবার পর সবুজ দাগটির বদলে একটি সবজেটে পেঁয়াজের ছবি আসবে এবং “Connected to the Tor network”! মেসেজটি দেখাবে।
এবার ফায়ারফক্স চালু করুন। দেখবেন ফায়ারফক্স Torbutton নামের একটি এক্সটেনশন ইন্সটল করার অনুমতি চাইছে। অনুমতি দিন। এক্সটেনশনটি ইন্সটল হয়ে যাবার পর ব্রাউজার বন্ধ করে পূনরায় চালু করুন। ব্রাউজার চালু হবার পর খেয়াল করলে দেখবেন ব্রাউজারের নিচের দিকের ডান কোনায় সবুজ কালিতে Tor Enabled লেখা রয়েছে। এখন আপনার ব্রাউজার Tor নেটওয়ার্ক ব্যবহার করছে।
কোন সাইট সরাসরি ব্রা্উজ করতে চাইলে Tor Enabled  লেখাটিতে একবার ক্লিক করুন। দেখবেন Tor Disable হয়ে গেছে।  
ইন্টারনেট এক্সপ্লোরারে Tor ব্যবহার পদ্ধতি
ইন্টারনেট এক্সপ্লোরারে Tor ব্যবহার করতে চাইলে সামান্য কষ্ট করতে হবে। প্রথমেই  টাস্কবারে দেখে নিন Vidalia Control Panel চালু আছে কি না। যদি চালু না থাকে তাহলে Start Menu থেকে All Programs হয়ে Vidalia Bundle খুঁজে বের করে Vidalia চালু করুন। খেয়াল করলে দেখবেন স্ট্যাটাসবারে সবুজ একটি পেঁয়াজের আইকন যুক্ত হয়েছে।
এবার ইন্টারনেট এক্সপ্লোরার চালু করে Tools মেনু থেকে  Internet Options এ যান। একটি নতুন উইণ্ডো খুলবে। লক্ষ্য করলে দেখবেন উইণ্ডোর একেবারে উপরের দিকে General, Security, Privacy সহ আরো কিছু ট্যাব আছে। 
Connections ট্যাবটিতে ক্লিক করুন। নিচের দিকে ডান কোনায় দেখবেন Lan Settings (আপনি যদি টেলিফোনের মাধ্যমে ডায়াল আপ  ইন্টারনেট ব্যবহার করেন তাহলে লিস্ট থেকে আপনার কানেকশনটি সিলেক্ট করে ডান দিকের Settings এ ক্লিক করুন।)
Lan Settings উইন্ডো খোলার পর Use a proxy server for your lan (these settings will not apply to dial–up or VPN connections)এর বাম দিকের বক্সটিতে ক্লিক করে টিক চিহ্ন দিন।  এবার ডানদিকের Advanced বাটনটিতে ক্লিক করুন। 
নতুন উইন্ডোতে নিচের তথ্য গুলো যোগ করে Ok চাপুন। 

এবার মনের সুখে ব্রাউজ করতে থাকুন।
আগামী পর্বগুলোতে Http Proxy, Virtual Private Networking, web–based CGI, PhProxy, Glype ইত্যাদির ব্যবহার পদ্ধতি, কোথা থেকে প্রক্সিগুলো জোগাড় করবেন, কীভাবে ব্যবহারোপযোগী প্রক্সি খুঁজে বের করবেন ইত্যাদি আলোচনা করার ইচ্ছা পোষণ করছি। 


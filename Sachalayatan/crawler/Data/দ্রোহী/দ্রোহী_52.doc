দেখা হয় নাই চক্ষু মেলিয়া ০২



দেখা হয় নাই চক্ষু মেলিয়া ০১
অরল্যান্ডো ভ্রমণের গল্পের শিরোনাম "দেখা হয় নাই চক্ষু মেলিয়া" রাখার পেছনে একটি যুক্তিসঙ্গত কারণ আছে। পড়ুয়ারা ভাবতে পারেন "বহুদিন ধরে বহু্ক্রোশ দূরে" থেকে মেরে দিয়েছি। কিন্তু আপনাদের নিশ্চয়তা দিয়েই বলছি, নামটি ঠাকুর্দার কাছ থেকে মারিনি। নামটি পুরোপুরি মৌলিক।
আমার বিভিন্ন ধরনের ভীতি আছে। উচ্চতাভীতি থেকে শুরু করে পত্নীরপ্যানপ্যানানীভীতি পর্যন্ত যত ধরনের ভীতি থাকা সম্ভব তার সবগুলোই আমার ভেতর বিদ্যমান। ভয় পেলেই আমি চোখ বন্ধ করে ফেলি। কেননা চোখ বন্ধ করে ফেললেই ভয়ের ব্যাপারগুলো চোখের সামনে থেকে আড়াল হয়ে যায়। আর অদৃশ্য জিনিষে ভয় পাওয়ার কোন যুক্তি নেই। অরল্যান্ডোর ডিজনীল্যান্ড আর ইউনিভার্সাল স্টুডিওতে রোমহর্ষক সব রাইডে চড়তে গিয়ে দিনের বেশিরভাগ সময় ধরেই আমাকে চোখ বন্ধ করে রাখতে হয়েছিল। আর তাই অরল্যান্ডো ভ্রমণকাহিনী লিখতে বসে শিরোনাম হিসাবে "দেখা হয় নাই চক্ষু মেলিয়া" লেখাটাই সমীচীন বোধ করলাম। কেননা ডিজনী ওয়ার্ল্ড আর ইউনিভার্সাল স্টুডিওর রূপ আমাকে চোখ বন্ধ রেখেই উপভোগ করতে হয়েছিল।
যাই হোক। প্যাচাল বাদ দিয়ে ভ্রমণের গল্পে ফিরে যাই।
অ্যাডভাইজারকে মুড়ি খেতে দিয়ে এবং যমের মুখে ছাই ছুঁড়ে মেরে শেষ পর্যন্ত আমরা আটলান্টা গিয়ে পৌঁছালাম। আমরা মানুষ মোটে দুইজন কিন্তু আমাদের ব্যাগ সর্বমোট পাঁচটা! বউকে জিজ্ঞেস করলাম, "অ্যাতো ব্যাগ ক্যানো?"
বউ একগাল হেসে বললো, "এই যে ব্যাগদুটো দেখছো না? এই যে বড় বড় ব্যাগ দুটো! এগুলোতে ভরে খিচুড়ি নিয়ে চলেছি। খিচুড়ির সাথে মুরগীর রান ভাজা।"
শুনে আমার পেটের ভাত খিচুড়ি হবার দশা —বলে কী এই আওরাত! আলাবামা থেকে খিচুড়ি নিয়ে চলেছে অরল্যান্ডোতে! জিজ্ঞেস করলাম, "কেন?"
বউ বললো, "খিচুড়ি দিয়ে কী করে?"
আমি বললাম, "মানুষে কী করে তা আমি জানি না। তবে আমি মনে হয় খাই।"
বউ বললো, "তাহলে তাই। খাওয়ার জন্যই নিয়ে যাচ্ছি।"
আমি তখন আবার বললাম, "কিন্তু তোমাকে না বললাম হাওয়াবদলের আরেক অর্থ হচ্ছে খাওয়াবদল। নতুন একটা জায়গা দেখতে গিয়েও যদি ঘরের খাবার খেতে হয় তাহলে ক্যামনে কী?"
বউ বললো, "তোমাকে কে খেতে বলেছে? তোমার ইচ্ছা না হলে খাবে না। এসব যাচ্ছে ছোট ভাই পীযুষ আর তার বন্ধু ইমণের জন্য। কারন ওরা নিউ ইয়র্ক থেকে মিহিদানা লাড্ডু, সন্দেশ ইত্যাদি নিয়ে আসবে আমার জন্য।"
মিহিদানা লাড্ডু বয়ে আনার কৃতজ্ঞতাস্বরূপ খিচুড়ি বহন করে নিয়ে যাবার আইডিয়াতে ভেটো দিই আমি— খানিকটা রেগে যাই। বউ তখন বলে, "চা খাবা?"
ব্যাস এতেই কাজ হয়! আমার রাগ পড়ে আসে। মনে পড়ে যায় বঙ্গভবনের চায়ের দাওয়াতের কথা।
আটলান্টায় পরিচিত এক বাসায় একদিন বেড়িয়ে পরদিন বিকেলবেলায় আটলান্টা এয়ারপোর্টের উদ্দেশ্যে রওয়ানা দিই।
আটলান্টা এয়ারপোর্টের এক চিপায় আমাদের জন্য নির্ধারিত গেইটে অপেক্ষমাণ যাত্রীদের সাথে বসে রানওয়ের রূপসুধা উপভোগ করি কিছুক্ষণ। যথাসময়ে বিমানের ভেতর ঢুকে একটা দড়ি দিয়ে নিজেকে আষ্টেপৃষ্ঠে বাঁধি। একটু পরেই পক্কবিম্বাধরোষ্ঠী শিখরীদশনা শ্রোণীভারাদলসগমনা স্তোকনম্রাস্তনাভ্যাং এক শব্দে বলিতে গেলে হট [কৃতজ্ঞতা: মুখফোড়] এক বিমানবালা এসে পেটে হাত দেবার ভঙ্গি করে যে দড়িখানা দিয়ে নিজেকে বেঁধেছি তা চেক করতে লাগল। তারপর ফিরে গিয়ে ঘোষণা দিল: অমুক পরিবহনে ভ্রমণ করার জন্য ধন্যবাদ...হ্যান ত্যান। তারপর বললো— বিমানের ভেতর বিড়ি খাওয়ার অনুমতি প্রদান করা হল।  তারপর সামলে নিয়ে আবার বলল, বিমানের ভেতর বিড়ি খাওয়া সম্পুর্ণরূপে হারাম। বিড়ি খেতে পাই না অনেকদিন হয়ে গেল —তাই বিমানের ভেতর বিড়ি খেতে দিলেই কী আর না দিলেই কী? আমার কী আসে যায় তাতে? আমি চোখ বুঁজে টেক অফের প্রস্তুতি নিতে লাগলাম।


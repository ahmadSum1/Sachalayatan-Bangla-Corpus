ভূমিকম্প ও বাংলাদেশ — দ্বিতীয় পর্ব




বাংলা ভাষায় বিজ্ঞান নিয়ে লেখা বড় কঠিন ব্যাপার। ভূতত্ত্ব বিষয়টি পদার্থ, রসায়ন, জীববিদ্যার মত অতোটা জনপ্রিয় না হওয়ার কারণে ভূতত্ত্বে ব্যবহৃত খটমটে শব্দগুলোর কোন সুন্দর বাংলা প্রতিশব্দ তৈরি হয়নি। যেগুলো আছে সেগুলো এমনই দাঁতভাঙ্গা যে শব্দগুলো বাক্যে ব্যবহার করলে বাক্যের অর্থোদ্ধার করা কঠিন হয়ে পড়ে। সঙ্গত কারণে এ সিরিজটিতে প্রচুর বিদেশি শব্দ বেড়ার ফাঁক গলে লেখায় ঢুকে পড়ছে। তাই পাঠকদের বিনীত অনুরোধ জানাই এই অনভিপ্রেত শব্দদুষণকে ক্ষমা–সুন্দর চোখে দেখার জন্য। সেইসাথে ব্লগ–জগতের প্রতিশব্দ আন্দোলনের পুরোধা ব্যক্তিদের মধ্যে যারা এখনো বেঁচেবর্তে আছেন তাদের আহ্বান জানাই শ্রুতিমধুর প্রতিশব্দ বানিয়ে  সাহায্য করার জন্য।
__♣♣♣__

আগের পর্বগুলো:

প্রথম পর্ব

গত পর্বে আমরা জেনেছি যে পৃথিবীর ম্যান্টল বা গুরুমণ্ডলে পরিচলন প্রক্রিয়ায় সৃষ্ট ঘূর্ণনের ফলে উপরিভাগের কঠিন অশ্মমণ্ডল বা লিথোস্ফিয়ারের টুকরোগুলো অতি ধীর গতিতে স্থান পরিবর্তন করছে। 
 এই ফ্ল্যাশ অ্যানিমেশনটি দেখলে ম্যান্টলে সৃষ্ট ঘূর্ণনের প্রভাবে টেকটোনিক প্লেটগুলোর চলন প্রক্রিয়া বোঝাটা সহজ হবে।
আমরা গত পর্বে আরও জেনেছিলাম যে ভূপৃষ্ঠ লিথোস্ফিয়ারের অংশ হিসাবে নিজেই বিভিন্ন টুকরায় বিভক্ত হয়ে টেকটোনিক প্লেটগুলো তৈরি করেছে। অর্থাৎ, ভূপৃষ্ঠের প্রতিটি স্থান কোন না কোন টেকটোনিক প্লেটের অংশ। তাই প্রশ্ন জাগতে পারে, টেকটোনিক প্লেটগুলো জায়গা পরিবর্তন করছে কীভাবে? জায়গা পরিবর্তন করতে যে অতিরিক্ত জায়গাটুকু প্রয়োজন সেটা আসছে কোথা থেকে? যেহেতু টেকটোনিক প্লেটগুলো একে অন্যের সাথে লেগে আছে সেহেতু প্রতিবেশী প্লেটগুলোর ক্ষতি না করে কোন প্লেটের পক্ষে নড়াচড়া করা সম্ভব কি?
মহাসাগরীয় টেকটোনিক প্লেটের স্থান পরিবর্তনের প্রক্রিয়া বোঝাতে উদাহরণ হিসাবে বিমানবন্দরের কনভেয়র বেল্ট বা শপিং মলগুলোর চলমান সিঁড়ির কথা বলা যেতে পারে। শপিং মলের চলমান সিঁড়িগুলো যেভাবে মাটির একদিক থেকে উঠে এসে মাটির উপরে কিছু দূর গিয়ে সিঁড়ির শেষ মাথায় পৌঁছে ফের মাটিতে ঢুকে পড়ে তেমনি মহাসাগরীয় টেকটোনিক প্লেটগুলো একপাশের সীমানায় সৃষ্টি হয়ে বিপরীত দিকের সীমানায় গিয়ে ধ্বংসপ্রাপ্ত হয়।
নিচের ছবিটা দেখলে বিষয়টা বুঝতে সুবিধা হবে। 


সূত্র: [এখানে]

ছবিটিতে লাল দাগ ব্যবহার করে অপেক্ষাকৃত বড় টেকটোনিক প্লেটগুলোর সীমানা দেখানো হয়েছে। ছবিটিতে টেকটোনিক প্লেটগুলোর চলার দিক নির্দেশ করতে কোথাও দুটো প্লেটের মধ্যবর্তী সীমানা বরাবর পরস্পর বিপরীতমুখী তীর চিহ্ন ব্যবহার করা হয়েছে আবার কোথাও দুটো প্লেটের সীমানা দাগের একপাশে করাতের দাঁতের মত চিহ্ন ব্যবহৃত হয়েছে। 
ছবিটিতে দুটো টেকটোনিক প্লেটের একে অন্যের কাছ থেকে দূরে সরে যাওয়া বোঝাতে পরস্পর বিপরীতমুখী লাল তীর চিহ্ন ব্যবহার করা হয়েছে। অপরদিকে করাতের দাঁতের সারির মাধ্যমে দুটো প্লেটের মুখোমুখি সংঘর্ষ বোঝানো হয়েছে। যখন দুটো প্লেটের মধ্যে সংঘর্ষ হয় তখন হালকা প্লেটটি অপেক্ষাকৃত ভারী প্লেটটির উপর চড়ে বসে। উপরের মানচিত্রে  করাতের দাঁতের অবস্থান প্লেটের সীমানা দাগের যে পাশে সে প্লেটটি অপেক্ষাকৃত হালকা। 
চলার ধরন অনুযায়ী টেকটোনিক প্লেটের সীমানা তিন প্রকারের হয়ে থাকে:–

 Divergent plate boundary বা অপসারী প্লেট সীমানা: এ ধরনের প্লেট সীমানায় দুটো টেকটোনিক প্লেট একে অন্যের কাছ থেকে দূরে সরে যায়। 
 Convergent plate boundary বা অভিসারী প্লেট সীমানা: এ ধরনের প্লেট সীমানায় দুটো প্লেট একে অন্যের সাথে মুখোমুখি/কৌণিক সংঘর্ষে লিপ্ত হয়।
 Conservative or Transform plate boundary বা রক্ষণশীল অথবা রূপান্তরিত প্লেট সীমানা: এ ধরনের প্লেট সীমানায় প্লেটগুলো তাদের সীমানা দাগের সমান্তরালে স্থান পরিবর্তন করে।

অপসারী প্লেট সীমানায় লিথোস্ফিয়ার বা অশ্মমণ্ডলের ফাটল দিয়ে ম্যান্টলে ঘূর্ণনরত ম্যাগমা [গলিত শিলা] উঠে এসে অতি দ্রুত শীতল হয়ে সমুদ্রগর্ভে বিশালাকার পর্বতশ্রেণী সৃষ্টি করে। সমুদ্রগর্ভে সৃষ্টি হওয়া এ ধরনের পর্বতশ্রেণীকে  Mid–Ocean Ridge বলে। ম্যান্টল থেকে ম্যাগমা উঠে আসার ফাটলটি Rift zone বা Spreading Center নামে পরিচিত।
নিচে সংযুক্ত অ্যানিমেশনটিতে অপসারী প্লেট সীমানায় Mid-Ocean Ridge বা সমুদ্র–মধ্য পর্বতশ্রেণী সৃষ্টির প্রক্রিয়া দেখানো হয়েছে। অ্যানিমেশনটি চালাতে “Play” বোতামের ডান দিকের নীল তীর চিহ্নে ক্লিক করুন।


সূত্র: SCIGN at JPL, NASA

আগ্রহীরা উইকিপিডিয়াতে সংযুক্ত অ্যানিমেশনটিও দেখতে পারেন। ফাইলের আকার বড় হওয়ার ছবিটি এখানে এমবেড করা হয়নি। 
সমুদ্র–মধ্য পর্বতশ্রেণী সৃষ্টির ফলে প্রসারণ কেন্দ্র বা Spreading Center এর দুই পাশে পর্বতশ্রেণী গঠনের মাধ্যমে ওশিয়ানিক ক্রাস্ট বা মহাসাগরীয় ভূত্বকের নতুন অংশ তৈরি হয়। সদ্য সৃষ্ট নতুন ভূত্বক তখন জায়গা করে নেবার জন্য মহাসাগরীয় ভূত্বককে ধাক্কা দিতে শুরু করে। ধাক্কা খেয়ে মহাসাগরীয় ভূত্বক প্রসারণ কেন্দ্র থেকে দূরে সরতে থাকে। তখন পুনরায় ম্যান্টল থেকে ম্যাগমা উঠে এসে মিড–ওশান রিজ সৃষ্টির মাধ্যমে আবার নতুন মহাসাগরীয় ভূত্বক সৃষ্টি করে। তাই বলা যায় ম্যান্টলে সৃষ্ট ঘূর্ণন প্রক্রিয়ার পাশাপাশি মিড–ওশান রিজে নতুন ভূত্বকের ধাক্কাধাক্কি প্লেটগুলোর স্থান পরিবর্তনে অতীব গুরুত্বপূর্ণ ভূমিকা পালন করে।
গুগল ম্যাপে আটলান্টিক মহাসাগরের মাঝামাঝি অঞ্চল বরাবর মিড–ওশান রিজ বা সমুদ্র–মধ্য পর্বতশ্রেণী দেখতে পাওয়া যাবে। আটলান্টিক মহাসাগরে সৃষ্টি হয়েছে দেখে এর অপর নাম মিড–আটলান্টিক রিজ। দৈর্ঘ্যের হিসাবে মিড–আটলান্টিক রিজ পৃথিবীর দীর্ঘতম পর্বতশ্রেণী।  
সুতরাং, আমরা জানলাম অপসারী প্লেট সীমান্তবর্তী ফাটল দিয়ে ম্যান্টল থেকে ম্যাগমা উঠে এসে নতুন ভূত্বক সৃষ্টি হয় যা পূর্বে সৃষ্ট মহাসাগরীয় ভূত্বককে ঠেলে সরিয়ে জায়গা করে নেয়। ফাটল দিয়ে যে ম্যাগমাটুকু উঠে আসতে পারে না সে বাড়তি অংশটুকু অশ্মমণ্ডলের নিচ দিয়ে দুই দিকে প্রবাহিত হতে থাকে। অশ্মমণ্ডলের নিচ দিয়ে প্রবাহিত ম্যাগমাকে Convection Cells বা পরিচলন কোষ বলা হয়। অশ্মমণ্ডলের নিচ দিয়ে পরিচলন কোষের প্রবাহের সময় তা উপরে ভেসে থাকা অশ্মমণ্ডল বা লিথোস্ফিয়ারে ঘর্ষণজনিত চাপ সৃষ্টি করে। 
এভাবে ভূত্বকে সৃষ্ট পার্শ্ব–চাপ ও লিথোস্ফিয়ারের নিচ দিয়ে প্রবাহিত পরিচলন কোষের ঘর্ষণজনিত চাপের সম্মিলিত আক্রমণে ব্যতিব্যস্ত হয়ে অপসারী প্লেট সীমান্তে মহাসাগরীয় প্লেটগুলো একে অন্যের কাছ থেকে দূরে সরে যাওয়ার প্রক্রিয়াকে Sea–floor spreading বা সাগরতলের প্রসারণ নামে ডাকা হয়।
পরবর্তীতে ভূ–বিজ্ঞানীরা সাগরতলের প্রসারণে সদ্য–সৃষ্ট মহাসাগরীয় ভূত্বক কর্তৃক প্রযুক্ত পার্শ্ব–চাপ ও অশ্মমণ্ডলের তলদেশে পরিচলন কোষের ঘর্ষণের পাশাপাশি অ্যাসথেনোস্ফিয়ারে তাপমাত্রা ও ঘনত্বের পার্থক্য, মাধ্যাকর্ষণ বলের প্রভাব, ম্যান্টল থেকে উঠে আসা তাপ ইত্যাদি কারণগুলোর সম্মিলিত প্রভাবকে দায়ী করেছেন।
এখন প্রশ্ন উঠতে পারে নতুন ভূত্বক সৃষ্টির জন্য অতিরিক্ত জায়গা কোথা থেকে পাওয়া যাচ্ছে? এ প্রশ্নের জবাব দিতে হলে আমাদের যেতে হবে তালিকার দুই নাম্বারে থাকা Convergent Plate Boundary বা অভিসারী প্লেট সীমানায়। Convergent Plate Boundary বা অভিসারী প্লেট সীমানায় দুটো প্লেট রাধা–কৃষ্ণের মতো অভিসারে লিপ্ত হয় অর্থাৎ একে অন্যের উপর চড়ে বসে। নাউজুবিল্লাহ মিন জালেক! কোন প্লেট রাধার ভূমিকা নেবে আর কে কৃষ্ণ হবে তা নির্ধারিত হয় প্লেট–দ্বয়ের ঘনত্বের পার্থক্যের ভিত্তিতে! যদি মহাদেশীয় ভূত্বকের সাথে মহাসাগরীয় ভূত্বকের অভিসার ঘটে তাহলে মহাদেশীয় ভূত্বকের ঘনত্ব কম হওয়ার কারণে তা মহাসাগরীয় ভূত্বকের উপরে চড়ে বসে [পোস্টে সংযুক্ত প্রথম ম্যাপটিতে জাপানের পূর্ব উপকূলে প্রশান্ত মহাসাগরীয় প্লেটটি ইউরেশিয়ান প্লেটের তুলনায় বেশি ঘনত্ববিশিষ্ট বা ভারী হওয়ার কারণে তা ইউরেশিয়ান প্লেটের তলায় সেঁধিয়ে গেছে] । অভিসারী প্লেট সীমান্তে সাধারণত আগ্নেয়গিরি অথবা পাললিক পর্বতশ্রেণী সৃষ্টি হয়।
একইভাবে দুটো মহাদেশীয় ভূত্বকের অভিসার ঘটলে যেটি হালকা সেটি উপরে চড়ে বসে। উদাহরণস্বরূপ বলা যায় ভারতীয় প্লেট ও ইউরেশিয়ান প্লেটের অভিসারী সীমান্তে ভারতীয় প্লেট তুলনামূলক ভাবে বেশি ভারী হওয়ায় তা  ইউরেশিয়ান প্লেটের তলায় ঢুকে পড়েছে এবং প্লেট–দ্বয়ের সংযোগস্থলে হিমালয় পর্বতশ্রেণী সৃষ্টি হয়েছে]। একটি প্লেট অপর প্লেটের নিচে তলিয়ে যায় দেখে এ ধরনের প্লেট সীমানাকে Subduction Zone বলা হয়। 
অভিসারী প্লেট সীমান্তে যে প্লেটটি ভারী হওয়ার কারণে অন্য প্লেটের তলায় ঢুকছে তার ভাগ্যে কী ঘটছে? সে প্রশ্নের উত্তর জানার আগে নিচের অ্যানিমেশনটি একবার চালিয়ে দেখি।


সূত্র: SCIGN at JPL, NASA

অ্যানিমেশনটিতে আমরা দেখতে পাচ্ছি অভিসারী প্লেট সীমানায় অপেক্ষাকৃত বেশি ঘনত্ববিশিষ্ট মহাসাগরীয় ভূত্বকটি মহাদেশীয় ভূত্বকের তলায় সেঁধিয়ে যাচ্ছে। ফলে প্লেট–দ্বয়ের সংযোগস্থলে একটি গভীর খাদের সৃষ্টি হচ্ছে যাকে Trench বলা হয়। এই ট্রেঞ্চগুলো সাধারণত মহাসাগরের গভীরতম জায়গা। পশ্চিম প্রশান্ত মহাসাগরে প্রশান্ত মহাসাগরীয় প্লেট ও মারিয়ানা প্লেটের অভিসারী সীমান্তে সৃষ্ট মারিয়ানা ট্রেঞ্চ পৃথিবীর গভীরতম খাদ।
অভিসারী সীমান্তে উপরে চড়ে বসা অপেক্ষাকৃত হালকা মহাদেশীয় প্লেটের অংশবিশেষ এবং দুটো প্লেটের সংযোগস্থলে জমে থাকা sediment বা পলল একত্রে সংকুচিত হয়ে সুউচ্চ পর্বতশ্রেণী তৈরি করে। 
তলায় সেঁধিয়ে যাওয়া অপেক্ষাকৃত ভারী প্লেটটি নিচের দিকে ধাবিত হয়। তলিয়ে যাওয়ার সময় প্লেটটি উপরে চেপে বসে থাকা প্লেটের সাথে তীব্র সংঘর্ষে লিপ্ত হয়। এ কারণে বেশিরভাগ ভূমিকম্প সাধারণত Subduction Zone এ সংঘটিত হয়। 
গভীরতা বৃদ্ধির সাথে সাথে তাপমাত্রা ও চাপ বৃদ্ধির ফলে তলিয়ে যেতে থাকা প্লেটটি একসময় গলে ম্যাগমায় পরিণত হয়। সে ম্যাগমা পুনরায় উপরের দিকে ধাবিত হয়ে ভূত্বকের উপর চাপ সৃষ্টি করে। মহাদেশীয় ভূত্বকের পুরুত্ব বেশি হওয়ার কারণে উপরের দিকে উঠে আসা ম্যাগমা ভূত্বক ফুঁড়ে মাটিতে উঠে আসতে পারে না। ফলে তা ভূগর্ভে আঁটকে পড়ে শীতল হয়ে Pluton বা Batholith সৃষ্টি করে। চরম উদাসের ইয়োসেমিটি ভ্রমণ বিষয়ক পোস্টে সংযুক্ত আয়না হ্রদের ছবিতে পেছনে দাঁড়িয়ে থাকা 'এল ক্যাপিটান' নামক পাহাড়টি এভাবে সৃষ্টি হয়েছে। 
উপরের দিকে উঠে আসা গলিত ম্যাগমা মহাসাগরীয় ভূত্বকের তলায় গিয়ে জমা হলে তবে মহাসাগরীয় ভূত্বকের পুরুত্ব কম হওয়ার কারণে সহজেই ভূত্বক ফুঁড়ে বেরিয়ে আসে। ফলে মহাসাগরীয় ভূত্বক ও মহাদেশীয় ভূত্বকের অভিসারী সীমানায় মহাসাগরীয় অংশে আগ্নেয়গিরি সৃষ্টি হয়। আলাস্কার উত্তর পশ্চিমে প্রশান্ত মহাসাগরীয় প্লেটের সাথে উত্তর আমেরিকান প্লেটের অভিসারী সীমান্তে প্রশান্ত মহাসাগরীয় প্লেটের তলিয়ে যাওয়া অংশ থেকে উৎপন্ন ম্যাগমা প্রশান্ত মহাসাগরীয় প্লেট ফুড়ে বেরিয়ে এসে প্রায় ৩০০টি ছোট আকারের আগ্নেয়গিরি সৃষ্টির মাধ্যমে অ্যালুশান/অ্যালিউশান দ্বীপপুঞ্জ তৈরি করেছে।   
প্রশান্ত মহাসাগরের চারপাশের সীমানা লক্ষ্য করলে দেখা যায় মহাসাগরীয় প্লেটগুলো একদিকে ইউরেশিয়ান–ফিলিপাইন–অস্ট্রেলিয়ান মহাদেশীয় প্লেট ও অপরদিকে উত্তর আমেরিকা, ক্যারিবীয়, ও দক্ষিণ আমেরিকান মহাদেশীয় প্লেটগুলোর সাথে সংঘর্ষে লিপ্ত হয়ে অভিসারী প্লেট সীমানা তৈরি করেছে। ফলে পৃথিবীতে সৃষ্ট ভূমিকম্পগুলোর একটা বড় অংশ প্রশান্ত মহাসাগরের চারিদিকের সীমানা–চক্র বরাবর সংঘটিত হয়। প্রশান্ত মহাসাগরীয় ভূত্বকের তলিয়ে যাওয়া অংশ থেকে সৃষ্ট ম্যাগমা মহাসাগরীয় ভূত্বক ঠেলে উঠে এসে প্রশান্ত মহাসাগরের সীমানা–চক্র  ঘিরে আগ্নেয়গিরির সারি তৈরি করেছে। এ কারণে প্রশান্ত মহাসাগরের সীমানা–চক্রটিকে The Pacific Ring of Fire/The Ring of Fire বা প্রশান্ত মহাসাগরের আগ্নেয় মেখলা নামে ডাকা হয়।

সূত্র: উইকিপিডিয়া

মহাসাগরীয় ভূত্বকগুলো অপসারী সীমান্তে তৈরি হয়ে অভিসারী সীমান্তে এসে ধ্বংসপ্রাপ্ত হয় ফলে মহাদেশীয় ভূত্বকের তুলনায় মহাসাগরীয় ভূত্বকের জীবনকাল অতি ক্ষুদ্র হয়। যেখানে মহাদেশীয় ভূত্বকে প্রাপ্ত সবচেয়ে প্রাচীন শিলার বয়স প্রায় ৪ বিলিয়ন বছর সেখানে সবচেয়ে প্রাচীন মহাসাগরীয় ভূত্বকের বয়স সর্বোচ্চ ২০০ মিলিয়ন বছর।


সূত্র: উইকিপিডিয়া

তালিকার তিন নাম্বারে থাকা প্লেট সীমানার নাম Conservative or Transform Plate Boundary বাংলায় রক্ষণশীল বা রূপান্তরিত প্লেট সীমানা। এ ধরনের সীমানায় প্লেটের সৃষ্টি বা বিনাশ হয় না দেখে এদের রক্ষণশীল সীমানা বলা হয়। এ ধরনের সীমানায় একটি প্লেট অন্য প্লেট ঘেঁষে চলে যায়। ক্যালিফোর্নিয়ার সান অ্যান্ড্রিয়াস ফল্ট এ ধরনের প্লেট সীমানার সবচাইতে বিখ্যাত উদাহরণ। ক্যালিফোর্নিয়ার ভূমিকম্প ঝুঁকির মূল কারণ প্রশান্ত মহাসাগরীয় প্লেট ও উত্তর আমেরিকান প্লেটের রূপান্তরিত বা রক্ষণশীল সীমানায় এ ফল্টের বা চ্যুতিটির অবস্থান। সাধারণত অপসারী প্লেট সীমানায় সমুদ্র–মধ্য পর্বতশ্রেণীতেও এ ধরনের ফল্ট দেখা যায়।
নিচের অ্যানিমেশনটিতে সমুদ্র–মধ্য পর্বতশ্রেণীতে কীভাবে চ্যুতি তৈরি হয় তা দেখানো হয়েছে।


সূত্র: SCIGN at JPL, NASA

গুগল ম্যাপে আটলান্টিক মহাসাগরের মাঝামাঝি অঞ্চল বরাবর মিড–ওশান রিজ বা সমুদ্র–মধ্য পর্বতশ্রেণীতে জুম করলে এ ধরনের ফল্ট বা চ্যুতি দেখতে পাওয়া যাবে। 
[চলবে...]
এ পর্বটি লিখতে The Southern California Integrated GPS Network at JPL, NASA -র শিক্ষা মডিউলের Plate Tectonics অধ্যায়ের কাঠামো অনুসরণ করেছি।


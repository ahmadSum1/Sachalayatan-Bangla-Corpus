লিঙ্গান্তরের ঝামেলা অনেক



ছেলেবেলায় লিঙ্গান্তর করতে হয়নি – পড়তে হয়নি এমন ভাগ্যবান কেউ কি আছে? শিবরামের আলেকজেন্ডার থেকে শুরু করে ম্যাসকুলিন, ফেমিনিন, নিউটারের পার্থক্য বার করতে গিয়ে আমারই দম বার হয়ে যাবার দশা হত। বেদম কষ্ট পোহাতে হত। অবশ্য খানিকটা বড় হবার পর লিঙ্গান্তরের চাপ কমে আসে – তাপ বাড়তে থাকে ভিন্ন লিঙ্গের প্রতি – বিপরীত লিঙ্গের আকর্ষণে উত্তপ্ত হতে থাকে অন্তরাত্মা। 
বড় হলেই যে লিঙ্গান্তরের ঝুঁকি কমে যায় একথা নিঃসন্দেহে বলতে পারি না। কারো কারো ক্ষেত্রে তা আরো বেড়ে যায়। আজ সেই গল্পই শোনাতে এসেছি। গল্পটা কিন্তু একদম মিথ্যে নয়। বর্ণে বর্ণে সত্যি এক অবর্ণনীয় গল্প।
আমার ভারতীয় বন্ধু আশীষ – না, তার লিঙ্গান্তর ঘটেনি। তার এক বন্ধু – যাকে আমি কখনোই দেখিনি, শুধুই গল্প শুনেছি – তারই গল্প এটা। ধরে নেয়া যাক তার নাম সুমন।
আশীষের সেই বন্ধু সুমনের হঠাৎই দুর্মতি হল আমেরিকাতে পড়তে আসার।  পাশ – টাশ করে দেশেই পড়ে ছিল – খামোখাই আবার নতুন করে পড়তে আসা। আমেরিকায় এসে পড়ার পর নতুন করে পড়তে শুরু করলো বেচারা। বিশ্ববিদ্যালয়ে তার গার্জেনের নাম – প্রফেসর মার্জেন। 
প্রফেসর মার্জেন রাশভারী লোক। দেখতে খুবই সুদর্শন – রিনরিনে গলায় যখন কথা বলেন মনে হয় কোন কিশোরী কথা বলছে বুঝি। মার্জেন সাহেবের গার্জেনগিরির ভেতর দিয়েই সুমনের দিনগুলো কেটে যায়।
একদিন  কি যেন কি হয়ে যায় তার – প্রফেসর মার্জেন বিশ্ববিদ্যালয়ে আসেন না আর। সুমন খোঁজখবর করে জানতে পারে হাসপাতালে ভর্তি হয়েছেন সুমনের গার্জেন প্রফেসর মার্জেন। গার্জেনবিহীন সুমনের দিনগুলো সগর্জনেই পার হতে থাকে। 
বেশ কিছুদিন পর – ছুটি কাটিয়ে প্রফেসর  মার্জেন আবার গার্জেনগিরি করতে ফেরত এলেন। ঠোটে রং করা স্কার্ট পরিহিতা মার্জেনকে দেখে খাবি খায় সুমন। হাসপাতাল থেকে একেবারে লিঙ্গান্তর করে তবেই ফেরত এসেছেন প্রফেসর মার্জেন।
সুমন ভেবে ঠাঁই পায় না আর – কি বলে ডাকবে তাকে – ম্যাডাম না স্যার!   


কয়েক টুকরো দারুচিনি ০২



০১
চাচার বাসায় গৃহপারিচারিকা রাখা হবে। পাশের বাসার বুয়া তার পরিচিত এক কিশোরীকে নিয়ে এসেছে। চাচা মেয়েটিকে জিজ্ঞাসা করলেন, “তোর বাড়িতে কে কে আছে রে?”
সপ্রতিভ মেয়েটি কালবিলম্ব না করে উত্তর দিল, “আমার আব্বা, আম্মা, আর ছোট ভাই। আমার ভাই মাঝখানে শোয়!”
০২
ঢাকা বিশ্ববিদ্যালয়ে তৃতীয় বর্ষে পড়ি। বাসা থেকে বিড়ি খাওয়ার পয়সা নিতে লজ্জা লাগে তাই মগবাজারে একটা ছাত্র পড়াতে যাই। সে এইচ.এস.সি পরীক্ষার্থী। তার বড় ভাই আমার বছর দুয়েকের ছোট হবে। ছাত্রের মা’কে আমি আন্টি  ডাকি।
একদিন কথা প্রসংগে ছাত্রের মা আমাকে জিজ্ঞাসা করলেন, “তোমার মা’র বয়স কত?”
আমি বয়স বললাম। আন্টি বললেন, “ও! আমার মায়ের সমান বয়সী!”
আমি অবাক হয়ে ভাবলাম – আন্টি পাঁচ বছর বয়সে মা হলেন কোন জাদুবলে!
০৩
আমার বাসা কল্যাণপুরে। ইউনিভার্সিটিতে যাবার জন্য কল্যাণপুর বাসস্ট্যান্ডে সিএনজি ভাড়া করছি। প্রচুর সিগারেট খাই বলে বাসে উঠার আগে এক প্যাকেট ‘বেনসন এন্ড হেজেস’ কিনলাম।  সিগারেট শখের জিনিষ – খেলে দামীটাই খেতে হয় তাই বেনসন এন্ড হেজেস খাই। সদ্য কেনা প্যাকেটটা ছিঁড়ে একটা সিগারেট মুখে দিলাম। আগুন জ্বালাতেই সস্তা সিগারেটের তিটকুটে স্বাদ পেলাম মুখে!
সিগারেটটা হাতে নিয়ে দেখি “নাসির গোল্ড” ছাপ্পড় মারা। অবাক হয়ে দোকানীকে জিজ্ঞাসা করলাম, "বিষয়টা কী?" পরিচিত দোকানী ততোধিক অবাক হয়ে বলল, “ক্যামনে কইতাম ভাই? বেনসনের গাড়ি এসেই তো দিয়ে গেল।”


শুভ জন্মদিন গুরু




মানিকদার সাথে আমার পরিচয়টা আকস্মিক! তাঁর সাথে আমি পরিচিত হয়েছিলাম আমার সমবয়সি তপেশ রঞ্জন মিত্রের মাধ্যমে। তোপসে ওরফে তপেশ রঞ্জন মিত্রের মাধ্যমে একে একে পরিচয় ঘটে কোলকাতাবাসী শখের গোয়েন্দা প্রদোষ চন্দ্র মিত্র ও জনপ্রিয় লেখক লালমোহন গাঙ্গুলীর সাথে। 
তোপসের সাথে আমার যখন কথা হয় তখন সে তার খুড়তুতো ভাই কোলকাতার বালিগঞ্জের শখের গোয়েন্দা প্রদোষ চন্দ্র মিত্র (ফেলুদা) আর জনপ্রিয় লেখক লালমোহন গাঙ্গুলীর (জটায়ু) সাথে ছিন্নমস্তার অভিশাপের রহস্য সন্ধানে যাচ্ছিলো। শুনে আমি ও ভিড়ে যাই তাদের দলে। 
সেই থেকে শুরু! প্রায় দুই যুগ হতে চললো কিন্তু ফেলুদার প্রতি মুগ্ধতা এতটুকুও হ্রাস পায়নি। এই মুগ্ধতার মূলে আছেন মানিকদা। ছিন্নমস্তার অভিশাপের রহস্য সমাধানের পর তোপসের কাছে একে একে শুনি ফেলুদার অবিস্মরণীয় সব কীর্তির কথা। 
তারপর মানিকদার মাধ্যমে পরিচয় ঘটে স্কটিশ চার্চ কলেজের অধ্যাপক ত্রিলোকেশ্বর শঙ্কুর সাথে। যখন জানতে পারি এই খাঁটি বাঙালি, অকুতোভয়, আত্মভোলা বিজ্ঞানীটি “সুইডিশ অ্যাকাডেমি অফ সায়েন্স” কর্তৃক সম্মানিত তখন গর্বে বুক ফুলে উঠে। বিহারের গিরিডিতে বসে প্রোফেসর শঙ্কু বিচিত্র সব জিনিসপত্র আবিষ্কার করেন। আবিষ্কারের পদ্ধতি যেমন বিচিত্র তেমনি বিচিত্র জিনিসগুলোর নাম! মানিকদার সুবাদে জানতে পারি এই অসমসাহসী বিজ্ঞানীর অভিযানের গল্পগুলো। 
মানিকদা এরপর পরিচয় করিয়ে দেন তারিণী রঞ্জন বন্দ্যোপাধ্যায় ওরফে তারিণীখুড়োর সাথে। কোলকাতার বেনেটোলায় থাকতেন তারিণীখুড়ো। বিয়ে–থা করেননি। সুদীর্ঘ কর্মময় জীবনে ঘুরে বেড়িয়েছেন ভারতবর্ষ জুড়ে। অভিজ্ঞতার ঝুলি ভরেছেন বিচিত্র সব অভিজ্ঞতা দিয়ে। মানিকদার মুখে যখন তারিণীখুড়োর গল্পগুলো শুনি তখন এক আশ্চর্য মুগ্ধতা জাগে এই বুড়োর প্রতি। আজ অবধি সেই মুগ্ধতার গায়ে সামান্য ধূলো জমতে পারেনি। 
মানিকদা ছিলেন সুকুমার রায় ও সুপ্রভা রায়ের একমাত্র সন্তান, উপেন্দ্রকিশোর রায় চৌধুরীর পৌত্র।  তিনি ছিলেন বিংশ শতাব্দির অন্যতম শ্রেষ্ঠ চলচ্চিত্র পরিচালক, অসাধারণ আঁকিয়ে, ও লেখক।
এমন একজন মানুষকে গুরু হিসাবে গ্রহণ করতে খুব বেশি ভাবনা চিন্তা করার প্রয়োজন পড়েনা। পরিচয়ের প্রথম ক্ষণ থেকেই মানুষটিকে তাই গুরু হিসেবে বরণ করে নিয়েছি সানন্দচিত্তে। আজ ২রা মে আমার গুরুর জন্মদিন।
শুভ জন্মদিন গুরু!

ছবিসূত্র 


বাজে গল্প – ০২



অনেককাল আগের কথা। আমি তখন ঢাকা বিশ্ববিদ্যালয়ে দ্বিতীয় বর্ষের ছাত্র। ক্লাসে মোট ছাত্র–ছাত্রী ৩৬ জন। ক্রিস্টালোগ্রাফি কোর্সের ল্যাব ক্লাসে আমাদের মাইক্রোস্কোপ নিয়ে কাজ করতে হয়। সুবিশাল ক্লাসরুমের চারপাশের দেয়াল ঘেঁষে টেবিল পাতা আছে। আমরা হাজিরা খাতায় নাম সই করে মাইক্রোস্কোপ তুলে নিয়ে দৌড়ে গিয়ে জানালার সামনে রাখা টেবিল দখল করি। জানালার সামনে বসার দুটো সুবিধা। এক – রাস্তা দিয়ে যাওয়া সুন্দরীরা দৃষ্টি এড়াতে পারে না। দুই – পোলারাইজড্ মাইক্রোস্কোপের স্টেজের তলায় কৃত্রিম আলোক উৎসের বদলে কাঁচের তৈরি প্রতিফলক দেয়া সুতারাং জানালার সামনে বসলে দেখতে সুবিধা হয়। যারা খানিকটা দেরিতে মাইক্রোস্কোপ তোলে তারা পরবর্তি তিন ঘন্টা সাদা দেয়ালের সামনে বসে নরকযন্ত্রনা ভোগ করে।
একদিন আর আমার বন্ধু রোমেল মাইক্রোস্কোপ তুলে জোর পায়ে করিডর ধরে ক্লাসরুমের দিকে যাচ্ছি। উদ্দেশ্য জানালার পাশে সিট পাওয়া। আমাদের এক বান্ধবী আমাদের আগেই মাইক্রোস্কোপ তুলেছে। তাই সে হাঁটা দূরত্বে আমাদের দুজনের চাইতে বেশ এগিয়ে। ক্লাসের দরজায় পৌঁছে দেখলাম একটা মাত্র জানালা খালি। বান্ধবী সেই টেবিলটা দখলের উদ্দেশ্যে এগিয়ে যাচ্ছে । কালবিলম্ব না করে জানবাজি রেখে ছুটলাম টেবিল দখলের উদ্দেশ্যে। আমাকে দৌড়াতে দেখে বান্ধবীও দিল দৌড়। 
ঈশ্বর ব্যক্তিগতভাবে আমাকে অপছন্দ করেন। তাই টেবিলটা জুটলো আমাদের বান্ধবীর কপালে। টেবিলের মালিকানা নিয়ে আমি যাতে গিয়ানজাম করতে না পারি তাই বেচারী তাড়াহুড়া করে চেয়ারটা টেনে টেবিলে বসে পড়ার উপক্রম করলো আর তক্ষুনি “টোশ” করে একটা শব্দ হলো।
মোটামুটি হাজারখানেক হায়েনা একসাথে হেসে উঠলে যেমন শব্দ হয় সেরকম একটা শব্দে ক্লাসরুম উড়ে গিয়েছিল সেদিন। 


ভূমিকম্প ও বাংলাদেশ — তৃতীয় পর্ব



আগের পর্বগুলো:

 প্রথম পর্ব
দ্বিতীয় পর্ব

গত দুই পর্বে আমরা টেকটোনিক প্লেটগুলোর সৃষ্টি প্রক্রিয়া ও সরণের কারণ, সীমানার ধরন ইত্যাদি সম্পর্কে জেনেছি। আমরা আরও জেনেছি টেকটোনিক প্লেটের সরণের কারণে ভূপৃষ্ঠে ভূমিকম্প হয়। দ্বিতীয় পর্বে আমরা জেনেছি দুটো টেকটোনিক প্লেট যখন পরস্পরের সাথে সংঘর্ষে লিপ্ত হয় তখন তাকে অভিসারী সংঘর্ষ বলে। দুটো প্লেটের মধ্যে অভিসারী সংঘর্ষের ফলে স্থানভেদে সুউচ্চ পর্বতশ্রেণী ও আগ্নেয়গিরির সারি সৃষ্টি হয়। দুটো মহাসাগরীয় প্লেটের অপসারী সীমান্তে ম্যান্টল থেকে ম্যাগমা উঠে এসে শীতল হয়ে জমে সমুদ্র–মধ্য পর্বতশ্রেণী বা মিড–ওশান রিজ তৈরি করে।
ভূ–পৃষ্ঠে ছড়িয়ে থাকা টেকটোনিক প্লেটগুলোর সীমানার সাথে ভূমিকম্পের সরাসরি সম্পর্ক রয়েছে। নিচের মানচিত্রটি দেখলে বিষয়টা পরিষ্কার করে বোঝা যাবে। 



মানচিত্রটিতে ২০১১ সালের পহেলা জানুয়ারি থেকে ২০ অক্টোবর ২০১১ পর্যন্ত সংঘটিত ভূমিকম্পগুলো দেখানো হয়েছে। লক্ষ্য করলে দেখা যাবে বেশিরভাগ ভূমিকম্পের উৎপত্তিস্থল টেকটোনিক প্লেট সীমানায়। 
প্রশ্ন করা যেতে পারে, বেশিরভাগ ভূমিকম্প কেন প্লেট সীমানায় সংঘটিত হয়?
প্লেট সীমানায় সংঘটিত ভূমিকম্পগুলোকে পুলিশ–জনতার মারামারির সাথে তুলনা করা যায়। পুলিশ–জনতার মারামারিতে সাধারণত দুই দলের সামনের দিকে থাকা লোকজন বেশি মার খায়। একইভাবে সীমানা দাগের আশেপাশে বেশিরভাগ ভূমিকম্প সংঘটিত হয়। 
মিছিলের মাঝামাঝি বা পেছন দিকে হুড়াহুড়িতে পায়ের তলায় পড়ে যেমন কিছু মানুষ হতাহত হয় তেমনি প্লেটের সীমানা থেকে দূরে প্লেটের অভ্যন্তরভাগে কিছু ভূমিকম্প সংঘটিত হয়। তবে তাদের সংখ্যা প্লেট সীমানায় সংঘটিত ভূমিকম্পের তুলনায় অপেক্ষাকৃত কম।
টেকটোনিক প্লেটের সরণের কারণে লিথোস্ফিয়ারের শিলাস্তরে শক্তি সঞ্চিত হতে থাকে। সঞ্চিত শক্তির পরিমাণ বাড়তে বাড়তে এমন এক পর্যায়ে উপনীত হয় যখন শিলাস্তর সে শক্তি ধরে রাখতে পারে না। ফলে শিলাস্তরে ফাটল ধরে বিচ্যুতি সৃষ্টির মাধ্যমে কিছু শক্তি নিঃসৃত হয়। শক্তি নিঃসরণের এই প্রক্রিয়াই ভূমিকম্প।
লিথোস্ফিয়ারে সঞ্চিত শক্তি শিলাস্তরে তিন ধরনের চাপ সৃষ্টি করে:

 সংকোচন (Compression)
 প্রসারণ (Tension)
 মোচড় (Shear)




 বলের প্রকারভেদ [১] 
শিলাস্তরে  দুটো মুখোমুখি বলের প্রভাবে সংকোচন সৃষ্টি হয়। সাধারণত অভিসারী প্লেট সীমানায় সংকোচনের ফলে শিলাস্তরে বিচ্যুতি (Reverse Faulting) ঘটে শক্তি নিঃসরণের মাধ্যমে ভূমিকম্প সৃষ্টি হয়। 
কোন শিলাস্তরে পরস্পর বিপরীতমুখী বলের প্রভাবে যদি দড়ি টানাটানি অবস্থা সৃষ্টি হয় তখন শিলাস্তরে প্রসারণ ঘটে। প্রসারণ বলের মান ক্রমাগত বৃদ্ধি পেতে থাকলে এক পর্যায়ে এসে শিলাস্তর ছিঁড়ে গিয়ে বিচ্যুতি সৃষ্টি হয়। সাধারণত অপসারী প্লেট সীমানায় এ ধরনের প্রসারণের মাধ্যমে শিলাস্তরে বিচ্যুতি ঘটে (Normal Faulting) ভূমিকম্প সৃষ্টি হয়।
অভিসারী ও অপসারী প্লেট সীমানায় সৃষ্ট বিচ্যুতিতে শিলাস্তরের সরণ উপর–নিচ বরাবর ঘটে বলে এ ধরনের বিচ্যুতিকে একত্রে  Dip-Slip Faulting বলা হয়।



 Dip-Slip বিচ্যুতির প্রকারভেদ (ফাটল বরাবর শিলাস্তরের আপেক্ষিক সরণ বোঝাতে একমুখী তীর-চিহ্ন ব্যবহৃত হয়েছে) [২] 
রূপান্তরিত বা রক্ষণশীল প্লেট সীমানায় (Transform Plate Boundary) দুটো প্লেটের পাশাপাশি সরণের ফলে শিলাস্তর মুচড়ে যেতে থাকে। সঞ্চিত শক্তির পরিমাণ বৃদ্ধি পেলে যে ধরনের বিচ্যুতি সৃষ্টি হয় তাকে Strike-Slip Faulting বলে। এ ক্ষেত্রে শিলাস্তরের ফাটল বরাবর পাশাপাশি বিচ্যুতি ঘটে।



 Strike-Slip বিচ্যুতির প্রকারভেদ (ফাটল বরাবর শিলাস্তরের আপেক্ষিক সরণ বোঝাতে একমুখী তীর-চিহ্ন ব্যবহৃত হয়েছে) [২] 
লিথোস্ফিয়ারে সঞ্চিত শক্তি শিলাস্তরে বিচ্যুতি সৃষ্টির মাধ্যমে নিঃসৃত হয়ে ভূমিকম্প সৃষ্টি করে। কোন বস্তুর উপর বল প্রয়োগ করলে বস্তুর দৈহিক বিকৃতি ঘটে। প্রযুক্ত বল সরিয়ে নিলে বস্তুটি পুনরায় আগের অবস্থায় ফিরে যায়। বলের প্রভাবে কোন বস্তুর এ ধরনের দৈহিক পরিবর্তনকে Elastic deformation বলে [রাবার ব্যান্ড]। প্রযুক্ত বলের মান বাড়াতে থাকলে এক পর্যায়ে বস্তু মধ্যে স্থায়ী বিকৃতি সৃষ্টি হয়। এ ধরনের বিকৃতিকে Plastic deformation বলা হয় [রাবার ব্যান্ড বেশ কিছুক্ষণ টানাটানি করলে plastic deformation এর কারণে খানিকটা ঢিলা হয়ে যায়]। প্রযুক্ত বলের মান আরও বাড়লে এক পর্যায়ে বস্তুটি ছিঁড়ে/ভেঙ্গে যায়। লিথোস্ফিয়ারের শিলাস্তরে ঠিক একই ব্যাপার ঘটে। 



 প্রযুক্ত বলের প্রভাবে বস্তুর পরিবর্তন  [৩] 
সংকোচন, প্রসারণ, ও মোচড়ানো বলের প্রভাবে শিলাস্তরে সঞ্চিত শক্তি বাড়তে বাড়তে এক পর্যায়ে এসে বিচ্যুতি সৃষ্টির মাধ্যমে নিঃসৃত হয়। নিঃসৃত শক্তি বিভিন্ন ধরনের তরঙ্গ হিসাবে প্রবাহিত হয়। তরঙ্গগুলোর প্রভাবে ভূ–পৃষ্ঠে আলোড়নের সৃষ্টি হয়।
ভূমিকম্পে সৃষ্ট তরঙ্গগুলোর মধ্যে যেটি সর্বপ্রথম ধরা পড়ে তার নাম P-wave বা প্রাইমারি–ওয়েভ বা লম্বিক তরঙ্গ। শব্দতরঙ্গের মত শিলাস্তরে সংকোচন–প্রসারণের মাধ্যমে প্রবাহিত হয় বলে একে প্রেশার–ওয়েভ ও বলা হয়। ভূমিকম্পে সৃষ্ট শক-ওয়েভ মূলত P-wave এর জোরালো ধাক্কা। সংকোচন–প্রসারণের মাধ্যমে প্রবাহিত হয় বলে এ ধরনের তরঙ্গ কঠিন, তরল, ও বায়বীয় মাধ্যমের ভেতর দিয়ে প্রবাহিত হতে পারে। মাধ্যমের ঘনত্ব বাড়ার সাথে সাথে P-wave এর গতিবেগ বাড়ে। বাতাসে P-wave এর গতিবেগ প্রতি সেকেন্ডে ৩৩০মিটার, পানিতে ~১৪৫০ মিটার/সেকেন্ড,  গ্র্যানিট পাথরের ভেতর দিয়ে P-wave প্রতি সেকেন্ডে ~৫ কিলোমিটার দূরত্ব অতিক্রম করে। ভূমিকম্পে সৃষ্ট তরঙ্গগুলোর মধ্যে P-wave সবচাইতে দ্রুতগতিসম্পন্ন বিধায় তা সর্বপ্রথম ধরা পড়ে।


P-wave এর পর দ্বিতীয় যে তরঙ্গ ভূমিকম্প পরিমাপক যন্ত্রে ধরা পড়ে তার নাম S-wave। S-wave কে সেকেন্ডারি–ওয়েভ বা Shear-wave বা আড়–তরঙ্গ নামেও ডাকা হয়। শিলাস্তরের ভেতর দিয়ে প্রবাহিত হওয়ার সময় S-wave শিলাস্তরকে তরঙ্গ প্রবাহের দিকের সাথে আড়াআড়িভাবে ৯০ ডিগ্রি কোণে আন্দোলিত করে। 
নিচের ছবিতে S-wave এর প্রকৃতি দেখানো হয়েছে। তরল ও বায়বীয় মাধ্যমে Shear wave প্রবাহিত হতে পারে না দেখে ভূমিকম্পে সৃষ্ট S-wave শুধুমাত্র কঠিন শিলাস্তরের ভেতর দিয়ে প্রবাহিত হয়। P-wave এর তুলনায় S-wave অনেক ধীরগতিসম্পন্ন, S-wave এর গতি P-wave এর প্রায় এক-দশমাংশ।


P-wave ও S-wave পৃথিবীর অভ্যন্তরভাগ দিয়ে প্রবাহিত হয় বলে এদেরকে একত্রে Body-wave বলা হয়।
Body-wave ছাড়াও ভূমিকম্পের ফলে আরও দুটো তরঙ্গ সৃষ্টি হয় যা শুধু ভূ–পৃষ্ঠ বা ভূ–পৃষ্ঠের কাছাকাছি অগভীর শিলাস্তরের ভেতর দিয়ে প্রবাহিত হয়। ভূ–পৃষ্ঠ দিয়ে প্রবাহিত হয় বলে তরঙ্গগুলোকে Surface-wave নামে ডাকা হয়। Surface wave দুই ধরনের হয়ে থাকে:

 Rayleigh wave
 Love wave

Rayleigh wave এর আরেক নাম Ground roll। শিলাস্তরের ভেতর দিয়ে প্রবাহিত হওয়ার সময় Rayleigh wave শিলাস্তরকে উপর–নিচ ও পাশাপাশি ঝাঁকায়। ফলশ্রুতিতে বড়মাত্রার ভূমিকম্পের ক্ষয়ক্ষতির মূল কারণ হিসাবে Rayleigh wave কে দায়ী করা যায়। Rayleigh wave এর গতি S-wave তুলনায় সামান্য কম (~৯০%)।


Love wave প্রবাহিত হওয়ার সময় শিলাস্তরে পাশাপাশি ঝাঁকুনি সৃষ্টি হয়। সাধারণত দ্রুতগতিসম্পন্ন শিলাস্তরের উপর অপেক্ষাকৃত ধীরগতিসম্পন্ন শিলাস্তর থাকলে এ ধরনের তরঙ্গ সৃষ্টি হয়। Love wave এর গতি Rayleigh wave এর তুলনায় কিছুটা বেশি। 


চলবে...
________________________________
সূত্র:
[১, ২, ৩] SCIGN, JPL, NASA
বিভিন্ন প্রকার তরঙ্গের অ্যানিমেশনগুলো Wolfram Research–এর ইউটিউব ভিডিও থেকে তৈরি করা হয়েছে।



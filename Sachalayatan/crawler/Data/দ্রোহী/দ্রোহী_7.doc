বই পরিচিতি: অন্ধকারে চিকা



মুখবন্ধ: 
ডিটেকটিভ গল্প/উপন্যাসের দিক দিয়ে বাংলা সাহিত্য বেশ সমৃদ্ধ হলেও স্পাই থ্রিলারের ক্ষেত্রে বাংলা সাহিত্য রীতিমত দুঃখজনক পর্যায়ে রয়ে গেছে। সেই উনিশশো ছেষট্টি সাল থেকে মেজর মাসুদ রানা একাই দুহাতে সামলাচ্ছে বাংলার স্পাই থ্রিলার জগত। 
মাসুদ রানার সাফল্যে উদ্বুদ্ধ হয়ে জেমস হ্যাডলি চেজ, ফ্রেডেরিক ফোরসিথ, অ্যালিস্টেয়ার ম্যাকলীন, উইলবার স্মিথ প্রমুখ খ্যাতনামা লেখকেরা মাসুদ রানার গল্পগুলোকে নিজেদের গল্প হিসাবে চালিয়ে দিয়ে বিশ্বজোড়া খ্যাতি লাভ করে। মাসুদ রানা রয়ে যায় বাংলার ঘরে ঘরে। 
প্রায় চুয়াল্লিশ বছর পর দুই হাজার দশ সালে এসে মেজর মাহমুদ খুদাপেটে মাসুদ রানার কাজের ভার খানিকটা লাঘবের দায়িত্ব নিলেন। 
২০১১ সালে এসেও আমাদের অবস্থা “সমগ্র বাংলাদেশ দুই স্পাই”।
বাংলা সাহিত্যকে স্পাই থ্রিলারের পঙ্গুত্ব থেকে মুক্তি দিতে একটা সম্পূর্ন রঙিন স্পাই থ্রিলার সিরিজ চালু করার উদ্যোগ গ্রহণ করি। সেই উদ্যোগের ফসল মেজর মনির হোশেন সিরিজের প্রথম বই “অন্ধকারে চিকা”।
বই পরিচিতি:
জঁনরা/ক্যাটাগরি: স্পাই থ্রিলার 
সিরিজ: মনির হোশেন
বইয়ের নাম: অন্ধকারে চিকা
লেখক: দ্রোহী সচলায়তন
প্রচ্ছদুর রহমান: দ্রোহী সচলায়তন
প্রকাশক: কাঁঠালবাগান প্রকাশনী
পৃষ্ঠা সংখ্যা: ১৭৪
মূল্য: সাঁইত্রিশ টাকা মাত্র

অনৈসলামিক প্রচ্ছদ


ইসলামী প্রচ্ছদ

কাহিনিসংক্ষেপ:
জাকাজাকে বাঁচাতে মেজর জেনারেল (অবঃ) হেকমত উল্লাহ গরুখোঁজা খুঁজছেন মেজর মনির হোশেনকে। ধুগো ইন্টেলের লন্ডন ব্রাঞ্চের শেষ খবরে জানা গেছে কুখ্যাত মাফিয়া ডন কালাদস্যুর কুড়ি ইউরো মেরে দিয়ে হাওয়ায় উবে গেছে মনির হোশেন। কালাদস্যু বার্ষিক ১০% সুদ আর সার্ভিস চার্জ ২ ইউরো, একুনে চব্বিশ ইউরোর হুলিয়া জারি করেছে মনিরের নামে। 
অবশেষে জার্মানিতে মনির মুখোমুখি হল চিরশত্রু মাফিয়া সর্দার কালাদস্যুর। সঙ্গিনী রোখসানা।  
ওদিকে মিশর থেকে জার্মানি এসেছে এক দুর্ধর্ষ আততায়ী। টার্গেট রোখসানা।
মনির কি পারবে এই ত্রিমুখী সংকট থেকে পাছা বাঁচিয়ে ফিরতে?


আপনার কপিটি আজই সংগ্রহ করুন। 
 

আইডিয়া কৃতজ্ঞতা: হিমু

বানান আম্মা: বুনোহাঁস 

ডিসক্লেইমার: মেজর মনির হোশেন একটি কাল্পনিক চরিত্র। বাস্তবের মনির হোশেনের সাথে কোনরূপ মিল দুষ্টু পাঠকের অতিকল্পন। তার জন্য লেখককে দায়ী করা যাবে না এবং পোস্টটিকে মেটাব্লগিং হিসাবে চিহ্নিত করা যাবে না। বাস্তবের মনির হোশেন একজন চমৎকার মানুষ। তিনি সম্পর্কে লেখকের ভায়রা ভাই।


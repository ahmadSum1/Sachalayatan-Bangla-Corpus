আত্মগ্লানি



আমি লেখক নই। যদিও লেখক হবার তীব্র বাসনা মনের গভীরে পোষণ করি। কিন্তু কথায় আছে না—‘সবাইকে দিয়ে সবকিছু হয় না, সবাই সবকিছু হতেও পারে না’। 
আমি চেষ্টা করে দেখেছি। বুঝতে পেরেছি যে লেখক হওয়ার মত প্রতিভা নিয়ে আমি জন্মাইনি! আমি যা পারি তা হচ্ছে ফাজলামী। সচলায়তনে এত চমৎকার সব লেখা পড়ে আমারও কিছু লেখার জন্য ভেতরটা আঁকুপাকু করে। যখন অনেক চেষ্টার পরও কিছু লিখতে পারি না তখন তীব্র ঈর্ষাবোধ এসে আমাকে গ্রাস করে নেয়। নিজেকে ধিক্কার দিই —  নিজেকে ধিক্কার দিই একজন হিমু না হতে পারার জন্য, একজন আনোয়ার সাদাত শিমুল না হতে পারার জন্য, একজন কনফুসিয়াস বা একজন অমিত আহমেদ না হতে পারার জন্য। লেখক না হতে পারার এই হীনমন্যতাবোধ আমাকে লিখতে দেয় না— আমি লিখতে পারি না। 
আবার যখন দৃশা আমাকে বলে যে আমি তার গুটিকয়েক পছন্দের লেখকের একজন এবং সেই অধিকারে আমার লেখার আপত্তিকর অংশগুলো নিয়ে আমাকে বকাবকি করে। যখন রায়হান আবীর আমার অনুপস্থিতি দেখে জানতে চায় ‘আমি দৌড়ের উপর আছি কিনা!’ কিংবা যখন নিঝুম মজুমদার আমাকে লেখা বন্ধ না করতে অনুরোধ করে। তখন আমি বিভ্রান্ত হয়ে যাই—আমি বুঝতে পারি না কি করবো! আমি কি লিখবো নাকি লিখবো না!


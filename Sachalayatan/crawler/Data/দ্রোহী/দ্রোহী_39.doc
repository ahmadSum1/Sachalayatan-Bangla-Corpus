হিমুর আইডিয়া কাজে লাগাবার বিপদ



সেমিষ্টারের শেষ দিকে এসে স্বাভাবিকভাবেই পড়াশোনার চাপ বাড়ে । সেইসাথে পাল্লা দিয়ে কমতে থাকে সচলায়তনে ঢু মারার সুযোগটুকু। তবুও প্রতিদিনকার অভ্যাসবশত সচলায়তনে ঢু মারি। অফলাইনে বসে দুয়েকটি গল্প পড়ে চলে যাই। মাঝে মাঝে যখন দু–একটি লেখা খুব ভালো লেগে যায়–তখন বাধ্য হই লগ ইন করতে। 
এভাবেই চলছিল গত দশ–পনের দিন ধরে। সেদিনও একটা লেখায় মন্তব্য করার উদ্দেশ্যে লগ ইন করলাম। কিছুক্ষন পর দেখি ব্যক্তিগত মেসেজ – প্রেরক হিমু। 
ইয়াহু মেইলের বামদিকের প্যানেলে হিমুর নাম জ্বলজ্বল করতে দেখে ভাবি একটু গুঁতিয়ে দেখি। হিমুকে শুধাই, “কি খবর?”
ওপাশ থেকে জবাব আসে, “ভোরে স্বপ্ন দেখলাম বিয়ে করেছি। বউ দুইজন!”
হিমুর কথায় ভিরমি খাই। কিছু বলে উঠার আগেই হিমু আমাকে প্রস্তাব দেয় তার জন্য বিবাহযোগ্যা দুইজন বালিকা খুঁজে বের করার। আমি তাকে বলি, “কিন্তু আমিতো মাত্র একটাই বিয়ে করেছি।“ ৫০% সফলতা নিয়ে কিভাবে এমন একটি কাজের দায়িত্ব নিই তা বুঝে উঠতে পারি না। তাছাড়া পারিবারিক অশান্তির ব্যাপারটিও মাথা থেকে দুর করতে পারি না। 
হিমু আমাকে জানায় দুই বান্ধবী বা দুই খালাতো বোন জাতীয় ব্যাপারগুলোতে তার কোন আপত্তি নেই। আমি জানতে চাই, সিয়ামিজ যমজে চলবে কিনা। হিমু আপত্তি তোলে, যমজদের দুইজনের ভেতর মনের মিল না থাকলে বড় অশান্তি হবে। তাছাড়া দুইজনকে দুইপাশে নিয়ে শোয়ার ব্যাপারটায় বেকায়দা লেগে যাবে।
মানুষ যখন একটা বিয়ে করে হিমশিম খায় তখন হিমু কিভাবে দুই বউয়ের আবদার করে তা ভেবে পাই না আমি!  হিমু আমাকে জানায়– সে একজন সৎ, নিষ্ঠাবান ও কর্মঠ যুবক। 
হিমু সৎ ও নিষ্ঠাবান কিনা তা নিয়ে সন্দেহ থাকলেও সে যে কর্মঠ এ নিয়ে দুজনের কারোই দ্বিধা থাকে না। তার কর্মচাঞ্চল্যের উদাহরণ তার লেখা শিঙালো ছড়ার পরতে পরতে ছড়িয়ে আছে–এ কথা বলতে ভুলি না আমি। যে মানুষ কোন এক বালিকাকে কাজ ফেলে রেখে খাটে যাবার উদাত্ত আহবান জানায় সে আর যাই হোক – অকর্মা নয় এ কথা সবাই একবাক্যে স্বীকার করবে। আমিও স্বীকার করি।
হিমু আমাকে বুঝাতে চেষ্টা করে। দুই বউ থাকার চার্মই আলাদা। লোকজনের সামনে “এরা আমার বউ” বলে ভাব নেয়া যাবে। যখন তখন হাঁক পেড়ে খাটে নিয়ে খাটাখাটুনি করা যাবে। 
ব্যাপারটা আমার বেশ পছন্দ হয়। আমি বাসায় গিয়ে বউকে বলি, “ওগো! এই যে তুমি সারাদিন এত খাটাখাটুনি কর। আমার যত্ন–আত্তি করতে ব্যস্ত থাক। তোমারও তো একটু বিশ্রাম দরকার। তাছাড়া সারাদিন একা একা থাক। তোমার একটা বান্ধবী হলে খারাপ হয় না। কি বল তুমি?”
বউ কিছু বলে না। চোখ সরু করে তাকায় আমার দিকে। কিছুক্ষন পরে বলে, “ঠিকাছে, তুমি কর আরেকটা বিয়ে। আমি চলে যাব অষ্ট্রেলিয়ায়।“ বলেই মন খারাপ করে টেলিভিশনের দিকে তাকিয়ে থাকে। 
পরদিন দুপুরে আমি ইউনিভার্সিটিতে বসে কাজ করছি। বউ আমাকে ফোন করে জানায়–হিমুকে সে হাতের কাছে পেলে ব্লেন্ডারে ঢুকিয়ে  ঘুটা মারবে। কারন হিমু তার ফুলের মত (!!!) স্বামীর মনে কুমন্ত্রণার বীজ বপন করেছে। 


লৌহমানব



অ্যান্থনি এডওয়ার্ড স্টার্ক সংক্ষেপে 'টনি স্টার্ক'— এম.আই.টি 'সুমা কুম ল্যডে' খেতাব প্রাপ্ত অসাধারণ প্রযুক্তিবিদ ও স্টার্ক ইন্ডাষ্ট্রিজ নামক বিশাল অস্র কোম্পানীর কর্ণধার।
আফগানিস্তানে এক ব্যবসায়িক সফরে স্টার্ক ইন্ডাষ্ট্রিজের নতুন উদ্ভাবন "জেরিকো" ক্লাস্টার মিসাইলের ডেমোনেস্ট্রেশনের পর কনভয় নিয়ে ফেরার পথে হামলার মুখে পড়ে। 'স্টার্ক ইন্ডাষ্ট্রিজ' নামাঙ্কিত একটি বোমা তার গাড়ির খুব কাছেই বিস্ফোরিত হলে জ্ঞান হারায় সে, কয়েক টুকরো শ্র্যাপনেল বিঁধে তার বুকে— একটি টুকরো হৃৎপিণ্ডের একদম কাছাকাছি গিয়ে বিঁধে।
জ্ঞান ফেরার পর সে নিজেকে আবিষ্কার করে এক গুহার ভেতর। ডঃ ইয়েনসেন নামক এক ব্যক্তি তার বুকে গাড়ির ব্যাটারিচালিত ইলেকট্রোম্যাগনেট জুড়ে দিয়েছে যাতে করে হৃৎপিণ্ডের কাছাকাছি বিঁধে থাকা শ্র্যাপনেলটি হৃৎপিণ্ডকে আঘাত করতে না পারে।
"টেন রিংস" নামক সন্ত্রাসবাদী সংস্থার হাতে অপহৃত টনি স্টার্কের উপর দায়িত্ব পড়ে জেরিকো মিসাইল তৈরি করার। মিসাইল তৈরি করার বদলে টনি স্টার্ক, ডঃ ইয়েনসেনের সাহায্য নিয়ে তৈরি করে লোহার তৈরি স্যুট।
ডঃ ইয়েনসেন মারা পড়ে টনি স্টার্ককে পালাতে সাহায্য করার সময়। টনি স্টার্ক লোহার স্যুট পরে পালিয়ে বেঁচে ফিরে আসে। পরবর্তীকালে টনি স্টার্ক সেই লোহার স্যুটের প্রাথমিক ডিজাইনের পরিমার্জন, পরিবর্ধন করে তৈরি করে আরও অত্যাধুনিক স্যুট।
এদিকে টনি স্টার্কের ব্যবসায়িক সহযোগী সন্ত্রাসীদের সাথে আঁতাত করে লোহার স্যুটটি হাতায়। সে ডিজাইন থেকে তৈরি করে বিশালাকৃতির এক স্যুট। ছবির শেষ অংশে এসে দুই লোহার স্যুটের মধ্যে মারামারি হয়। অবধারিতভাবেই টনি স্টার্কের জয় হয়। মোটা দাগে এই হচ্ছে "আয়রণম্যান" ছবির কাহিনি।
মার্ভেল কমিকসের অন্যান্য সুপার হিরোদের তুলনায় রীতিমতো পানসে আয়রণম্যান কখনোই আমার ভেতরে সাড়া জাগাতে পারেনি। স্পাইডারম্যান থ্রী ছবিতে স্ট্যান লী'র স্পাইডারম্যানের চরম দুর্দশা দেখার পর রীতিমতো শঙ্কায় ছিলাম আয়রনম্যানের ভবিষ্যত নিয়ে। ছবিটি দেখার পর বলতে হবে -  তেমন একটা খারাপ লাগেনি। বরং বলা চলে ভালই লেগেছে।
আয়রনম্যান হিসাবে রবার্ট ডাউনি জুনিয়র উৎরে গেছেন কিনা সে জবাব চলচ্চিত্র বোদ্ধারাই দিবেন।  তবে তার চোখে মুখে দুর্দান্ত মাদকসেবীর ছায়া দেখেছি সারা ছবিতেই। একজন সুপার হিরো হিসাবে জানিনা কে কিভাবে এটাকে গ্রহণ করবে।
ছবিটি দেখার সময় বিজ্ঞানীদের প্রতি, বা বিজ্ঞানের আশ্চর্যজনক আবিষ্কারগুলোর প্রতি সাধারণ মানুষের শ্রদ্ধাপূর্ণ দৃষ্টিভঙ্গি থেকে ছবিটি দেখতে হবে। ছবিতে কৃত্তিম বুদ্ধিমত্তাকে যে স্তরে দেখানো হয়েছে সে স্তরে পৌঁছুতে এখনো বহুদিন লেগে যাবে।
ছবির শেষ ভাগে এসে দেখা যায় ভিলেইন জেফ ব্রীজেস টনি স্টার্কের বুক থেকে পারমানবিক ব্যাটারিটা খুলে নিয়ে চলে যায়। কার্ডিয়াক অ্যারেস্টের দ্বারপ্রান্তে উপনীত টনি স্টার্ক তখন প্রাণপন চেষ্টা করে একটু দুরে রাখা আরেকটি পারমানবিক ব্যাটারির কাছাকাছি যেতে। দুর্ভাগ্যবশতঃ ব্যাটারিটা ধরতে পারার আগেই হুমড়ি খেয়ে পড়ে যায় মেঝেতে। এমন সময় দর্শকদের রিলিফ দেবার জন্যই টনি স্টার্কের সাহায্যকারী যান্ত্রিক হাতটি ব্যাটারিটা বাড়িয়ে ধরে। এ দৃশ্য দেখার পর গণিতবিদ অ্যালান টুরিং কী বলতেন তা জানতে বড়ই ইচ্ছা হয়!
যারা এখনো আয়রনম্যান ছবিটি দেখেননি কিন্তু হাতের কাছে উচ্চগতির ইন্টারনেট রয়েছে। তারা নিচের লিংক থেকে দেখে নিতে পারেন।

 প্রথম খন্ড
 দ্বিতীয় খন্ড
 তৃতীয় খন্ড
 চতুর্থ খন্ড



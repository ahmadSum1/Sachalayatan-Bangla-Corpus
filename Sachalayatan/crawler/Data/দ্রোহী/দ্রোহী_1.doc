কাদের, তুমি কাদের লোক?



আমাদের মুক্তিযুদ্ধের ইতিহাস বিজয়ের ইতিহাস। গৌরবের ইতিহাসে সবাই চায় নায়ক হতে। সে কারণে মুক্তিযুদ্ধের ইতিহাসেও নায়কের চরিত্রের দাবিদারের কমতি নেই। 
আমাদের মুক্তিযুদ্ধের ইতিহাস কিছুদিন পর পর বদলে যায়। ক্ষমতার হাত বদলের সাথে সাথে বদল হয়ে যায় নায়ক চরিত্রের দাবিদারদের নাম।
নায়ক চরিত্রের দাবিদারদের একটা বড় অংশ সামরিক বাহিনীর সদস্য। তাদের কেউ ক্যাপ্টেন, কেউ মেজর, কেউ কর্নেল। যখন তাঁদের কথা কল্পনা করি তখন দেখতে পাই দুই হাতে স্টেনগান উঁচিয়ে ক্যাপ্টেন কিংবা মেজর কিংবা কর্নেল নায়ক খোলা মাঠের ভেতর দিয়ে বন্দুকের, মর্টারের, কামানের গোলা ফাঁকি দিয়ে ছুটে যাচ্ছে শত্রুসেনার ঘাটির দিকে। তাঁদের চোখে অতিবেগুনি রশ্মি নিরোধক রোদ চশমা, গায়ে গেঞ্জি, পায়ে মিলিটারি বুট জুতা, শরীরে মাখনের মতো নরম–ফর্সা–কোমল–মসৃণ ত্বক। দৌড়ের তালে তালে গেঞ্জির ফাঁক দিয়ে অন্তঃপুরবাসিনী অপ্রতিরোধ্য কিশোরীর মতো উঁকিঝুঁকি দেয় বছরের পর বছর ব্যায়াম করে গড়া ইস্পাত-দৃঢ় পেশী! যুদ্ধ শেষে কৃতজ্ঞতাবশত আমরা তাঁদের আরও বড় নায়ক বানাই। ক্যাপ্টেন নায়ক হন মেজর, মেজর হন কর্নেল, কর্নেল হন ব্রিগেডিয়ার, আবার কেউবা হন রাষ্ট্রনায়ক। কেউ কেউ আবার নিজেদের ভেতর কামড়াকামড়ি করে খুন হয়ে যান সহযোদ্ধার হাতে। দিনের পর দিন আমরা তাদের গল্প, তাদের অতিবেগুনি রশ্মি নিরোধক রোদ চশমার গল্প, তাদের গেঞ্জির গল্প, তাদের বুট জুতার গল্প, তাদের পেশীবহুল ইস্পাত-দৃঢ় শরীরের গল্প প্রজন্ম থেকে প্রজন্মান্তরে ছড়িয়ে দিই। সে গল্পগুলোর কিছু সত্যি, কিছু অতিরঞ্জিত, কিছু নির্জলা মিথ্যা। তবুও আমরা গল্পগুলো ছড়াই– ভালোবাসার টানে, ঘৃণার বশে, কিংবা নিছক স্বার্থের টানে।
নায়কদের আরেক দল যুদ্ধের শুরুতেই কলকাতায় চলে যান। তাদের কেউ কবি, কেউ গায়ক, কেউ সাহিত্যিক। যখন তাঁদের কথা কল্পনা করি তখন দেখতে পাই কলকাতার নিরাপদ–নিরুপদ্রব পরিবেশ বসে কবি কবিতা লিখছেন, গায়ক গান বাঁধছেন, সাহিত্যিক যুদ্ধের গল্প নিয়ে অমর সাহিত্য লিখছেন। মাঝে মধ্যে পার্টি অফিসে গিয়ে খানিক আড্ডা, ওপার বাংলার কবি–সাহিত্যিক বন্ধুদের বাড়িতে দাওয়াত খেতে গিয়ে মদের আসর। নয় মাস পরবাসে সুখে–শান্তিতে কাটে তাদের। যুদ্ধ শেষে দেশে ফেরার পর কৃতজ্ঞতাবোধ থেকে আমরা তাদের আরও বড় নায়ক বানাই। বিভিন্ন পুরষ্কারে ভূষিত করি তাদের। দিনের পর দিন বিদেশের মাটিতে বসে স্বাধীনতার পক্ষে জনমত তৈরির ভূমিকার ভূয়সী প্রশংসা করি। তাদের অবদানের গল্পগুলোকে তাদের লেখা গল্প–কবিতা–সাহিত্যের মাধ্যমে ছড়িয়ে দিই প্রজন্ম থেকে প্রজন্মান্তরে। সময়ের পরিক্রমায় তারা ছাড়িয়ে যান তাজউদ্দীন আহমদকেও। 
নায়কদের আরেক দল আছে যাদের কেউ কৃষক, কেউ শ্রমিক, কেউ কামার, কেউ কুমার, কেউ জেলে, কেউ মাঝি, কেউ নাপিত, কেউ ছাত্র, কেউ বেকার কিংবা ভবঘুরে – সহজ কথায় জনগণ! যখন তাঁদের কথা কল্পনা করি তখন দেখতে পাই অনাহারে–অর্ধাহারে শুকিয়ে যাওয়া মুখ, পরিশ্রমের ভারে ভেঙে যাওয়া শীর্ণকায় দেহ, কাপড়ের স্বল্পতায় অর্ধ নগ্ন শরীর, বুট জুতোর অনুপস্থিতিতে ধর্ষিতার শরীরের মত ক্ষতবিক্ষত পা, রোদে পুড়ে কালো হয়ে যাওয়া খসখসে চামড়া, হাতে মান্ধাতা আমলের গাদা বন্দুক। এ মানুষগুলোকে নায়কের আসনে বসাতে গেলে বড় অস্বস্তি লাগে! চোখে রোদ চশমা নেই যার সে কীভাবে নায়ক হয়? খালি পায়ে নায়ক হওয়া যায় কীভাবে? তাই আমরা তাঁদের কথা ভুলে যাই কিংবা ভুলে থাকতে চেষ্টা করি। যুদ্ধ শেষে তারা ফিরে যায় স্ব স্ব পেশায়। পরাধীন দেশের রিকশাচালক যুদ্ধ থেকে ফিরে স্বাধীন দেশের আলো হাওয়ায় রিক্সা চালায়। সময়ের আবর্তে রোদ চশমাওয়ালা নায়কদের পদোন্নতি হলেও রিকশাওয়ালা নায়কদের পদস্খলন হয় বয়স বাড়ার সাথে সাথে। এককালের অকুতোভয় যোদ্ধা প্রাণ বাঁচানোর দায়ে বেছে নেয় ভিক্ষাবৃত্তি। ইতিহাস যেহেতু সবলের হাতে রচিত হয় দুর্বল রিকশাওয়ালা কিংবা কৃষক নায়কদের সাহসিকতার গল্পগুলো অযত্নে, অবহেলায়, মলিন হতে হতে ইতিহাস থেকে মুছে যায় পরবর্তী প্রজন্মে ছড়িয়ে পড়ার আগেই।
স্বাধীনতা যুদ্ধের অগণিত নায়কের ভিড়ে মনের মত নায়ক খুঁজে পেতে তাই অন্ধের মতো হাতড়ে বেড়াতে হয়।অতি লোভে তাঁতি নষ্ট! তাই এক নায়কের ভেতর সব বৈশিষ্ট্য খুঁজতে গিয়ে মনের মতো কাউকে পাওয়া হয় না আর। তারপরও কেউ কেউ যোদ্ধা হিসাবে এত বেশি উজ্জ্বল যে নায়ক হিসাবে মনে ঠাঁই পাওয়ার জন্য তাদের রোদ চশমার প্রয়োজন হয় না; প্রয়োজন হয় না পেশিবহুল ইস্পাত-দৃঢ় শরীরের। এমনই একজন নায়কের নাম আবদুল কাদের সিদ্দিকী। 
বাংলাদেশের মানুষ ভালোবেসে তাকে বাঘা সিদ্দিকী নাম দিয়েছে। দিয়েছে বঙ্গবীর উপাধি। স্বাধীন বাংলাদেশের সরকার তাঁর অবদানের স্বীকৃতি দিতে তাঁকে বীর উত্তম খেতাবে ভূষিত করেছে। ভিনদেশের লেখকেরা তাঁকে নিয়ে লিখেছে উপন্যাস। সে উপন্যাস পড়ে দ্বিতীয়–তৃতীয় প্রজন্মের বাঙালি সন্তানেরা দেশের প্রতি ভালোবাসার কিয়দংশ বাঘা সিদ্দিকীর প্রতি অনুভব করেছে। মনে মনে তাকে বসিয়েছে নায়কের আসনে। 
স্বাধীন বাংলাদেশে বঙ্গবীর কাদের সিদ্দিকী জনপ্রতিনিধি নির্বাচিত হন। রাজনীতি করতে গেলে চুরিদারি করতে হয়, এলাকার উন্নয়নের জন্য বরাদ্দকৃত টাকা না মারতে শিখলে রাজনীতিতে টেকা যায় না। তাই দেশের বাকি সব মন্ত্রী–এমপির মতো কাদের সিদ্দিকীর টাঙ্গাইলে বহু অর্ধনির্মিত সেতু ‘টাঙ্গাইল’ হয়ে থাকে। যে কাজে দেশের কোন মন্ত্রী–এমপির অপরাধ হয় না সে কাজে বঙ্গবীর কাদের সিদ্দিকীকেও অপরাধী সাব্যস্ত করা শোভা পায় না। তাই তো কাদের সিদ্দিকীর নায়কের আসন অটল হয়ে থাকে দিনের পর দিন, বছরের পর বছর!
হুমায়ুন আজাদ বলেছিলেন:


আমি জানি সব কিছু নষ্টদের অধিকারে যাবে।
নষ্টদের দানবমুঠোতে ধরা পড়বে মানবিক
সব সংঘ–পরিষদ; চলে যাবে, অত্যন্ত উল্লাসে
চলে যাবে এই সমাজ–সভ্যতা–সমস্ত দলিল–
নষ্টদের অধিকারে ধুয়েমুছে, যে–রকম রাষ্ট্র
আর রাষ্ট্রযন্ত্র দিকে দিকে চলে গেছে নষ্টদের
অধিকারে। চলে যাবে শহর বন্দর ধানখেত
কালো মেঘ লাল শাড়ি শাদা চাঁদ পাখির পালক
মন্দির মসজিদ গির্জা সিনেগগ পবিত্র প্যাগোডা।
অস্ত্র আর গণতন্ত্র চ‘লে গেছে, জনতাও যাবে;
চাষার সমস্ত স্বপ্ন আস্তাকুড়ে ছুঁড়ে একদিন
সাধের সমাজতন্ত্রও নষ্টদের অধিকারে যাবে। 


সময়ের সাথে সাথে সবকিছু নষ্টদের অধিকারে চলে যায়। প্রতিটি বস্তুর যেমন মেয়াদোত্তীর্ণের তারিখ থাকে তেমনি কালের আবর্তে মানুষেরও মেয়াদ ফুরিয়ে যায়। বয়স বাড়ার সাথে সাথে প্রগতিশীলতার ধ্বজাধারী মানুষেরা পচে গিয়ে চরম প্রতিক্রিয়াশীল ধার্মিক মোল্লায় পরিণত হয়। কিন্তু হুমায়ুন আজাদের কথাগুলোকে নির্মমভাবে ভুল প্রমাণ করে টাঙ্গাইলের কাদের সিদ্দিকী টাঙ্গাইল হয়ে থাকেন নষ্ট না হওয়া মানুষ হিসাবে। 
১৯৯১ সালে গোলাম আজমকে নাগরিকত্ব দেয়ার প্রতিবাদে কাদের সিদ্দিকী তার বীর উত্তম খেতাব বর্জন করেন। আমরা মুগ্ধ হই! অপেক্ষা করি কাদের সিদ্দিকী কবে পচে যান তার দেখার জন্য।
২০০৫ সালে বঙ্গবীর কাদের সিদ্দিকী তৎকালীন প্রধানমন্ত্রী খালেদা জিয়ার সাথে সংলাপে স্বাধীনতাবিরোধীদের দল জামায়াতকে সরকার ও জোট থেকে বহিষ্কারের জন্য সময় বেঁধে দেন। আবারো শুরু হয় অপেক্ষার পালা। বঙ্গবীর কাদের সিদ্দিকীর মেয়াদোত্তীর্ণের তারিখের জন্য অপেক্ষা।   
২০০৮ সালের ২৮ ফেব্রুয়ারি কৃষক-শ্রমিক জনতা লীগের নেতা বঙ্গবীর কাদের সিদ্দিকী নির্বাচন কমিশনকে প্রথম প্রস্তাব দেন, নির্বাচনে যেন যুদ্ধাপরাধীদের  অযোগ্য ঘোষণা করা হয়। আমরা মুগ্ধ হই, সবকিছু পচে যায় কিন্তু কাদের সিদ্দিকীর মন যেন ফরমালিন দেয়া ইলিশ মাছ!
কালের আবর্তে ২০১১ সালে এসে অবশেষে বঙ্গবীর কাদের সিদ্দিকী হার মানেন ব্যাকটেরিয়ার আক্রমণের কাছে। বাঘ থেকে বিড়ালে রুপান্তর ঘটে তার। বাকি সবার মতো বাঘা সিদ্দিকীও ভিড়ে যান নষ্টদের দলে। ৮ ডিসেম্বর ২০১১ সালে দৈনিক আমার দেশ পত্রিকায় “প্রধানমন্ত্রী হত্যার ষড়যন্ত্র–৩” নামক এক লেখায় তিনি লেখেন:

 একজন রাজনৈতিক মানুষ হিসেবে রাজনীতিকে লাঞ্ছিত, অপমানিত করলে বড় বেশি ব্যথা পাই। আমি জামায়াতের পাকিস্তান প্রীতি বিরোধী মানুষ। মুক্তিযুদ্ধে গণহত্যা, নারী ধর্ষণ এসব মানবতাবিরোধী জঘন্য অপরাধের বিচারে হাজার বছরের প্রয়োজন হলেও আমাদের তা করতে হবে। কিন্তু তাই বলে বর্তমান রাজনীতির কারণে কোনো জামায়াতি অহেতুক অপমানিত, লাঞ্ছিত হোক তা কারও কাম্য নয়। 

মনে পড়ে যায় পত্রিকায় দেখা সেই বিখ্যাত ছবিটির কথা! ১৯৭১ সালের ১৮ই ডিসেম্বর পল্টন ময়দানে বঙ্গবীর কাদের সিদ্দিকী রাজাকার সন্দেহে ধৃত বিহারীকে নিজ হাতে হত্যা করছেন। 
[ছবিসূত্র]
খুব জানতে ইচ্ছা করে চল্লিশ বছরে একজন মানুষের চিন্তা চেতনা পুরোপুরি উল্টে যায় কীভাবে? 
পৃথিবীর সবার কাছ থেকে লুকানো সম্ভব কিন্তু নিজের কাছ থেকে লুকানো যায় না। তাই জানতে বড় ইচ্ছা হয় বঙ্গবীর কাদের সিদ্দিকী মাঝরাতে অকারণে ঘুম ভেঙে উঠে বাথরুমে গিয়ে মুখ ধোবার সময় আয়নায় নিজের চোখের দিকে তাকিয়ে কী ভাবেন! তার কি চল্লিশ বছর আগে পল্টন ময়দানে নিজ হাতে হত্যা করা সেই বিহারী রাজাকারটির জন্য মায়া হয়? তিনি কি চল্লিশ বছর আগে নিজের কৃতকর্মের জন্য গ্লানিবোধ করেন?
কিংবা কে জানে, হয়তো বঙ্গবীরদের কখনো মাঝরাতে হুট করে ঘুম ভাঙ্গে না!


এক টুকরো বাংলাদেশ



০১.
কতদিন হয়ে গেল পত্রিকা পড়ি না। দেশে থাকা বন্ধুদের সাথে যোগাযোগ বন্ধ হয়েছে অনেক দিন আগে। আগে সারাদিনই সচলায়তনে লগড-ইন থাকতাম। ইদানিং অনেকদিন পর পর লগ-ইন করি। কিছুই ভালো লাগে না।
০২.
দেশে ফোন করি সপ্তাহে দু/তিন বার। মার ডায়াবেটিস। বাবার শরীরটা ভালো যায় না কখনোই। মেঝচাচার আথ্রাইটিসের ব্যথা – হাঁটতে পারছেন না। বোনের বাচ্চা দুটো মাঝে মাঝেই অসুস্থ থাকে। এসব খবর নিতেই ব্যস্ত থাকি সারাক্ষণ। মা'কে বলা হয় না, "মাঝে মাঝে তোমার আঁচলে মুখ মুছতে খুব ইচ্ছে করে।" মা'কে দেশের কথা জিজ্ঞেস করলেই বলতেন, "বাবারে আমরা ভালো নেই। তুই ফিরে আসিস না। এখানে মানুষ বাঁচতে পারে না।"
০৩.
কদাচিৎ পত্রিকার পাতায় উঁকি মারি। হেডলাইন পড়েই বন্ধ করে দিই। সুযোগসন্ধানী বাঞ্চোৎ আমি — দেশের ভালো না থাকায় কী আসে যায় আমার?
০৪.
দেশ থেকে প্রচুর স্প্যাম ই-মেইল পাই। আমার এত সময় কোথায় এসব পড়ার? না পড়েই মুছে ফেলি ই-মেইলগুলো। সেদিন হঠাৎ একটা ই-মেইলে চোখ আঁটকে যায়। সারা মেইল জুড়ে কতগুলো ছবি। ছবিগুলো দেখি - হঠাৎ করেই মন ভালো হয়ে যায়। বুকের ভেতর কোথায় যেন ব্যথা লাগে। ফিরে যেতে ইচ্ছে হয়। একবারের জন্য হলেও।
ডিসক্লেইমার: ছবিগুলো ই-মেইলে পাওয়া। কে তুলেছেন তা জানা নেই আমার। 













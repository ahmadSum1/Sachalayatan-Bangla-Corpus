আবজাব ০৪: কয়েক টুকরো দারুচিনি



০১
অরল্যান্ডো গিয়ে উঠলাম আমার জন্মদিনটিতে। উদ্দেশ্য খুবই সাদামাটা। আমার জন্মদিন উপলক্ষ্যে ওয়াল্ট ডিজনী ম্যাজিক কিংডম আর ইউনিভার্সাল স্টুডিওতে ঘুরে বেড়ানো।গিন্নি হোটেল বুক করেছেন। ঠিকানা মিলিয়ে অরল্যান্ডো এয়ারপোর্ট থেকে হোটেলে গিয়ে উঠলাম। বিছানা–বালিশ বুঝে পাবার পর রিসেপশন ডেস্কে বসে থাকা মেয়েটিকে জিজ্ঞেস করলাম, “এখানে খাওয়া দাওয়ার সময় কখন তা একটু বলবেন?”
মেয়েটি বুঝিয়ে বললো, “সকাল ৭ টা থেকে ৯ টার মধ্যে প্রাতঃরাশ। ১২ টা থেকে ৩ টার মধ্যে দুপুরের খাবার আর সন্ধ্যা ৭ টা থেকে ১০ টার মধ্যে রাতের খাবার সারতে হবে।”
মেয়েটির কথা শুনে একেবারে হতবাক হয়ে জিজ্ঞাসা করলাম, “তাহলে ঘুরতে বের হব কখন?”
০২
আমাদের নূহের আমলে কেনা একটা ভিডিও ক্যামেরা আছে। আদিম যুগের হাই–৮ টেকনোলজি সমৃদ্ধ ক্যামেরা। কোথাও বেড়াতে গেলেই সেটা সাথে করে নিয়ে যেতে হয়। ক্যামেরাটা নিয়ে হাঁটাহাটিতে আমার বেজায় আপত্তি। ওটা আমার কাঁধে থাকলেই মনে হয় যেন রকেট লঞ্চার ঘাড়ে নিয়ে হাঁটাহাটি করছি। তাই গিন্নিই সেটা বহন করে থাকেন। আমি গিন্নির ব্যাগ বহন করি সানন্দ চিত্তে। আমার যুক্তি হচ্ছে, আমেরিকার বুকে রকেট লঞ্চার ঘাড়ে নিয়ে বেঘোরে প্রাণ হারানোর চাইতে বউয়ের ব্যাগ ঘাড়ে নিয়ে মান হারানোই উত্তম।এবারের ভ্রমণে অবশ্য খানিকটা ব্যতিক্রম ঘটলো। বউয়ের ব্যাগ বহনের হাত থেকে নিষ্কৃতি ঘটলো। ক্যামেরা মহাশয় স্থান পেলেন আমার কাঁধে ঝুলিয়ে রাখা ব্যাগে। আমার একমাত্র দায়িত্ব হচ্ছে ক্যামেরাটিকে ব্যাগের ভেতর ভরে বহন করা এবং গিন্নি চাহিবা মাত্রই তার হাতে তুলে দেয়া।
গিন্নি আমাকে বললেন, “জানো। আমরা একসঙ্গে যে দারুন সময়টুকু কাটাচ্ছি, তার সমস্ত স্মৃতি আমি রেকর্ড করে রাখছি।”
গিন্নির কথা শুনে আমি বললাম, “আমি ও রেকর্ড করে রাখার কথা ভাবছি।”
গিন্নি জিজ্ঞাসা করলেন, “তাই নাকি? সচলায়তনের জন্য কিছু লিখবে বুঝি?”
জবাবে বললাম, “না। মানে আমি আমার ক্রেডিট কার্ডের বিলগুলো জমিয়ে রাখার কথা বলছিলাম।”
০৩
গতবছর নিউ ইয়র্ক থেকে আলা–ফাকিং–বামাতে আসার পথে আমার ব্যাগ হারিয়ে গিয়েছিল। সেই সাথে আমাকে চিরকালের জন্য গাধা প্রমাণ করতে হারিয়ে গিয়েছিল ব্যাগের ভেতর রাখা পাসপোর্ট, সোস্যাল সিকিউরিটি কার্ড সহ যাবতীয় দরকারী কাগজ পত্র। সেদিনটি থেকেই গিন্নি আমাকে আমার কাগজ পত্র বহন করার দায়িত্ব থেকে নিষ্কৃতি দিয়েছেন। অরল্যান্ডো যাবার দিন আটলান্টা এয়ারপোর্ট থেকে বিমানে উঠবো।প্রাথমিক সিকিউরিটি চেকিং পেরিয়ে আসল চেকিং এর জন্য উপস্থিত হলাম। কর্তব্যরত সিকিউরিটি অফিসারকে দেখে একেবারে মুগ্ধ হয়ে গেলাম। বিশালকার শরীর – কমপক্ষে ঝাড়া ছয়ফুট চার ইঞ্চি লম্বা। তার সামনে আমার শীর্ণ দেহখানা নিয়ে বিরাট লজ্জায় পড়ে গেলাম। 
অফিসার প্রথমেই আমার কাছে পরিচয়পত্র চাইলেন। আমি ক্যাবলাকান্তের মত গিন্নির দিকে তাকালাম। গিন্নি তার কাঁধে ঝুলিয়ে রাখা ব্যাগ কাঁধ থেকে নামালেন। তারপর ব্যাগটা খুলে সেখান থেকে নকশীকাঁথার কাজ করা লাল রংয়ের চমৎকার একটি ছোট্ট ব্যাগ বের করলেন। তারপর বড় ব্যাগটি বন্ধ করলেন। ব্যাগ বন্ধ করার পর তিনি বুঝতে পারলেন পাসপোর্টের সাইজ যা তা এই লাল রংয়ের ছোট্ট ব্যাগের ভেতর কুলাবে না। সুতারাং আবারও বড় ব্যাগ খানা খুললেন। লাল রংয়ের ছোট্ট ব্যাগটিকে বড় ব্যাগের ভেতর ঢোকানোর পর পাশের কোন একটা জিপার খুলে একটা জিপলক ব্যাগ বের করলেন। তারপর সেই জিপলক ব্যাগ খুলে আমার পাসপোর্টখানা বের করে বাড়িয়ে দিলেন সিকিউরিটি অফিসারের দিকে। অফিসার আমার পাসপোর্ট দেখলেন। গিন্নিরটাও দেখলেন। তারপর আমাদের বললেন, “ঠিকাছে।”
আমি একগাল হাসি দিয়ে বললাম, “Thank you officer!”
অফিসার আমার কাঁধে হাত দিয়ে বললেন, “Don’t worry! I have a boss at home as well!”


স্মৃতিচারণঃ খিঁচুনি 



তখন ১৯৮৭ সাল, সবে রাজশাহী গভঃ ল্যাবে ভর্তি হয়েছি চতুর্থ শ্রেনীতে। এমনি ভর্তি পরীক্ষা হয় না, সেবার কিছু স্থান বাড়ানোর সুবাদে আমি ভর্তি হয়েছি। এলাকার সেরা স্কুল, ভাবসাবই আলাদা। গর্বে আর মাটিতে পা পড়ে না আমার। নতুন স্কুলে গিয়ে নতুন বন্ধু হবে, তবে নতুন হিসাবে কিছু জটিলতার মাঝে দিয়ে যাবার পরেই না বন্ধু পাওয়া যাবে। নতুন হিসাবে কোন ভুলচুক করলেই সবাই আমকে নিয়ে হাসাহাসি করে, লজ্জায় তখন আমার কান পর্যন্ত গরম হয়ে যায়। কিন্তু, কি করা যাবে, এত সাধ আমার গভঃ ল্যাবে পড়ব। এভাবে চলে যাচ্ছিল দিনকাল, একদিন স্কুলে গিয়ে পরিচয় হল রনি নামের এক চাপাই এর সাথে। (আমাদের নিডোখোর রনি না), আমি তো অবাক, একমাস স্কুল কামাই করেছে, এ ব্যাটাতো টিসি খাবে নির্ঘাত। প্রথম পিরিয়ড নেন আমাদের পন্ডিত স্যার, স্যারের ভয়ে বাঘে মহিষে এক ঘাটে জল খায়, আমরা তো কোন ছাড়। তিনি রোল ডাকতে গিয়ে রনির নাম আসতেই সেই ব্যাটা যখন উঠে দাড়ালো আমরা যেন ভয়ে চুপ করে গেলাম। আজ আর রক্ষে নেই রনির, স্যার গুরু গম্ভির স্বরে জিজ্ঞেস করলেন, "কিরে অমাবস্যার চাঁদ, তোর উদয় হল? আমি তো ভেবে ছিলাম, ডুমুরের ফুল দেখে ফেলব, তাও তোর দেখা পাব না আর"
রনি বেচারা ভয়ে জড়োসড়ো হয়ে বলল, "স্যার, ওয়াসুক কইর‌্যাছিল", স্যার তো রাগে ফোঁস করে উঠলেন, "তবেরে বদমাইশ, আমার সাথে ফাইজলামি করিস, আজকে চাবকে তো পাছার ছাল তুলে ফেলব।" রনি বেচারা মৃদু স্বরে তাও কোঁ কোঁ করে বলতে থাকে, "স্যার গত ৩২ দিন যাবত আমি ওয়াসুস্ত"।
স্যার গর্জে বলেন, "আবার যদি তোর অসুখ হয়, তোকে চতুর্থ থেকে তৃতীয় শ্রেনীতে নামিয়ে দিব বজ্জাত কোথাকার।" আসলেই বেচারা অসুস্থ থাকে, আমি জানতাম না, তবে ওর মুখ থেকেই শুনেছি। বেচারা ১ মাস কাল আসেনি, কাজেই সকল হাসি ঠাট্টার খোরাক এবার রনি হতে লাগল, সবার দৃষ্টি আমার উপর থেকে সরে গেলেও আমার কেমন যেন খারাপ লাগতে লাগল। আমি পুরোপুরি হাঁফ ছেড়ে বাঁচতে পারলাম না, সহানুভূতি থেকেই গেল বেচারা রনির জন্যে। পর্যায়ক্রমে অসুস্থ থাকার জন্যে তার নাম পাকাপাকি ভাবে ওয়াসুক হয়ে গেল।
আজ লিখতে বসে আমি কিন্তু রনির নাম মনে করতে পারিনি, গত ৩ দিন ধরেই চেষ্টা করে যাচ্ছি, না পেরে খোমাখাতায় এক স্কুলের বন্ধুকে জিজ্ঞেস করলাম, "ঐ,  ওয়াসুকের আসল নাম কি ছিলরে?" সে আজকে জবাব দিয়েছে যে, আমার সেই দুর্ভাগ্যবান সহপাঠির নাম ছিল রনি। আসলে বেচারা একমাস ভালো থাকত আর এক মাস অসুস্থ থাকত, এভাবে চলে যাচ্ছিল দিনকাল। প্রায় সব পিরিয়ডেই ওয়াসুক মার খায় পড়া না পারার জন্যে, তাতে তার কিছু আসে যায় না, কোন বিকারও হয় না। এভাবে প্রায় ৩ বছর চলে যায়, সেও এভাবে ১ মাস করে স্কুল কামাই দিতে থাকে। সপ্তম শ্রেনীতে গিয়ে ওয়াসুকের ভাবুক নেশায় ধরে। ক্লাসের মাঝে জানালা দিয়ে বাইরে তাকিয়ে থাকতে পুরাই ভাবের জগতে হারিয়ে যায় ওয়াসুক। আর ঐ বেচারার এমন কপাল, তার এই ভাবুক দৃষ্টি স্যারদের দৃষ্টিও এড়ায় না, ফলে ডাস্টারের বাড়ি পড়তে থাকে তার পিঠে প্রায় নিয়মিত, তবে মার খাবার পর রনি খালি বলে, তার কাহিল লাগছে। এমন ভাবে চলতে চলতে একদিন মার খাবার সময় সে ক্লাসে মুত্রত্যাগ করে দেয়। এতে সবার টনক নড়ে, তবে স্যারেরা এসব ঘটনায় তখন খুব গর্ব বোধ করতেন, কাজেই কাজের কাজ কিছুই হয় না। সেই বেকুবের ঘাড়ে মারের পরিমান দিনকে দিন বাড়তেই থাকে। 

এভাবে একদিন বিজ্ঞান ক্লাসে বসে আছি আমরা। ক্লাস নিতে এসেছে ব্যাঙ ওরফে ফরিদ স্যার। পুরাই ব্যাঙের মত করে কথা বলেন, ব্যাঙের মতই বড় বড় চোখ তার। হঠাৎ তিনি লক্ষ করলেন, ওয়াসুক বাইরে ডাবগাছের দিকে তাকিয়ে আছে অনড় দৃষ্টিতে, স্যার তো তেলে-বেগুনে জ্বলে উঠলেন, তেড়ে গেলেন রনির দিকে, "তোর এত্তবড় সাহস, আমার ক্লাসে ভাবুক হয়েছিস? কবিতা লেখবি? বাবরি চুল রেখে, চটের ব্যাগ ঝুলিয়ে রাস্তায় যা তাহলে" বলেই ডাস্টার ডিয়ে বেধরক মারধোর শুরু করেন। মজার ব্যাপার হল, রনি একচুল নড়ে না, সে যেভাবে বাইরে তাকিয়ে ছিল সেভাবেই তাকিয়ে থাকে, এভাবে ৪-৫ ঘা লাগানোর পর রনি হঠাৎ করে জ্ঞান হারিয়ে ফেলে, তারপর প্যান্টে পেশাব-পায়খানা করে এক্কেবারে ছেড়াবেড়া করে ফেলে। তখন আমরা এটুকু বুঝি, দুর্গন্ধ বের হয়েছে, এখানে থেকে পালাতে হবে। কিন্তু, এদিকে ব্যাঙের তো আত্মারাম খাঁচা ছাড়া। সে অনেক ভয় পেয়ে যায়, এর ১ মিনিট পরে রনির জ্ঞান ফিরে, তারপর সে কিছুই বুঝতে পারছে না, এমন চেহারা বানিয়ে ফ্যালফ্যাল করে তাকিয়ে থাকে, তারপর মৃদুস্বরে বলে, "কি হয়ালছে, আমার প্যান্টে হাইগলো কে?"।

এবার তো আর কোন ছাড়াছাড়ি নাই, ওয়াসুককে নিয়ে যাওয়া হয় হাসপাতালে, ডাক্তার দেখে বলে, সম্ভবত, তার খিচুনির ব্যারাম আছে। আমরা পরে শুনে তো থ' কারন রনিকে কখনো আমরা খিচুনিরে ভুগতে দেখিনি আর বাসায়ও কেউ এমন হতে দেখেনি বলে জানায় ওয়াসুক। তারপরে আরো জানতে পারি, খিচুনির অনেক ধরন আছে, তারটাতে কোন খিচুনি হয় না, শুধু ফ্যাল ফ্যাল করে তাকিয়ে থাকে, খিচুনির বদলে শক্ত হয়ে স্থির দৃষ্টিতে বসে থাকে, একে বলে "অ্যাবসেন্ট সিজার", এসব তো আর তখন বুঝতাম না, ভাসা ভাসা মনে ছিল এখন দু'ইয়ে দু'ইয়ে চার মিলাচ্ছি আরকি। এই তাকানো পর্ব শেষ হবার পর খুব কাহিল বোধ করে রোগী, তারপর আবার স্বাভাবিক হয়ে যায়। এভাবে চলতে থাকলে একদিন সত্যিকারের খিচুনিতে প্রোমোশন ও হয়ে থাকে অনেকের।
এই বেচারা হয়ত পড়াশুনায় খারাপ ছিল, আর তার মাঝে ১ মাস অন্তর অন্তর সে থাকত অসুস্থ, কিন্তু তার কারন স্যারেরা কোনদিন ক্ষতিয়ে দেখার চেষ্টা করেননি। তারা ধরো তক্তা, মারো পেরেক সুত্রে বিশ্বাসী, আর গাধা পিটিয়ে ঘোড়া বানাবেন, তা না পারলেও নিদেনপক্ষে কিলিয়ে কাঁঠাল পাকাবেন, কিন্তু একবারও চিন্তা করবেন না, আসলে এই ছেলেটার কি কোন সমস্যা আছে? কেন সে এরকম করে? এমনকি পড়া না পারলেই, এই ব্যাটাতো ফাঁকিবাজ, নিজেরা পড়াইতে পারেন না, সে দোষ এসে পড়ে আমাদের মত ভোদাই ছাত্রদের ঘাড়ে। জানি না এভাবে আর কতদিন চলবে! 

যদি এমন হত, তাহলে কেমন হত!


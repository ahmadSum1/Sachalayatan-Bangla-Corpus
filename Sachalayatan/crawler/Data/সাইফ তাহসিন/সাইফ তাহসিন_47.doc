মামার সাথে মামদোবাজী - ৩



মামার সাথে মামদোবাজী - ১
মামার সাথে মামদোবাজী - ২
নেড়া কয়বার বেল তলায় যায়, এ প্রশ্ন আমি নিজেকে করিয়াছি বহুবার, আর জানি না কেন যে বেল বার বার আমার মাথাতেই পতিত হয়। কয়েকবার বেল পতনের পর বেল আর নিউটন উভয়কে দোষ দিতে দিতে এক সময় কাহিল হইয়া তাহাও বাদ দিয়াছি। আপনারা বলিতে পারেন, তা বাবা, বেল যখন তোমার মাথাকেই এত ভালো পায়, তখন তুমি মাথা বাচাইয়া বেল হইতে দূরে থাকিলেই পারো, তখন আমাকে বলিতে হয়, আগ্যে, সে চেষ্টাও করিয়াছি, কিন্তু বেল যে আমার মাথার প্রেমে হাবুডুবু খাইতেছে, তাহা তো আর আমি জানি না, জানিলে হেলমেট পরিয়া পথ চলিতাম, আর বেল আসিবা মাত্র মাথা বাড়াইয়া ঢুঁশ দিয়া দিতাম। আমার এতক্ষনের বকবকানিতে আশাকরি বুঝিয়া গেছেন ঘটনা কোন দিকে যাইতেছে? তাহলে আর বকবক না পারিয়া আসল কথায় চলিয়া আসি। 
আপনারা যারা আমার মত সৌভাগ্যবান তাহারা তো জানেন যে, মামা কতৃক প্রেমপত্র পাইলে তাহার পরে আদালতে গিয়া হাজিরা দিতে হয় নাহইলে পত্র মারফত নিজেকে দোষী স্বীকার করিয়ইয় লইতে হয়, তখন আদালত ফাইন জানাইয়া দেয়, তাহা চেক দিয়া পাঠাইয়া দিতে হয়। আমার বাড়ীওয়ালা চাচা বলিলেন, তুমি আদালতে যাও, তোমার ভর্তুকি নিয়া কোন পয়েন্ট না দিয়া আমাকে ছাড়িয়া দিবে। কাজেই আমি ওই টিকিটের তারিখ দেখি, ভাগ্যক্রমে ওই দিনই আমার শ্যালিকার কলেজে ফেরার দিন পড়িয়াছে। সে ওই দিনই ঢাকা হইতে আসিবে, তারপর তাহাকে আমি নিয়া ঐ আদালতে যাইব, তারপর তাহাকে নামাইয়া দিয়া চলিয়া আসিব। আমার ওই চাচা বলিতে ভুলিয়া গিয়াছিল যে, আমার না গেলেও চলিবে, টিকিট খানায় সহি করিয়া মেইল করিলেও চলিবে। কাজেই সেদিন বিকালে আমি রওয়ানা দিলাম ওই আদালত অভিমুখে।
আদালত যাইবার পর জানিতে পারিলাম যে, আমার না আসিলেও চলিত, আমাকে আবার আসিতে হইবে, আজিকে শুধু শুনানির দিন তারিখ দিবে আমাকে। ওই দিন নাকি ওই পুলিশ বেটাও আসিবে আমার সাথে বোঝাপড়া করিতে। শুনিয়া আমার মুখের ভেতরটা তিক্ততায় ভরিয়া গেল, যেন আমাকে কেউ জোর করিয়া কেউ করল্লা খাওয়াইয়া দিয়াছে। অতঃপর আমি আমার শ্যালিকাকে নিয়া গেলাম তাহার কলেজে, তাহার মাল সামাল নামাইয়া দিলাম। ওইদিন কুয়াশাও নামিল যা তা রকমের। এর মাঝে আমার শ্যালিকার বান্ধবীর দুরালাপনি আসিল, সে বেচারী নিকটস্থ স্টেশনে আটকা পড়িয়াছে, সে যেহেতু জানে যে আমি আজকে কাছাকাছি আছি, জানিতে চাহিল যে আমি কী তাহাকে স্টেশন হইতে উঠাইয়া কলেজে নামাইয়া দিতে পারিব কিনা? আমি বলিলাম, কোন ব্যাপারই না, আমি সঠিক সময়ে আসিয়া হাজির হইব, তুমি অপেক্ষা করিতে থাকো। 
এই বলিয়া আমি বাহির হইলাম আমার বোন কে লইয়া, কিন্তু বাহির হইয়াই বুঝিলাম, আজিকে কুয়াশা আমার সাথে “আজিকে পাশা খেলিবরে” মার্কা অবস্থা। কিন্তু কিছু করিবার নাই, তাই আস্তে আস্তে যাইতে থাকি, স্টেশনটা আধা ঘন্টা দূরে, কিন্তু এমঅন কুয়াশা যে আমি গাড়ী গতিসীমায় চালাইতে থাকিলাম, এমন অবস্থা যে, তাহাও পারি না। এর মাঝে আমি রাইনবেক নামে একটা শহরে ঢুকিয়া পরি, শহরের ভেতরে গতিবেগ ছিল ২৫ মাইল, আর সামনে একজন একখানা নৌকা টো করিতেছিল, কাজেই আমার ২০ মাইলের বেশী জোরা যাওয়া সম্ভব হইতেছিল না। শহর হইতে বাহির হইয়াই আমি গতিবেগ বাড়াইয়া দেই, কারন আমি দেখিতে পাইতেছি, রাস্তার পাশে গতিবেগ লেখা ৪৫ মাইল। হঠাৎ দেখি পেছন হইতে মামু বাত্তি জ্বালাইয়া পু পু করিতে করিতে আসিতেছে, আমি দাঁত বাহির করিয়া বলি আমার বোনকে, দেখ দেখ, কাহার যেন সর্বনাশ হইতে যাইতেছে, মামু বেটা কেমন করিয়া তারিয়া আসিতেছে, কিন্তু আসে পাশে কোন গাড়ী দেখিতে না পাইয়া আমার বুকের মাঝে কেমন যেন করিয়া উঠে, আমি রীতিমত ভদ্রভাবে আস্তে আস্তে যাইতে থাকি, কিন্তু মামু বেটা কাছি আসিবার পর দেখি গতিবেগ কমাইয়া ফেলে, তারপরও আমি দাড়াইনা, কারন, আমি তো জানি, আমি ৪৫ এর স্থানে আছি, আমাকে কোন কারনেই মামু চুম্বন করিবে না আজিকে।  কিন্তু এর পরে মামু ডিপার দিয়া আমাকে সংকেত দিতে থাকে যে, সে আমাকেই দাড় করাইতে আসিয়াছে। আমি তো মহা বেকুব, আজ আবার কি হইল?
মাত্র ৩ দিন আগে রোড টেস্ট পাশ করিয়াছি, এখনো লাইসেন্স হাতে পাই নাই, সাথে আছে একখানা রসিদ, যাহার মধ্যে লেখা আছে, আমি ৩ দিন আগে পাশ করিয়াছি, আমার লাইসেন্স ডাক মারফত আসিবে। এর মাঝে কী এক বিভ্রাটে না পড়িলাম। মামু তো গাড়ী দাড় করান মাত্রই আসিয়া বলিল, “লাইসেন্স এন্ড রেজিস্ট্রেশন”, আমিও বাহির করিয়া দিলাম সকল কাগজপত্র, বিস্ম্যয়ে তো আমার মুখ ঝুলিয়া পড়িয়াছে!! আমি কিছু জিজ্ঞাসা করিবার আগেই মামু কহিল, তুমি কি জানো তোমাকে কেন দাড় করাইয়াছি, আমি মনে মনে খিস্তি দিয়া দাঁত বাহির করিয়া বলিলাম, কেমনে জানিব হে প্রান সখা? সে আমাকে বলিল, তুমি ২৫ এর স্থানে ৪৫ এ গাড়ী ছুটাইতেছ? আমি তো আকাশ হইতে পড়িলাম, “হাউয়ার পুয়া কয় কী?” আমি বলিলাম, মামু, তাহা হইতেই পারে না, ঐযে দেখ, লেখা আছে ৪৫ মাইল। মামু বলিলে, না তুমি তো উহা পার হও নাই, তুমি যেখান হইতে বাহির হইতেছিলে সেইখানে ২৫ ছিল গতিসীমা। আমার তো পুরাই আক্কেল গুরুম। আমি নানা রকম করিয়া চোখ মুখ ঘুরাইয়া ইনাইয়া বিনাইয়া বুঝাইতে চাহিলাম, বলিলাম, দেখ আমি আসলে বুঝি নাই, নতুন দেশে আসিয়াছি, বুঝিতে পারি নাই। কিন্তু মনে হয় ব্যাটার শিফট শেষের দিকে, সারাদিন অন্তর্জাল ঘাটিয়া যেইসব আসন পাইয়াছে, আর স্বর্গমাসীদের*** উম্মুক্ত চিত্র দেখিয়াছে, তাহার উপুর্যপরি ভাবে খাটাইবার জন্য সে তাড়াতারি বাড়ী যাইতে চাহে। তাহাদের একটি অলিখিত কোটা আছে, ১০ খানা প্রেমপত্র ঝাড়িতে হইবে প্রতি শিফটে, আমি সেই নিয়মের কবলে পড়িয়াছি।
কোন কথাই মামু শুনিল না, উল্টা বলিল, তোমার কিছু বলিবার থাকিলে আদালতের জজ সাহেবকে বলিতে। মেজাজটাই খারাপ হইয়া গেল, এত দেখিয়া শুনিয়া পথ চলিতেছি, কিন্তু মামারা আমার পিছু ছাড়িতেছে না। আমার বোনের বান্ধবীকে তুলিলাম, তাহাকে তাহার স্থানে নামাইয়া দিলাম, আমার বোন বলিল, আপনে থাকিয়া যান। কিন্তু ২ সপ্তাহ আগে মাত্র মেয়ের জন্ম হইয়াছে, বিকাল হইতে বাহিরে আছি, মনটা বড়ই আনচান করিতেছে, তাই আমি রাজী হইলাম না, আবার বাহির হইলাম, একেবারে বাড়ী যাইয়া কন্যাকে ধরিয়া তাহার পর ঘুমাইব। কুয়াশা ততক্ষনে এমন ঘন হইয়াছে যে, বোতলে ভরা যাইবে। রেড হুক পার হইতেই দেখি পেছনে আরেকটি গাড়ী আমার পেছনে, পুলিশের গাড়ী যেহেতু সেখানে ফোর্ড ক্রাউন ভিক্টোরিয়া, তাই আমি সতর্ক হইয়া গেলাম, একদিনে ২বার ধরা খাইলে আমার আর এদেশে গাড়ী চালানো লাগিবে না। এই করিতে করিতে আমি একটি লাল বাতিতে আসিয়া দাড়াইলাম, সারাদিন অনেক ধকল গেছে, তার মধ্যে কঠিন কুয়াশা, আর দুপুরের পর হইতে কিছু পেটে পড়ে নাই, ভাবিতেছিলাম, কী একখানা দিন না গেল। টিকিটের মিমাংসা করিতে গিয়া আরো একখানা খাইয়াছি। আমার স্ত্রী জানিতে পারিলে হৃদযন্ত্রের ক্রিয়া বন্ধ হইয়া মারা যাইবে। 
এইখানেতে ধরা খাইয়াছিলাম
ওই লাল বাতিটার সাথেই আরেকটা লাল বাতি আছে, রাস্তাটা একখানা সুক্ষকোনের ন্যায়, ছবি দিয়া দিলাম, দোষ আমারই, অন্যবাতিটা লাল হওয়া মাত্রই আমি ব্রেক ছাড়িয়া দেই, আর যাই কই, হঠাৎ দেখি পিছনের গাড়ীর ভেতর থেকে লাল বাত্তি জ্বলিয়া উঠে। কাজেই লাল বাতি পার করিয়াই আমাকে দাড়াইয়া পড়িতে হয়। মামু তো গাড়ী দাড় করান মাত্রই আসিয়া বলিল, “লাইসেন্স এন্ড রেজিস্ট্রেশন”। তার পদবি দেখিলাম, শেরিফ। বুঝিলাম, আজ ভাঙ্গা শামুকে না, পা কাটিয়াছে রাঘব বোয়ালের দাঁতে। 
মামু আমার কাগজ দেখিয়া বলিল, নতুন চালক হইয় লাল বাতি মারিতেছ, আর কয়েকদিন পর কি করিবে? আমার তখন জান যায় যায় অবস্থা, মাথা কাজ করিতেছিলনা, কি বলিব, তাহাও বুঝিতে পারিতেছিলাম না, তাই মিন মিন করিয়া বলিলাম, দেখ, আসলে আমি খুব ক্লান্ত আর এমন কুয়াশা যে, মাথা কাজ করিতেছে না, আমার বোনকে নামাইতে আসিয়াছি, ওই দিকে আমার স্ত্রী কন্যাকে নিয়া একা আছে, আমার খুব বিপদ, আমাকে নিউ ইয়র্ক সিটি খুব শীঘ্রই পৌছাইতে হইবে।  আমাকে এইবারের মত ক্ষমা করিয়া দাও, আমি প্রতিজ্ঞ করিতেছি, আর কখনো অধৈর্য্য হইব না। এই মামুর যেহেতু অভিজ্ঞতা বেশী, আর মেয়ের কথা শুনিয়াই মনে হয় মন নরম হইল, সে বলিল, কিন্তু এমন করিয়া লাল বাতি মারিলে তো তুমি নিজের লাল বাতি জ্বালাইয়া ফেলিবে। শহরে আর ফিরিতে হইবে না, এবারের মত তোমাকে ছাড়িয়া দিতেছি, কিন্তু ভবিষ্যতে কিন্তু আর মাফ পাইবে না। আমি তাহাকে ধন্যবাদ দিয়া আরো কিছু গুনগান করিয়া আটকাইয়া রাখা শ্বাস আর গাড়ী দুইয়ি ছাড়িলাম। 
 

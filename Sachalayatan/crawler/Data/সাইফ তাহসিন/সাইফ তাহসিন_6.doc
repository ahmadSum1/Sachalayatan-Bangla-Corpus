দীপ নিভে গেছে



 শেষবার ঢাকা গেলাম ২০০৬ এর ডিসেম্বর মাসে, প্রায় দৌড়ের উপর। কোনভাবে পরীক্ষা দিয়ে পরদিন নিউ ইয়র্কের পথ ধরি, তারপর কোনমতে পড়িমরি করে প্লেনে। শেষমেষ ভালমতোই ঢাকা পৌঁছাই, পরদিনই ছিল ঈদ, তাই বিমানবন্দর থেকেই বাসায় গিয়ে একটু বিরতি নিয়ে আবার রওয়ানা দেই গ্রামের বাড়ির পথে। ঈদ শেষে ৩ দিনের মাথায় আবার ফিরে আসি ঢাকা, ফিরে আসার পর একদিন আমার একমাত্র ভাবীর দুলাভাই ফোন করে জানান, উনার কিছু প্রশ্ন আছে, আমাদের বাসায় আসবেন। এরপর ভাবীর কাছে শুনি যে উনার ফুটফুটে  চার বছরের ছেলে দীপ বেশ কিছুমাস ধরে খালি জ্বরে ভুগছে। ডাক্তারের পরামর্শমত রুটিন রক্ত পরীক্ষা করতে গিয়ে দেখা গেল যে শ্বেত-কণিকার পরিমাণ অস্বাভাবিক রকমের বেশি।
তাই উনাকে একজন রক্ত বিশেষজ্ঞের সাথে দেখা করতে বলেছে, তিনি দেখা করার পর আবার রক্ত পরীক্ষা করানো হলো, ১ বার না, ২ বার ২ ল্যাবে। কিন্তু দুবারই ফলাফল নেতিবাচক এসেছে, অর্থাৎ শ্বেত-কণিকার পরিমাণ অনেক বেশি। পরদিন উনার ডাক্তারের সাথে দেখা করবার কথা, তার আগে আমার বাবার সাথে কথা বলবেন। রক্তপরীক্ষার রিপোর্ট উনি সাথে করে নিয়ে এসেছিলেন, আমি নিজে থেকেই নিয়ে দেখলাম, এদিকে দুলাভাই আব্বার সাথে কথা বলতে লাগলেন। রক্ত পরীক্ষার রিপোর্ট দেখে আমার যেন পায়ের তলা দেখে মাটি সরে গেল। লম্বা করে কয়েকটা শ্বাস নিয়ে চোখ-মুখ শক্ত করে ভাবীর মুখোমুখি হলাম, এদিকে ভাবী আমার দিকে প্রত্যাশার আলো নিয়ে তাকিয়ে আছেন। আমি বললাম, শ্বেত-কণিকার অংকটা বেশি কিন্তু বোন ম্যারো টেস্ট না করে তো কিছু নিশ্চিত বলা সম্ভব না। এদিকে মনে মনে বিড়বিড় করতে থাকি আর বইয়ের পাতার অক্ষরগুলো জ্বলজ্বল করে ভাসতে থাকে। আশায় বুক বেঁধে ভাবীকে শ্বেত-কণিকার সংখ্যা বাড়ার অন্য কারণগুলো বলতে থাকি, এরপর আস্তে করে লিউকেমিয়ার সম্ভাবনার কথাও বলি। আর প্রানপনে দোয়া করতে থাকি যেন আমার আশংকা যেন ভুল করেও সত্যি না হয়।
কিন্তু, দূর্ভাগ্যক্রমে বোন-ম্যারো টেস্টের রিপোর্ট নিশ্চিত করে সবচেয়ে খারাপ সম্ভাবনাটাকে। তখন দীপের বয়স ছিল ৪ বছর, এতটুকু একটা শিশু, কি বা বুঝে, খালি দেখে প্রতিদিন কতগুলো লোক এসে তাকে সুঁই দিয়ে গুঁতোগুঁতি করে যায়, আর অন্যদিকে তার বাবা-মা, খালা-খালুরা কেমন চোখে তারদিকে তাকায় আর চোখ মুছে। এসব দেখতে দেখতে তার মাঝে মৃত্যুভয় ঢুঁকে যায়, যে কিনা মৃত্যু কি তাই জানে না। রোগ নিশ্চিত হবার পর তাকে ভর্তি করা হয় বঙ্গবন্ধু বিশ্ববিদ্যালয়ে পরবর্তী চিকিৎসার জন্যে। ওয়ার্ড ভর্তি ক্যান্সারের রোগী আর পাশের বিছানায় আরেকটি শিশুর মৃত্যু দেখে দীপ তার মাকে আঁকড়ে ধরে বলে, আম্মু, আমি মরতে চাই না। জানিনা কি চিন্তা করে দীপ একথাটা বলেছিল, আজও সেই কথাগুলো মনে পড়লে আমার বুকের মাঝে মোচড় দিয়ে উঠে, দম আটকে আসে।
আমি ঢাকায় থাকতে থাকতে কেমো-থেরাপি শুরু হয়, ডাক্তারি ভাষায় একে বলে রেমিশন ইন্ডাকশন, অর্থাৎ ওষুধ দেয়া হয়, হাফ লাইফের উপর বেজ করে। প্রতি ডোজ কেমোর সাথে শ্বেত-কণিকার সংখ্যা অর্ধেক হতে থাকে, এভাবে নুন্যতম সংখ্যায় নামিয়ে আনতে পারলে সাধারণত এই অপরিণত শ্বেত-কণিকাগুলো আর বাড়ে না, এই চিকিৎসার সাফল্যের হারও বেশ আশা জাগানিয়া। তাই নতুন আশায় বুক বেঁধে আমরা অপেক্ষা করতে থাকি, বলা যায় না, হয়ত এই শিশুটা এ দুঃস্বপ্ন কাটিয়ে উঠবে। মার্চ মাসে আমি আবার চলে আসি, এরপর আর দেখা হয়নি, কেমো নিলে শরীরের রোগ প্রতিরোধ ক্ষমতা থাকে না, তাই দীপের মা বাবা বাসায় প্রায় বন্দী করে ফেললেন নিজেদের ছেলেকে বাইরের জগতের রোগ জীবাণূ থেকে বাচার জন্য।আমি শুধু মাঝে মাঝে ওর ছবি দেখতাম ভাবীর মাধ্যমে। আর অজানা ভয়ে জিজ্ঞেস করতাম না খুব বেশি ওর কথা।
এরপর প্রায় ২ বছর চলে যায়, দীপ বেশ স্টেবল হয়ে যায়, রক্ত পরীক্ষার রিপোর্ট স্বাভাবিক হয়ে আসে, ডাক্তার পরীক্ষা করে মত দেন যে তার রক্তে আর ক্যান্সারের উপসর্গ নেই। এরপরও রোগ প্রতিরোধ ক্ষমতা পুরোপুরি ফিরে না পাওয়ায় প্রায় চার দেয়ালের মধ্যেই কাটতে থাকে দীপের দিনকাল। এরপর আরো দেড় বছর কেটে যায়, এর মাঝে ছেলেটা তরতর করে বেড়ে উঠতে থাকে, আমরাও স্বস্তির নিঃশ্বাস ফেলতে থাকি। সবার মুখে হাসি ফিরে আসতে থাকে, এদিকে ৬ মাস পরপর রক্ত পরীক্ষা করে নিশ্চিত করতে থাকে ডাক্তার যে তার শ্বেত-কণিকা আবারো মাথা চাড়া দিয়ে উঠে কিনা!
দুঃখজনকভাবে প্রায় ৬ মাস আগে আবার বাচ্চাটার রক্তে লিউওকেমিয়ার উপসর্গ নতুন করে ফিরে আসে। ডাক্তাররাও জানিয়ে দেন যে, এখন চিকিৎসা দিয়ে কোন লাভ হবে না, কারণ কেমো দিয়ে আর কোন ফল পাওয়ার আশা নেই। চিকিৎসকদের নিরূপায় অবস্থা দেখে অসহায় বাবা হোমিওপ্যাথি ,ভেষজ যে যা উপদেশ দিতে লাগলেন, সব চেষ্টাই চালিয়ে গেল। নিজের ছেলের জীবন যেখানে বাঁধা পড়েছে ভাগ্যের চাকায়, কি বা করার আছে। দীপের অবস্থা আস্তে আস্তে খারাপ হতে থাকে, তারপর তার রক্ত শূন্যতা দেখা দেয়, তাই তাকে রক্ত দেওয়া শুরু হয়, কিন্তু ৮ বছরের একটা বাচ্চার শরীরে কতবার আর রক্ত দেওয়া যায়। চেনা অচেনা সবাই হাত বাড়িয়ে দিল সাহায্যের। এই পর্যায়ে এসে আমার দেশের মানুষগুলার কথা ভেবে গর্বে বুক ফুলে উঠে, রক্ত দেবার জন্যে সবাই তৈরি, কিন্তু এতটুকু শরীরে আর কত ধকল সইবে?  আস্তে আস্তে বাচ্চাটা শরীরে আর রক্ত নেওয়ার ক্ষমতাও হারিয়ে ফেলে। গত এক সপ্তাহ ধরেই ওর অবস্থার অবনতির কথা শুনে মনটাকে শক্ত করার চেষ্টা চালিয়ে যাচ্ছিলাম। নিয়তির কাছে আমরা কত অসহায় তিলে তিলে টের পাচ্ছিলাম।
আমার অফিসে সেলফোনের নেটওয়ার্ক থাকে না, লেড দিয়ে পুরা দেওয়াল মুড়ানো বলে, তাই ভাবীর ফোনটা আমি পাইনা, সোয়া তিনটার দিকে বের হয়ে গাড়িতে উঠতেই একটা টেক্সট পাই, দীপ ওর কষ্ট থেকে রেহাই পেয়েছে, এই পৃথিবীর মায়া কাটিয়ে জীবনের পরবর্তী যাত্রায় এগিয়ে গেছে। জীবনটা কত আনন্দের তা উপভোগ করার আগেই ছোট শরীরটার উপর শুধু ঝড়ঝাপ্টা সহ্য করেই বিদায় নিতে হলো। আর আমি ঝাপসা চোখে গাড়ি নিয়ে ছুটে যাই আমার মেয়ের স্কুলের দিকে   ... 


আমার সচলাসক্তি



গত পরশু সচলের জন্মদিন গেল, কত অসাধারণ অনেকগুলো লেখাই না আসলো, তাই ভয়ে ভয়ে এই লেখাটা আজকে দিলাম, সূর্যের পাশে মোমবাতি জ্বালানোর ব্যর্থ প্রয়াস না করে একটু পরিবেশ হালকা হয়ে আশার অপেক্ষা করতে লাগলাম, কিন্তু সে সময় যেন আর আসে না। আমি বসে বসে মনে করার চেষ্টা করতে লাগলাম, যখন সচল সচল করে সবার মাথা খারাপ করতাম না, তখন কি করতাম? তখন মনে পড়ল গল্পের বই, ছায়াছবি, পিএসথ্রি তে ভিডিও গেম, এরকম আরো অনেক ভুং ভাং। এর মাঝে ধরে বসল আমাকে খোমাখাতা, দিনের ১৮ ঘন্টা কাটাতে লাগলাম খোমাগিরি করে। অফিসে গিয়েও শান্তি নাই, ডিএনএস আটকানো, তাতে কি আমি ডরাই? অ্যাডমিন এর অনুমতি কে পাশ কাটিয়ে প্রতি মেশিনে শেয়ালের লেজে আগুন ধরাতে লাগলাম। তারপর সেখান থেকে খোমাখাতায় ঢুকে সারাদিন এ কি করল, সে কি করল!! এভাবে দিন চলতে থাকে।
সচলাসক্তি - ১
এর মাঝে একদিন অনিকেতদা বলল, ওই মিয়া, অর্নব আসতেসে ডিসিতে, যাবা? কন্সার্টের কথা শুনলে আমি এমনিতেও লাফাই, তার মধ্যে অর্নব, না যাওয়ার প্রশ্নই আসে না। উত্তেজনায় আমার রক্ত গরম হয়ে গেল। গেলাম, দেখলাম, ফিরলাম, সেখানেও জিপি এস নিয়ে রাস্তা হারায় বেড়া ছেড়া অবস্থা, যাক সে গল্প নাহয় আরেক দিন করব।কিন্তু লক্ষনীয় বিষয় হল যে, পরদিন তিনি আমাকে একখানা লিংক দিলেন, আমি তো দেখে তাজ্জব, বুঝতেই পারতেসেন, তা সচলায়তনের লিংক। আর লেখাটি বেশ সংক্ষিপ্ত, কিন্তু সচলদের মন্তব্য দেখে আমি এত মজা পেয়ে গেলাম যে কি বলব! তারচেয়ে বড় কথা বাংলায় ব্লগ আছে,  আমি জানতামই না। বুকটা আমার ১ হাত ফুলে গেল, বুঝলাম, এখানে অংশ নিতে না পারলে জীবনই বৃথা। সদস্য পদের জন্য নিবন্ধন করে ফেললাম, কিন্তু বেকুবের মত নীড়পাতায় এসে দেখলাম ও না, নিয়ম কানুন। এভাবে পড়ে থাকলো সচলায়তন বহুদিন। এরপর, অনিকেতদা লেখা দিলেই আমাকে মাঝে মধ্যে বলতেন যে, তিনি লেখা দিয়েছেন। কিন্তু আমার বিদ্যুৎবার্তা দেখি, কই কেউ তো ডাকে না আমাকে। 
এর মাঝে অনিকেতদা আরেকবার আওয়াজ দিলেন এই লেখাটির ব্যাপারে, আমি অফিসে বসে লেখাটা পড়লাম, তখন ও আমি ভাবতাম সদস্য ছাড়া মন্তব্য দেয়া যায় না, কিন্তু সেদিন নীড়পাতায় গিয়ে দেখি “কস কি মমিন” এর একটি পর্ব। কিন্তু পড়তে পারি না, মহা সমস্যা, কী করা যায়? এই জিনিষ তো না পড়ে আর পারা যাচ্ছে না, কাজেই মন খারাপ করে দিলাম একখানা পত্র সচলে, সাথে সাথে উত্তর এসে গেল, তখন আমি অবহিত হলাম যে, আমাকে অতিথি হিসাবে লেখা দিতে হবে। তারপর তো স্টেজ ফ্রাইটে ধরলো, কি লিখবো? কত কিছু মাথায় ঘুরে, কিন্তু কোনটা ছেড়ে কোনটা দেই?  এই করতে করতে আরো এক দেড় মাস চলে গেল, ততদিনে আমি রেগুলার সচলে আসতেছি, খোমাখাতার খোমা পুরাই বন্ধ, এর মাঝে পড়লাম সবুজ বাঘের লেখা “একটি ঘাস খাইকা বাঘ ও ভুদাই ঘুড়া” , এক লেখাতেই আমি সবুজ বাঘের খাঁটি ভক্ত বনে গেলাম, একদম শুরু থেকে শেষ পর্যন্ত তার সব ব্লগ পড়ে ফেললাম।
সচল ও আমি
এর মাঝে নজর কাড়লো মুখফোড় দাদা, তার আদমচরিত - ০০৮, ততদিনে আমার সবুজ বাঘ, অনিকেতদার সব পোস্ট পড়া শেষ, রিভাইজ করি আরকি। কিন্তু মুখার পোস্ট তো আর ১-২ টা না, নতুন থেকে পুরানের দিকে যেতে থাকি, ২-৩ সপ্তাহ লেগে যায় অফিসের কাজ ফাঁকি দিয়ে সব পোস্ট পড়তে গিয়ে, এর মাঝে নজর কাড়তে থাকে হিমুদা, ধুগো, পিপিদা, তীরুদা, ইশতি, ভুতুম, দ্রোহী, আরো অনেকে, আর অফিসে বসেও অর্ধেক সময় কাটাতে থাকি সচলে। কিন্তু লেখা আর বের হয় না, আর লিখতেও ইচ্ছা হয় না, এমন অসাধারণ সব লেখা পড়ার পর নিজের চিন্তা ভাবনাকে বুড়িগঙ্গার পানির মতই অপরিছন্ন লাগতে থাকে। কিন্তু অনিকেতদা আমাকে উৎসাহ দিয়ে যেতে থাকেন এত কিছুর পরেও। দৈনিক আমি অফিসে ঢুকেই জি-মেইল আর সচল খুলে বসি, ১ ঘন্টা কাল লেখা পড়ে আপডেট হয়ে তারপর যাই বসের কাছে, আমার কি কি কাজ আছে আজকে, বুঝে নেবার জন্য। আমি সবার লেখাই গুরুত্ব দিয়ে পড়ি, অতিথিদের লেখাও পড়ি নিয়মিত, এর মাঝে নজর কাড়লো মামুন ভাই ও তার কাস্টমস কাহিনী, আমি ধুমায় কমেন্টাইতে লাগলাম, আমার হাউকাউ এর ঠেলায় উনি আমাকে জি-মেইলে যোগ করলেন, তারপর খোমাখাতায় ও যোগ করলেন, তারপর একদিন টেলিফোন, অনেক গল্প হল উনার সাথে, আর উনিও ধরলেন, আমাকে লেখা দিতে। একদিকে অনিকেতদা, আরেক দিকে মামুন ভাই, মহা যাতাকলে পিস্ট আমি।
সচলে লেখা ছাপা হবার অনুভূতি
শেষমেষ আমার প্রথম লেখা আসে মে মাসের ২৩ তারিখে, অত্যন্তই রস কষ হীন একটি লেখা, কিন্তু বেশ সাড়া পেয়ে যাই, আর নেশায় ধরে আমাকে। আবজাব লেখতে থাকি, আর সচল, হাচলেরা আমাকে অনুপ্রেরনা দিতে থাকেন প্রানভরে। ৩ টি লেখা প্রকাশের পরতো এমন অবস্থা হল যে, কোথাও বেড়াতে গেলেও সচল খুলে বসে থাকছি, গল্প করা বাদ দিয়ে সচলে কার লেখায় কে কি বলল, তাই পড়ে যাচ্ছি আর নিজেই ফিক ফিক করে হাসছি। এর পর অবস্থা হল আরো খারাপ, যাকে যেখানে পাচ্ছি, ধরে ধরে সচলের লেখা পড়ানো শুরু করলাম, শুরুতেই নিজের লেখা পড়তে দিলাম না কাউকে, তাহলে সচল সম্পর্কে নিম্নমানের ধারনা নিয়ে হয়তো ফেরত যাবেন! আমার এই আক্রমনে ধরাশায়ী হলেন আমার শাশুড়ী, আমার শ্যালিকা, আমার ভাবী, আর এখান কার বাংলাদেশী কমিউনিটির আরো কয়েকজন। কিন্তু তাতে তো আমার মাথা ঠান্ডা হয় না, আমি এর পর জি-মেইলে নিজেকে মেইল করলাম বাংলা ফন্ট আর অভ্রের লিংক, তার যেখানেই যাই, গিয়ে ফন্ট লোডাই আর নীড়পাতা বদলিয়ে সচল কে সবার নীড়পাতা করে রেখে আসতে থাকি। লোকজন তো এখন আমাকে দেখলে কম্পিউটার সামলিয়ে ফেলেন, নাহলে চোখ পাকিয়ে বলেন, আমি যেন কিছু পরিবর্তন না করি, কিন্তু চোরা না শোনে ধর্মের কাহিনী।
সচলে হাচল হবার অনুভূতি
এই সকল টাল্টিবাল্টি করতে করতে আজমীর ভাইজানের লেখাটা চোখে পড়ে যায়, সেখান থেকে মাথায় আসে আমার নিজের গল্প গুলো সবাইকে জানানোর বুদ্ধি, লিখতে লিখতে আমাকে অতিথি হিসাবে নিক ও সচল করা হয়, সেই সময়কার অনুভূতিটা বড়ই সুন্দর আর স্মরনীয়। এখন সকালে ঘুম থেকে উঠে দাঁত মেজেই গিয়ে বসি কম্পিউটারে, বসা মাত্র মামুন ভাই মেসেজ দেন, “কি রে পাগলা”, শুনতেই মনটা ভালো হয়ে যায়। তারপর শুরু হয় একটার পর একটা পোস্ট পড়া আর কমেন্টানো । তারপর ধীরে সুস্থে অফিসে যাই, সেখানে গিয়েও ঢেকির ন্যায় স্বর্গে ধান ভানি 
 

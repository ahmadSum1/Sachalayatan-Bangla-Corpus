পোস্টারায়তনঃ বিজয় দিবস



 বিজয় দিবস আসলেই কেবল উসখুস করতে থাকি আর চিন্তা করি, আজকে ৩৮ টা বছর চলে গেল, অথচ আমরা যেন দিনকে দিন পিছিয়েই পড়ছি, আর আমাদের পিছিয়ে পড়তে ইন্ধন যুগিয়ে যাচ্ছে ৭১ এর ঘাতক দালাল এবং তাদের নয়া রিক্রুট সাঙ্গপাঙ্গরা। এদিকে বিদেশে বসে বৃথা আস্ফালন করি, মুখে বড় বড় কথা বলি, কাজের বেলায় লবডঙ্কা। এভাবেই কি চলে যাবে সময়, আর সেই সুযোগে শয়তানের বাচ্চাগুলো আস্তে আস্তে আমাদের সকল নাজুক স্থান কব্জা করে নিবে? 
আসলে সুন্দর করে গুছিয়ে কিছুই বলতে পারি না, তারপরেও কতকিছু বলতে ইচ্ছা করে। সেদিন  হিমুদার সাথে আন্তর্জালে কথা বলতে বলতে মাথায় আসল পোস্টারায়তনের কথা। জানি যে, সামনে ১৬ ডিসেম্বর, তার পিঠে ২১ ফেব্রুয়ারী আর ২৬ শে মার্চ এসে আবার চলেও যাবে, তাকে ধরে রাখা যাবে না, কিন্তু আমরা যদি স্মরণীয় কিছু করে রাখতে পারি এই সময়টাতে নতুন প্রজন্মের জন্যে না দেখা না শোনা মুক্তিযুদ্ধকে এবং তাঁর চেতনাকে তাদের কাছে বর্তমানের মতই জ্বলজ্বলে করে রাখতে পারে। সেই কারনেই এই পোস্টারায়তনের আয়োজন।
এখন সচলে যে মানের ছবি আসে, তাতে ছবি দিতে হাটু কাঁপে, লজ্জাও করত কিন্তু আমার আবার লজ্জা নেই কিনা, তাও মাঝে মাঝে ভুল করে দুই-একটা ছবি দিয়ে দেই। তাই সচলের আলোকচিত্র শিল্পীরা, সেই সাথে গ্রাফিক্স মুগল যারা আছেন, তারা রঙে রঙে পোস্টার বানিয়ে রঙিন করে দিন সচলের আগামী তিন মাস। আজকে আবার লজ্জার মাথা খেয়ে তাই আমিই একটা পোস্টার দিয়ে দিলাম। গর্ব করে যেন বলতে পারি, আমার পোস্টারটাই সবচেয়ে ফকিরা ছিল (সেটা যে হবে, কোন সন্দেহ নাই, তাও ফাঁকতালে একটু ডায়লগ মেরে নিলাম আরকি)।
আগেই বলেছি আমি গ্রাফিক্সের অ আ ক খ ও জানি না, যেটুকু শিখেছিলাম গুতিয়ে গুতিয়ে, দীর্ঘদিনের অনভ্যাসে তাও ভুলে গেছি, তাই পোস্টার বানানোর এই শিশুতোষ অপচেষ্টা আশাকরি আপনারা ক্ষমা সুন্দর দৃষ্টিতে দেখবেন। আর আসল উদ্দেশ্য কিন্তু আমার পোস্টার দেখানো নিয়ে না, যেটা বানিয়েছি সেটা আমার নিজের কাছেই মানসম্মত হয় নি, তাই আপনাদের কাছে আহবান রইল যে, আপনারাও একটা করে পোস্টার বানিয়ে আবার সচলায়তনে পোস্টারায়তন শুরু করুন এবং সেটা চলুক একেবারে মার্চের শেষ পর্যন্ত। অনেক কিছু চেয়ে ফেললাম, এবারের মত এখানেই বিদায় নেই। 

জয়তু সচলায়তন


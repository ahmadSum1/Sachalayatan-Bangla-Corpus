জুয়ার নগরীতে এক নিশি



 অনেকদিন লিখি না, তারপরেও যখনই লিখতে বসি, খালি ছবি দেখাতে মনে চায়, কী যে এক যন্ত্রণা, কোনটা ছেড়ে কোনটা করি, আরেকদিকে বিশ্বকাপ এসে আরো ভেজাল লাগায় দিছে। অন্যদিকে চামে চিকনে বেশ ঘুরাঘুরি করে ফেলেছি, খোমাখাতায় যারা আমার বন্ধু আছেন, কমবেশি তারা এর মাঝেই জেনে গেছেন সেসব ঘটনা, তবে সে নিয়েও একটা পোস্ট অর্ধেক লিখে বসে আছি। গত শুক্রবার রাতে খুব উত্তেজনা নিয়ে ল্যাপির সব সফটওয়ার আপডেট করলাম, আগামীকাল আর্জেন্টিনার খেলা বলে কথা।
অনিকেতদাকে ফোন করে জ্বালাইলাম কতক্ষণ, শেষমেশ থাকতে না পাইরা আইবো কইয়া উনি বিদায় নিল যে একসাথে খেলা দেখব। দেশের মত বৈঠকি চালে তো আর এখানে খেলা দেখতে পারি না, আর খেলাটা শনিবারে পরছে বিধায় বাসায় থাকব, তাই এই খেলা একসাথে না দেখলেই না। খেলা দেখতে সকাল সকাল অনিকেতদা হাজির হয়ে গেলেন, আমরাও জেঁকে বসে খেলা দেখতে শুরু করলাম। ৭ মিনিটের মাথায় আর্জেন্টিনা গোল দিয়ে ফেলায় নিচের তলার বুড়ির ঝাড়ুর বাড়ি উপেক্ষা করেই আমরা হৈ-হুল্লা করতে লাগলাম। এর মাঝে মিহি গলায় অনিকেতদা প্রজাপতিকে জিজ্ঞেস করলেন, আজকে রাতের এ আর রহমানের সংগীতানুষ্ঠানে যাবে কি না? 
আমার স্ত্রীর ইচ্ছা থাকলেও টিকিটের দাম, আশা যাওয়ার খরচা ইত্যাদি নানা কথা মনে করে সে নিজেকে প্রবোধ দিয়ে যাচ্ছিল, কিন্তু অনিদার কথায় তার সিদ্ধান্তে যেন কিছুটা ফাটল ধরল। খেলাশেষে উনি ফুট মারলেন, আমিও অনেকদিন পর সুযোগ পেয়ে আন্তর্জালে ঘুরাফিরা করতে লাগলাম। এর মাঝে প্রজাপতি আমাদের ভারতীয় বন্ধু প্রিয়ার সাথে কথা বলে জানতে পারল, তাদের দলে আরো ২ জন লোক যোগ হয়েছে, তাই সে আরো টিকিট কাটতেছে, সে যেতে চাইলে টিকিট কেটে দিবে। তখনো বেচারি কিছুটা গাঁইগুঁই করছিল, কিন্তু পরে আমি যখন আশা দিলাম যে, আমি সামারাকে দেখে রাখব, সে ঐ দলে অনুষ্ঠান দেখতে পারে শুনে রাজি হয়ে গেল, একটাই শর্ত, আমাকে ভেতরে ঢুকতে বলতে পারবে না। আমি আর আমার কন্যা আটলান্টিক সিটি ওরফে জুয়ার নগরীতে ঘুরে ফিরে বেড়াবো।
সেখানে গিয়ে আমার একটা পয়েন্ট এন্ড শুট আর আমার কন্যার দেখভাল করার কথা ছিল। অন্যদিকে ২০০ মিলি লেন্সসহ ক্যামেরা আমার স্ত্রীর দায়িত্বে থাকার কথা ছিল, কিন্তু বিধিবাম, গেটে এক কৃষ্ণ মহিলা আমার স্ত্রীকে বাধা দিয়ে বলে, এই ক্যামেরা দিয়ে সে নাকি পুরা অনুষ্ঠান রেকর্ড করে ফেলবে, যতই বুঝাক না কেন, তারা তাদের সিদ্ধান্তে অটল, এমন না যে ক্যামেরা ভিডিও করা যায় না, কিন্ত ডিএসেলার দিয়ে কেউ আগে ভিডিও করেছেন বলে মনে করতে পারলাম না। কাজেই ক্যামেরা আমার হাতে ফেরত চলে এল, তার বদৌলতে আমি কিছু ফটুক খিঁচে ফেললাম। ভেতরে কি হয়েছিল, সে ঘটনা যদি জানতে চান, অনুষ্ঠানের বর্ণনা, তার জন্যে অনিকেতদাকে ধরতে হবে। 
বরং আসেন, আমরা একটু বাইরে ঘুরাঘুরি করি, ছবির মান বেশি ভালো না, আর তেপায়া না নেয়ার মত অপয়া সিদ্ধান্তের খেসারত দিতে হয়েছিল বেশ ভালো ভাবেই। আর কথা না বাড়িয়ে আসেন ছবি দেখি।

সন্ধ্যার আকাশে জুয়ার নগরী - ১

সন্ধ্যার আকাশে জুয়ার নগরী - ২

ক্লান্ত মডেলঃ ভুয়া ক্লান্তির পোজ, ছবি দেখে বিভ্রান্ত হইয়েন না

বোর্ডওয়াকে 'রেইনফরেস্ট ক্যাফে'

মলের ভেতরে লবি

নামহীন করিডোর, বেঞ্চি পাতা আছে, ভুয়া বালুও আছে, পাকায় বসে বালুতে পা ডুবিয়ে সমুদ্র দেখার জন্যে।

যাদের মন জানালার দিকে, তারা আমার জ্ঞাতি ভাই 

ব্যালির জুয়াখান আর ফটোল

ব্যালির জুয়াখানা ছাদের উপর থেকে

চিন্তামগ্ন সৈনিকঃ কোরিয়ান ওয়ার মেমোরিয়াল - ১। আংকেল স্যামের কাম হইলো যেইখানে পারে, একটা কোরিয়ান ওয়ার মেমোরিয়াল বানানো, সেই লিংকন মেমরিয়ালের সামনে থিক্কা শুরু কইরা, মেরিল্যান্ড, নিউ জার্সি, নিউ ইয়র্কের  অলিগতি, হাইওয়েতে কোরিয়ান ওরার মেমোরিয়াল পাবেন

কোরিয়ান ওয়ার মেমরিয়াল - ২

কোরিয়ান ওয়ার মেমরিয়াল - ৩

কোরিয়ান ওয়ার মেমরিয়াল 'সাড়ে তিন'
আমাদের বিশিষ্ট আলোকশিল্পী অনুপম ত্রিবেদি  আমার ছবিটাকে কাদার ব্যাঙ থেকে এক্কেবারে সুপুরুষ রাজপুত্রে পরিণত করে দিয়েছে যাদুর কাঠির ছোয়ায়, তার এই মহানুভবতায় আমি এতই আনন্দিত আর সম্মানিত হইয়া গেছি যে, এইটা পোস্টে ঝুলায় দিলাম। অনেক অনেক ধন্যবাদ ভাই অনুপম ত্রিবেদি

সিজারের জুয়াখানা

সিজারের পথচারী থুক্কু জুয়াচারী পারাপারঃ আসলে তারা কম দামে মদ বেচে (মদ থাকে না পানি তা নিয়া অবশ্য সন্দেহ আছে), সেইটা খাইয়া জুয়াড়িরা যাতে গাড়ি চাপা না পরে এইজন্যে জুয়াড়ী পারাপার
আসলে পোস্ট লিখতে বইছিলাম আমি আর আমার কন্যা কী দারুণ একখানা সন্ধ্যা কাটাইছি, সেইটা কওনের লাইগা, কিন্তু দেখাগেলো এর মাঝেই পোস্ট বিশাল হয়া গেছেগা, এরপরে এইটারে টানলে শ্রদ্ধেয় সহব্লগাররা মাইর দিতে পারে। উনারা কইবেন, হালায় ভালু ছবি তুলপার পারে না, কাঁপা হাতে বাঁকা ছবি তুইলা আমাগো চোখ ব্যথা করছে, আবার এখন বকবক কইরা কানের খৈলও নড়াইবার চায়, এই আপাতত আমি ফুট মারতেছি। 


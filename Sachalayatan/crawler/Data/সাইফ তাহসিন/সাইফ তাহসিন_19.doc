সচলায়তন এবং আমি



১.
 গত ২ সপ্তাহ ধরে প্রচন্ড খারাপ দিন যাচ্ছে, যতই জমজমের পানি দিয়ে মুখ ধুইনা কেন, সকালে ঘুম থেকে উঠতেই মুখ দিয়ে ক্রমাগত খিস্তি বের হতে থাকে। আজকে আমার এখানে রবিবার, তাই ঘর পরিষকার করতে শুরু করেছি, দীর্ঘ আড়াই মাস পরে আমার স্ত্রী ঢাকা থেকে ফিরে আসছে আগামী মঙ্গলবারে, তাই আমার ‘উপায় নাই গোলাম হোসেন’ মার্কা অবস্থা। অভুক্ত অবস্থায় এই কাজকর্ম চলছে, এর মাঝে এক আংকেল ফোন দিলেন, তার একটা কাজ করে দিতে হবে এবং এক্ষুনি যেতে হবে আমাকে ফিলাডেলফিয়া। আমি দীর্ঘশ্বাস ফেলে শাহান মিয়াকে বগলদাবা করে রওয়ানা করলাম অগত্যা। এদিকে, এত কাজ বাকি যে আবারো খিস্তি বের হতে শুরু করল আমার মুখ দিয়ে। 
অনেক কষ্টে ছুটকারা পেয়ে বাসায় ফিরে আসা আবার সেই গৃহস্থালী কাজে নিজেকে নিয়োগ করলাম, এরপর কি মনে করে আন্তর্জাল খুলে বসলাম, তড়িৎবার্তা খুলতেই দেখি সচলায়তনের থেকে বার্তা এসেছে, এসে পড়েছে আমার সেই বহুল প্রতিক্ষীত মূহুর্ত, আমি নিজের চোখকেও বিশ্বাস করতে পারলাম না, আসলেই কি আমি যা দেখছি তা সত্যি? আমাকে নাকি সচল করার সিদ্ধান্ত নেওয়া হয়েছে, হাজার মেজাজ খারাপের মধ্যেও আমার মনটা খুশিতে নেচে উঠল, মনে মনে ২ বার বললাম, ‘ইয়া বেইবি’ বলে যখন শান্তি পেলাম না, তখন জোরেই বলে ফেললাম, ‘ইয়া বেইবি ইয়া’। এই অসাধারন উপহারের জন্যে সচলায়তনের মডারেশন কমিটিতে যারা আছেন তাদের অসংখ্য ধন্যবাদ। এমন খাইষ্টা মেজাজ যাচ্ছিল কিছুদুন ধরে যে, মনে করতে পারছিলাম না, কোন কিছুতে এমন আনন্দ পেয়েছি অন্য কিছুতে।
তারপরেই ঢুকে পড়লাম সচলায়তনে, আমার প্রিয় সচলায়তনে, যেখানে এসে দিনে একবার শ্বাস নিয়ে যাই হাজার ভেজালের মাঝে, একটু বাংলা পড়বার আশায়। এরপরে দেখি উপরে ঝুলছে ওডিনের ফটুকব্লগ, ঢুকে মন্তব্য করতেই দেখি ফুরুৎ করে মন্তব্য এসে পড়ল, মনটা খুশি হয়ে উঠার কথা ছিল, এবং তা উঠলও, তারপরে লেখার নিচে দেখি ভোট দেবার ব্যবস্থা, এবারে ধেই ধেই করে নাচতে নাচতে ভোট দিয়ে ফেললাম, ঠিক তখনই মনে পড়ে গেল, হায় হায়, এতদিন যে লক্ষ-কোটি তারা দিতাম, এখন কি হবে? এখন যে আমার হাতের সম্বল মাত্র পাঁচটি তারা, আসলেই সুখে থাকলে আমাকে ভূতে কিলায়।
কেন জানি না, নামের পাশে অতিথি কথাটার কেন যেন খুব অভাব অনুভব করতে লাগলাম, অনেকদিন অতিথি থাকায় কেমন যেন মায়া পড়ে গিয়েছিল, তবে নতুন অভিজ্ঞতাটাও খুব অসাধারন লাগছে আমার কাছে। শাহান তখন আমার পাশেই ছিল, সে বলে, আলাজিহবা বের করে হাসছেন কেন? আমি ঘটনা বলতেই সে বলে, “খারান মিয়া, ছবি খিচ্চা রাখি, যে ভেটকি দিবার লাগছেন”। আজকে আমার আসলেই অনেক আনন্দের দিন, কথাটা আসলেই বিশ্বাস করতে বাধ্য হলাম যে মেঘের আড়ালে সূর্য্য হাসে। এখন সূর্য্য এসে আমার মাথার উপরে আগুন ধরিয়ে ঘিলু ফ্রাই না করলেই হয়।
২.
যাক, অনেক আজাইরা পেচাল পারতেছি, একটা মজার ঘটনা বইলা ফুটি আজকের মতন। তখন আমি সপ্তম শ্রেণীতে পড়ি, চুইং গাম চিবাচ্ছি মনের সুখে বাংলা ক্লাসে, আমার পাশের দোস্ত বলে, কি রে ছাগলেই মত জাবর কাটতেছিস কেন? আমি মুখ ঘুরিয়ে বললাম, কেন তুইও চিবাবি? সে অন্যদিকে মুখ ঘুরিয়ে বলে, না এসব সে চিবায়, আজাইরা চাপা ব্যাথা করার কোন মানে আছে? আমি ঘটনা বুঝলাম, তাকে এক কাঠি সাধতেই সে মনের সুখে চিবাতে শুরু করল, কিছুক্ষনের মাঝেই আমার অন্য পাশের জন, সামনের জন, পিছনের জনও জাবর কাটতে শুরু করল। আকামে বইসা থাকলে যা হয়, শয়তান এসে কানে ফুক ফাক ভুং ভাং দিতে শুরু করল, প্রায় ১০ মিনিটের মাথায় আমি শয়তানের সাথে গলাগলি দিয়ে সামনের জনের সিটে চিবানো চুইং গাম লাগিয়ে দিলাম, সে তখন কি একটা পড়া বলছিল দাঁড়িয়ে, আমার দেখাদেখি সেও তার মুখেরটা সেখানে রোপণ করে ফেলল, এরপরে যথারীতি সামনের জন বসে পড়ল চেয়ারে।
আমি আর আমার পাশের জন দম আটকে অপেক্ষা করছি, কখন ব্যাটা উঠে দাঁড়াবে, এর মাঝে স্যার আমাকে দাড়া করিয়ে বললেন, ‘পাদ্য’ দিয়ে একটা বাক্য বল। আমি তো আকাশ থেকে পড়লাম, কারন এতক্ষন কিছুই শুনি নাই, সম্পাদ্য উপপাদ্য ধরনের কিছু হবে মনে করে মুখ খুলতে নিয়েছি, এর মাঝে বোর্ডে চোখ পড়ে গেল, সেখানে দেখি লেখা ২ টা বাক্য, পড়ে যা বুঝলাম, তাতে পানির সমার্থক কিছু বোঝানো হয়েছে বলে মনে হল। নিশ্চয় স্যার ক্লাসে এসে ‘বায়ু’ সংক্রান্ত কিছু নিয়ে বাক্য গঠন করতে বলবেন না, তাই একটা লম্বা দম নিয়ে বললাম, স্যার, ইয়ে মানে, “পাদ্য আমরা পান করি’ সেফ সাইডে থাকা আরকি, পানি হোক আর বায়ু হোক, পানই তো করতে হবে। সেই স্যার ছিলেন পিটির শিক্ষক, সারা স্কুলের সবাই ‘উনি আসছেন’ শুনলেই পাথর হয়ে যেত, উনার মারের এতই হাত-যশ।
সারা ক্লাস হো হো করে হেসে উঠল, আমি তো পারলে বেঞ্চের নিচে লুকাই, ভাগ্যিস লজ্জা-শরম ছিলনা, থাকলে যে কি হ’ত? স্যার বললেন, বটেরে ব্যাটা বদমায়েশ, ক্লাসে বসে সারাদিন চিকুরতালি কর! না! বলতে বলতে উনি আমার সামনের জনকে দাড়া করালেন, কিন্তু বিধিবাম, তার সাথে সাথে চেয়ারও উঠে আসল, তারপর ধড়াস করে মাটিতে পড়ল। সাথে সাথে স্যার লাফ দিয়ে সামনে এসে ওর চুল মুঠি ধরে টান দিয়ে বললেন, আমার সাথে মশকারি করিস? সে কাঁদো কাঁদো মুখে বলে, স্যার কে যেন আমার পাছায় চুইং গাম লাগিয়ে দিয়েছে? সাথে সাথে, স্যার বললেন, কে এনেছে ক্লাসে চুইংগাম? ব্যাস, আসামী হাজির হয়ে গেলাম, স্যার ক্যাপ্টেন কে পাঠালেন দুটো জবার ডাল আনার জন্যে। 
ক্যাপ্টেনটাও এমন বদ, মোটা-তাজা দেখে ২ তা ডাল নিয়ে এল, স্যার বললেন, কোন হাত দিয়ে চুইংগাম লাগিয়েছিস পাছায়? আমি আস্তে আস্তে বললাম, ডান হাত। উনি মারা শুরু করলেন, খান ৩০ বাড়ি খাবার পর শয়তান এসে আবার কানে ফুক মারা শুরু করল, আমি মিনমিন করে স্যারকে বললাম, আমার পাশের জনও ছিল, আমার পার্টনার ইন ক্রাইম ;)। স্যার হেসে বল্লেন, ও, তোরা গিলটি বাই এসোশিয়েসন? দেখাচ্ছি মজা, বলে আমার দোস্তকেও কতক্ষন পেদানি দিলেন, তারপরে মনে হল, ওকে বেশি মেরে ফেলেছেন, তাই গুনে গুনে ৫০ টা বাড়ি দিয়ে তারপর বললেন, একটা চুইংগাম দে। 


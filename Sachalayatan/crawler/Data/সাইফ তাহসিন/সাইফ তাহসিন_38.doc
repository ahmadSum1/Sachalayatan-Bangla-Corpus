শুভ ভাইয়ের শুভ জন্মদিনে



২৫এ জুলাই অর্ধঘুমে অর্ধ-জাগরনে ৭টায় উঠে এক হাতে দাঁত মাজতে মাজতে আর অন্যহাতে স্ক্রাব পরতে পরতে শুরু হয় শনিবারের সকালটা। ঘোড়ার ডিমের সকাল ৮টায় কাজ আছে, মেজাজটাই খিচড়ে গেল দিনের শুরুতেই। রওনা হলাম অফিসের পথে, ঘুমের মাঝেই গাড়ী চালাতে চালাতে, কিন্তু অফিসের কাছে গিয়ে খুব মজার একটা জিনিষ দেখলাম। একটা কাঠ-বিড়ালীকে চড়ুই এর মত সাইজের একটা পাখি তাড়া করেছে, আর সেই কাঠ-বিড়ালী “চাচা আপন প্রাণ বাঁচা” দৌড়ে পালাচ্ছে। যাক এই ভাবে অফিসে ঢুকেই একটা রোগী পার করে কোনমতে সচল খুলে দেখি চরম গরম অবস্থা। একাধারে রেনেট, প্রহরী আর কিংকং এর পোস্ট, পড়া শুরু করতে গিয়ে মনে পড়ে গেল অনিকেতদার কথা, “তুমি মনে হয় একমাত্র মানুষ যে সচলে বসে থাকার জন্যে ঘন্টা হিসাবে টাকা পাও”। মনে পড়তেই হো হো করে হেসে উঠলাম, আর আমার সহকর্মীরা “পাগলের পুর্বাবস্থা” মনে করে আস্তে করে হেটে দূরে সরে গেল।
যাক এত বক বক করে যা বুঝাতে চাইছি যে, আমার প্রাত্যহিক জীবনে সচল কতটুকু অংশ জুড়ে আছে। আমি ডেলাওয়ারে যখন আসি, তখন বাংলাদেশী কাউকে চিনতাম না আমার এক বন্ধু ছাড়া। এক বছরের ও বেশী কেটে যায় এভাবে। এরপর একদিন খোমাখাতায় আমাদের “মৃত্তিকা” বার্তা পাঠায় যে সেও একই শহরে থাকে, আমি ছুটে যাই দেখা করতে। তারপর দেখা সাক্ষাৎ চলতে থাকে, তারপর গত পহেলা বৈশাখে দাওয়াতে গিয়ে পরিচয় হয় অনিকেতদার সাথে। স্বভাবতই আমার কথাবার্তা শুনে উনি উপরোক্ত কাঠ-বিড়ালীর মত জান হাতে নিয়ে পালাতে উদ্যত হন, কিন্তু ভাগ্যের কী নির্মম পরিহাস, উনি আমার হাত থেকে বেশী দুর পালাতে পারেন না। আমি বাসা পরিবর্তন করে এসে হাজির হই উনার হাউজিং কমপ্লেক্সে। তারপর তো শুরু হয়ে যায় যত্রতত্র উৎপাত, বলা নাই কওয়া নেই, যখন তখন ফোন করে, বস, চলেন এখানে যাই, সেখানে যাই, উনি একটু একা থাকতে পছন্দ করেন, আর আমি হই হুল্লা পছন্দ করি। উনি যত না করেন, আমি তত বেশী করে ঠেসে ধরি। 
এর পর শুরু হল আমার এক্সপেরিমেন্টাল রান্নার যুগ, নিজে যা রাঁধি, নিজেই খেতে পারি না, জোর করে প্রজাপতি আর অনিকেতদাকে খাওয়াই, উনি এরকম নানা অত্যাচার মুখ বুজে সয়ে যেতে থাকেন, এর পরে হঠাৎ করেই অর্নবের কন্সার্টের খবর পেয়ে আমরা ২ জন গিয়ে হাজির হই ডিসি, সেখানেও ঘটে যায় এক কেলেংকারী, আমার ভুলে আমাদের প্রায় ১ ঘন্টা দৌড়ে যেতে হয় কনসার্টের হলঘরে। ফিরে এসে সচলে হাতে খড়ি হয় আমার অনিকেতদার লেখার মাধ্যমে। তারপর ধীরে ধীরে নিয়মিত পাঠক, তারপর লেখা। পুরা ব্যাপারটাই ঘটেছে একজন শিশুর হাঁটতে শেখার মত, আর অভিভাবকের ভুমিকায় বুঝতেই পারছেন কে ছিল। আজকে কাজ সেরে বাসায় ফিরে দেখি রেনেটদা আমার হয়ে কাজ করে ফেলেছেন, তখন খুব ভালো লাগছিল, যে উনার মত সুন্দর করে কিছু একটা লেখা আমার পক্ষে সম্ভব হত না। কিন্তু ঘন্টাখানেক যেতেই আস্তে আস্তে আমার নিজেকে স্বার্থপর মনে হতে লাগল। যিনি আমাকে হাতে ধরে সচলে আনলেন, আজকে এই বিশেষ দিনে উনাকে নিয়ে একটা লেখা দিতে আমি কিনা কার্পণ্য করছি। তাই এই যাই পারি না কেন, লিখতে বসলাম।
অনিকেতদাকে নিয়ে কি লিখব তা এখনো বুঝে পাচ্ছি না, তা আপনারাও পরিষ্কার বুঝতে পারছেন, কাজেই মনে হয় আং ফাং তাং লিখেই বিদায় নিতে হবে। প্রথমে যেটা আমার মনে আসে, সকল কথায় উনার যে হাস্যরস উপভোগ করবার ক্ষমতা, তা যে ভাবেই প্রকাশ করা হোক না কেন! আমি নিজে খুব জোরালো ভাবেই মনের ভাব প্রকাশ করে থাকি, এতে উনি অসন্তুষ্ট হলেও তা চেপে রেখে হাসতে কখনই কুন্ঠা বোধ করেন নি। আর উনার কবিতা জ্ঞান এতই ব্যাপক যে, যে কোন মূহুর্তে যে কোন পরিবেশ উপযোগী কবিতা অথবা ছড়া যেন তৈরি থাকে। এর পাশাপাশি উনার বাংলা এবং হিন্দি গানে উনার জ্ঞান, শুধু গান, বাজিয়েদের জীবন বৃত্তান্তই নয়, তাদের পাশাপাশি আনুসঙ্গিক সকল তথ্য উনার ঘিলু নামক হার্ড ড্রাইভে মজুত আছে এবং তার খুঁজে বের করতে তিনি গুগুলের চেয়েও বেশী পারদর্শী।
এর চেয়েও চমকপ্রদ হল উনার গানের প্রতি খোলামেলা ভাব, নানা ভাষায় নানা রকমের উদ্ভট গান শুনিয়েও উনাকে ভড়কানো কঠিন। তবে একটা কথা উল্লেখ না করলেই নয়, উনার যুনে বাংলা গানের যা সংগ্রহ, তা দেখে আমি এখনো অবাক বিস্ময়ে হা করে গান শুনতে থাকি আর এই ফাকে মাছি আমার পেটে ঢুকে পড়ে। অন্যতম গান ছিল মমতাজের “বন্ধু আমার পানের দুকানদার” “ডেঞ্জারম্যান” বা সাবিনা ইয়াসমিনের “এক বালিশে দুই মাথা”। তবে কোথাও গেলে আমাদের ভ্রমনে এক ভিন্ন মাত্রা যোগ হয় উনার হাস্যরস, উনার গানের সংগ্রহ আর উনার জ্ঞানের ভান্ডার থেকে আসা গানের নেপথ্য কাহিনী। যে কোন বাঙলা গান শুনতে চেয়ে শুন্য হাতে ফিরে যেতে হয়নি আমাকে। আর অনিকেতদা আমাকে একটা নতুন জিনিষ শিখিয়েছেন, যেটা হল, মন ভালো করার পন্থা। উনার কাছ থেকে ভাবতে শিখেছি, বের হয়ে আসতে পেরেছি চিরাচরিত সেই “নিজে দুরবস্থায় থাকলে নিজের চেয়ে খারাপ অবস্থায় থাকা” আরেকজনের কথা মনে করে খুশি হবার চেষ্টা। উনার সম্পর্কে বলতে গেলে সিরিজ লিখতে হবে, তাই আজ উনার গুনাবলীর আর বর্ননা না করে বিদায় নেবার চেষ্টা করি।
প্রবাস জীবনে এসে আমাদের বড়ভাই, প্রতিবেশী, বন্ধু সব কিছুই একজনের মধ্যে দিয়ে আমরা না চাইতে পেয়ে গেছি। আমাদের প্রতিদিনের ছোটখাট আনন্দ, বেদনা, উল্লাস সবকিছুর সাথেই আমাদের সাথে উনি যুক্ত হয়ে গেছেন। আর আমাদের কাছে উনি যতটা না কাছের প্রিয় মানুষ তার চাইতে উনার উপর বেশী দাবী ফলায় আমাদের মেয়ে। উনি যখনই আমাদের বাসার সিড়ি বেয়ে দরজার কাছে আসতে থাকেন, সামারা কিভাবে জানি আগে থেকে টের পেয়ে যায়। লাফিয়ে সে দরজার কাছে হাজির হয় তা খুলে দেয়ার জন্য এবং বাসার অন্য কেউ যদি ভুল করে দরজা খুলে ফেলে তাহলে আর রক্ষা নাই, চিৎকার করে মাটিতে গড়াগড়ি শুরু হয়ে যায়। এরপর শুরু হয়ে যায় অনিকেতদার সাথে তার নিজস্ব হিব্রু ভাষায় বকর বকর, বাড়তি আরো কোলের উপর কখনো ক্ষান্ত না হওয়া লম্ফঝম্ফ, দাড়ি ধরে টানাটানি। আমরা অনেক সময়ে বিরক্ত হলেও উনার ধৈর্যচ্যুতি হতে কখনো দেখিনি। আরেকটা মজার ব্যাপার হলো সামারাকে এখানে আমাদের আরো কিছু বন্ধু আছে যাদের একেকজনকে আমরা মামা, আংকেল, আন্টি বিভিন্ন নামে ডাকা শিখাতে সক্ষম হলেও, অনিকেতদাকে এরকম কোন বিশেষন যুক্ত করে ডাকা শিখাতে পারিনি। আমরা যে ভাবে ডাকি সে ঠিক সেভাবেই ডাকা শুরু করেছে। এভাবে আমাদের অনিকেতদা হয়ে গেল সামারার অতি প্রিয় ‘তারেকক বাই’। 
তার ছোট ছোট মুখ দিয়ে Happy birthday বলিয়ে আমরাও শুভেচ্ছা জানাই সামারার এবং আমাদের অতি প্রিয় তারেক ভাইকে। এই দিনটা ছন্দে ছন্দে কাটুক  এবং আগামী দিনগুলোতে আপনার জীবন যেন রংধনুর মতো আরো সুন্দর ও আলোকিত হয়ে উঠে সেই কামনা করি।              



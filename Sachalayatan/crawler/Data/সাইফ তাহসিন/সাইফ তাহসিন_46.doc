মামার সাথে মামদোবাজী - ৪



আপনারা যারা এই পর্বটি পড়িবেন, তাহাদের দুর্দশা চিন্তা করিয়া আমার খারাপই লাগিতেছে, লেখার ধারাবাহিকতা ঠিক রাখিবার জন্যে এই পর্বটি লিখিলাম, কিছুটা স্বার্থপরতাও আছে এর পিছনে। হয়তো এতক্ষনে ভাবা শুরু করিয়া দিয়াছেন আপনারা, এই বেটা কতদিন এইভাবে চাপা মারিতে থাকিবে, কেউ কী এতবার বেলের বাড়ী খাইয়াও অসাবধান হইতে পারে? কিন্তু যেমনটি তাতাপু বলিয়াছেন, গাড়ী চালাইলে টিকেট খাইতে হইবে, আসলে কথাটি হাড়ে হাড়ে সত্য, তাহা বুঝিতে আমার আরো কিছু সময় লাগিয়া গিয়াছিল। শেষমেষ টিকিতে না পারিয়া আমি নিউ ইয়র্ক হইতে ভাগিয়া ডেলাওয়ারে চলিয়া আসি। কিন্তু মামুরা কি আমার পিছু ছাড়িবে? আমি যদি আমার নানিকে ছাড়িতে না পারি, মামুরা আমাকে ছাড়িবে কেমনে? কাজে কাজেই এই সমস্যা চলিতেই থাকে।  বড়ই ছিমছাম নিশ্চুপ নির্ঝঞ্জাট এ শহরটির নাম নিউ আর্ক। এখানে আসিয়া যেন দেহে প্রান ফিরিয়া পাই। কিন্তুক আমার কৃত কর্মের মিটমাট তখন ও হয় নাই, তাই আসেন আগে সেই ঘটনা বলিয়া নেই।
মামু
আমার এই ভাগিবার ১ মাস আগে গিয়া হাজির হই আদালতে প্রথম খাওয়া টিকিটের জন্যে, পুলিশ বেটা আসিয়া বলিলে, তুমি যে জোরে গাড়ী চালাইয়াছ, যদি, ঠিকভাবে জরিমানা দিয়া দাও, তাহলে শুধু ২ পয়েন্ট দিয়া ছাড়িয়া দিব, আমি মনে মনে বলি, আমার আসল লাইসেন্স নাম্বার দেওয়া নাই, কাজেই যত খুশি পয়েন্ট দাও গিয়া। ওইখানে আমাকে ১০০$ জরিমানা করিয়া ছাড়িয়া দেয়। এর পর আরেকদিন রাইনবেক গিয়া তারিখ নিয়া আসি হাজিরা দিবার। এর পরেই ভাগিয়া  আসি ডেলাওয়ারে। তারপর আবার ফোন করিয়া একবার পিছাইয়া ফেলি আমার হাজিরার তারিখ। কিন্তু যাইতে হয় এক সময় জজ বেটার সামনে। কিন্তু এক অদ্ভুত ব্যাপার ঘটিয়া যায় ওইদিন, গিয়া দেখি যেই ঠোলা টিকিট দিয়াছিল, ওই বেটা আসিতে পারে নাই, তারপর জজ বেটা এক এক করিয়া ডাকিতে থাকে সব পুলিশ বেটাদের। আমি বসিয়া ঘামিতে থাকি, আজ যদি পুলিশ বেটা না আসে, তাহলে আমার খবর আছে, ২৫০ মাইল দূর হইতে তো আর বার বার সম্ভব না। এই করিতে করিতে সবার কেস মিট মাট হইয়া গেল ৩ঘন্টার মধ্যে, আমি তো ঘামিতে ঘামিতে কর্দমাক্ত হইবার অবস্থা, গাত্র হইতে শুয়োরের ন্যায় বদ গন্ধ ছুটিল, আমি আর ২ জন বসিয়া থাকিলাম চাতক পক্ষীর ন্যায়, এরপর জজ বেটা বলিয়া উঠে, “মনে হইতেছে, আজিকে এই জুলাই মাসে ক্রিস্টমাসের আনন্দ হইবে ৩ জনের”, শুনিয়াতো আমি ভিমড়ি খাইবার জোগাড়। এর পর মাননীয় জজ সাহেব ডাকিয়া উঠে, সেইফ? [ডানে বামে তাকাইয়া খুজি, বেটা কাহাকে ডাকিতেছে? কিছুক্ষন পরে বুঝিতে পারিলাম, ইহা আমারই নাম  ], আমি উঠিয়া দাড়াই, উনি বলিয়া উঠিলেন,  "তোমার কেস খালাস, মামু না আসায় তোমার কেস ডিসমিস করিয়া দেওয়া ছাড়া আমার আর কিছু করিবার নাই।" আমার তো আনন্দে লম্ফ ইচ্ছা করিতেছিল, কিন্তু আমি ধীরে সুস্থে বাহির হইয়া আসি।
ঐ দিন আমার স্ত্রী ঢাকা হইতে ফেরত আসিতেছে বলিয়া ওইদিন আবার নিউ ইয়র্ক শহরে ফেরত আসি। তারপর আমার স্ত্রী JFK বিমান বন্দরে আসিয়া পড়িলে তাহাকে নিয়া যাই জ্যাকসন হাইটসে বাজার করিতে, রাত হইয়া যাইতেছে বিধায় ফেরত যাইবার আশা বাদ দেই, আর দেশ হইতে আমার চাচীর জন্যে কিছু জিনিস ও আসিয়াছে, ওইগুলাও দেওয়া হইবে ভাবিয়া রওনা দেই চাচীর বাসার উদ্দেশ্যে ব্রুকলিনে। তখন আমার জিপিএস ছিল না, কাজেই রাস্তা ভুল করিয়া কুইন্স হইতে ব্রুকলিন যাইতে গিয়া ম্যানহ্যাটন ঢুকিয়া পরি।  এরপর ফিরিয়া আসার চেষ্টা করিতে থাকি উইলিয়ামসবার্গ ব্রিজ দিয়া। কিন্তু তখন একদিকে পথ হারানোর অস্বস্তি আর অন্যদিকে চাপিয়াছে মুত্র, এই ফাটিয়া গেল গেল অবস্থা, উভয়ে মিলিয়া আমাকে একেবারে কাবু করিয়া ফেলিল। এত ঘুরপাক খাইয়া আমার কন্যাও ভেউ ভেউ করিয়া কান্না শুরু করিয়া দিল। এর মাঝে আমি দিক বিদিক হারাইয়া এক সময় গাড়ী টানিতে শুরু করিলাম। এক জায়গায় ডানে মোড় নেওয়া মাত্র মামু ছুটিয়া আসে। আমার স্ত্রী তখন কোলে নিয়া আমার কন্যার কান্না থামাইবার চেষ্টা করিতেছিল, পুলিশের বাতি দেখিয়া সে তাড়াতাড়ি কার সিটে বসাইয়া দেয়।
মামু কার্টুন ১
মামু কার্টুন ২
স্বভাব সুলভ ভাবে মামু আসিয়া বলিলে, লাইসেন্স এন্ড রেজিস্ট্রেশন, আমিও কথা না বাড়াইয়া সব বাহির করিয়া দেই, উনি এসব নিয়া চলিয়া গেলেন, কিছু বলিলেনও না, আপন ভাগিনা তো, কিছু বলিবে কেন? ৫ মিনিট পর আসিয়া বলিলেন, কি জন্যে দাড় করাইয়াছি জানো? আমি কি বলিব? বেকুবের মত ফ্যালফ্যাল করিয়া তাকাইয়া থাকি। মামু বলিয়া উঠে, তুমি তো একটু আগে স্টপ সাইন মারিয়া আসিয়াছ!! আর এত তাড়া কিসের? আমার হার পা গুটাইয়া দেহের ভিতরে ঢুকিয়া যাইতে চাহিল, এখানে স্টপ সাইন মারিলে ৬ পয়েন্ট , লাইসেন্স বাতিল হইবার সম্ভাবনা আছে, সেই সাথে ইন্সুরেন্স কোম্পানিও আমাকে ত্যাগ করিবার কথা। আমি বুঝিলাম, আজিকে মামুকে ভজাইতে না পারিলে খবর আছে।  একবার কোন কোম্পানি আমাকে ত্যাগ করিলে আর কেউ ইন্সুরেন্স দিতে চাহিবে না, আর এখনতো লাইসেন্স হইয়াছে, সব রেকর্ডে থাকিয়া যাইবে। আমি তাই বলিলাম, কোথায় স্টপ সাইন? রাস্তার পাশে তো কোন সাইন দেখি নাই। মামু কহিল, বেটা, সব সাইন রাস্তার পাশে খাম্বায় থাকে না, এইটা রাস্তায় আকানো ছিল। আমি বলিয়া বসিলাম, দেখ, আমি আসলে ডেলাওয়ারের বাইরে আসি নাই, একদম নতুন, আর আমাদের ঐখানে তো সব সাইন রাস্তার পাশে ডান্ডায় লাগানো থাকে  ।
এই সব শুনিয়া মামুর স্বর বেশ নরম হইল, কাকুতি মিনতি মনে হয় মনে ধরিল। আমি কাঁদ কাঁদ হইয়া ভং ধরিয়া কহিলাম, আসলে প্রথম বার “তোমাদের” নিউ ইয়র্কে আসিয়াছি, কি বিশাল শহর, এত বাত্তি, যেমন সুন্দর শহর, কিন্তু এইখানকার রাস্তাঘাট বড়ই জটিল, আমি রাস্তা হারাইয়া ফেলিয়াছি, একটু পথ দেখাইয়া দিবা?
মামু তখন রাগ দেখাইয়া বলিল, রাস্তা হারাইলে এভাবে গাড়ী কেউ জোরে চালায়? তখন তো তোমার আস্তে চালানোর কথা, আর আস্তে চালাইলে আমাকে দেখিতে পাইতে, আমি তো ঘাপ্টি মারিয়া বসিয়াছিলাম ঐ স্টপ সাইনের তিন গাড়ী পিছনে। আমি কহিলাম, কোথাও ঘাপটি মারিয়া বসিয়া থাকিলে আমি দেখিব কেমনে? তখন মামু একটু আমতা আমতা করিয়া বলিল, প্রথম বার বড় শহরে আসিয়াছ দেখিয়া মাফ করিয়া দিতেছি, এখন আমার পিছে পিছে আসো, আমি পথ দেখাইয়া দিতেছি। আর কোন সাইন অমান্য করিও না। আমি বক্র হাসি নিয়া ধীরে ধীরে মামুর পিছে পিছে অনুসরন করিতে করিতে ম্যানহ্যাটন হইতে বাহির হইয়া আসি এবং যাত্রা শুরু করি ব্রুকলিনের পথে।
 

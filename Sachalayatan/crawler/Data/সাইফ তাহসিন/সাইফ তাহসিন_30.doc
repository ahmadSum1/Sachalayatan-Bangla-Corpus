সুইডেনের মহাজ্ঞানী একজন



জানি না, ঠিক কতটা পাপ করলে কপালে এমন যন্ত্রনা জুটে। যথারীতি মহা আনন্দে হেসে খেলে দিন চলে যাচ্ছিল আমার, ৩ তলায় থাকি আমি, ২ তলায় দিলারা আপা আর নিচ তলায় অনিকেতদা। কথায় কথায় আমরা একত্রিত হচ্ছি, আমি অখাদ্য কিছু রান্না করলেই উনাদের ডেকে ডেকে মহা আগ্রহ নিয়ে খাওয়াচ্ছি, দিলারা আপাও ভালো কিছু রান্না করলেই, নিয়ে চলে আসেন উপরে, আমরা মিলে ঝিলে খাই। এর চেয়ে সুখের দিন যেন আর হয় না। এর মাঝে হঠাৎ একদিন দিলারা আপাকে উনাদের এক পাকি প্রফেসর বিদ্যুৎ-বার্তা পাঠালেন, "তোমার দেশ থেকে একজন প্রফেসর আসছেন, তিনি বুয়েটের পদার্থবিদ্যা বিভাগের প্রধান॥ তিনি আসবেন ডিসেম্বর মাসে, ২ মাসের জন্যে রিসার্চ করতে। আমি বললাম, খুবই ভালো কথা। আরো জানা গেল, তার জন্যে পাকি ব্যাটা আমার পাশের অ্যাপার্টমেন্টটাই পেয়ে গেছেন। আমি শুনে অনেক খুশি, দেশি মানুষ এসে আমার পাশের বাসায় থাকবে, এর চেয়ে ভালো আর কি হতে পারে?
কথায় কথায় দিলারা আপাকে বললাম, উনি আসবেন, খুব ভালো কথা, আপনে সুন্দর করে বুঝিয়ে একখানা বিদ্যুৎ বার্তা পাঠিয়ে দিয়েন, এখানে ঠান্ডা থাকবে, কি কি জিনিষ আনতে হবে। বাসা তো ফার্নিশড্ হবে না, সে জন্যে তাকে কিছু হাড়ি পাতিল নিয়ে আসতে হবে, ২-১ টা নাহয় আমরা দিতে পারব, কিন্তু বাসায় তো ফ্রিজ ছাড়া আর কিছুই নেই। শুতেও হবে কিন্তু মাটিতে, ডিসেম্বর মাসে আমাদের এখানে শীত বেশ ভালই পড়ে, ঢাকা থেকে আসছেন, উনার শীতে কাবু হবারই কথা। মসলা পাতি নিয়ে আসতে পারেন, ২ মাসের জন্যে বেহুদা মসলা পাতি কিনে ব্যবহার করতে গেলে উনার খরচ বাড়বে বই কমবে না। আর পারলে আমার পাশের বাসায় না উঠে ঊনি ইউনির ফার্নিশড্ বাসা নিলে এই কষ্টগুলো করতে হবে না। কারন শীত কালে আমার বাসা থেকে ইউনি উনাকে হেটে যেতে হবে। আর উনি সপরিবারে আসছেন, কষ্টের কথাগুলো যেন মাথায় রেখে উনি তৈরি হয়ে আসেন।
আমি আগ বাড়িয়ে বললাম, উনি কবে আসবে জানালে আমরা গিয়ে নিয়ে আসতে পারি, কিন্তু অনিকেতদা যখন জানতে পারলেন, উনার চোখ মুখ অন্ধকার হয়ে এল। বুঝলাম, ঘটনা মনে হয় সিরিয়াস। তিনি বললেন, "উনি" তোমার পাশের বাসায় উঠবেন? তোমার খবর আছে। তারপর জানালেন, উনি যখন বুয়েটে এম-ফিল করেছেন, তখন এই বান্দা লেকচারার ছিল। কিন্তুর তার ঠাঁট বাটের ঠ্যালায় নাকি থাকা যেত না। শুনে তো আমার মাথা চক্কর দেওয়া শুরু হল। তারপরেও আশায় বুঁক বাধলাম, দেশি ভাই, হাজার ঝামেলা করলেও মুখ বুঁজে সহ্য করা যাবে। অনিকেতদা বলল, মিয়া ২ মাসের জন্যে অন্যখানে পালায় যাও জানে বাঁচতে চাইলে, আমি হেসে উড়িয়ে দিলাম। ভাবলাম, রসিকতা করছেন উনি আমার সাথে। ১ সপ্তাহের মাঝে জেনে গেলাম উনি আসছেন ডিসেম্বরের শেষ সপ্তাহে।
উনি জানালেন যে সপরিবারে আসছেন, সাথে ৬ টা লাগেজ থাকবে, এবং তিনি দিলারা আপাকে ধরেছিলেন বিমান বন্দর থেকে আনার জন্যে, কিন্তু পরে সেই পাকির মিনিভ্যান থাকায় সে রাজি হয়ে যায়। আমাদের আর যেতে হয় না, যেদিন উনি এসে পৌছাবেন, সেদিন প্রজাপতি আর দিলারা আপা ভাগাভাগি করে ব্যাপক পরিমানে রান্নাবান্না করল, "উনি" থাকলে অনিকেতদা আসবেন না, তাই উনাকে জানালাম না সে কথা, শুধু রান্নার বিবরণ দিয়ে ডাকলাম রাতে খেতে। রাত ৮ টার দিকে এসে হাজির হলেন 'উনি'। তার চাবি দিলারা আপা নিয়ে রেখেছিল আগে থেকেই, ফলে সে এসে সরাসরি ঢুকে গেল বাসায়। আমার স্ত্রী তাকে জানিয়ে দিয়ে আসল যে, তারা হাতমুখ ধুয়ে বিশ্রাম নিতে থাকুক, খাবার রেডি হলে আমরা তাঁকে জানাবো। এর মাঝে টেবিল রেডি করতে লাগল ২ ম্যাডাম মিলে। 
এর মাঝে সবাই এসে হাজির হলেন বাসায়, দিলারা আপা, তার ৬ মাসের বাচ্চা নাড়ু, তার স্বামী মুসা ভাই, আর অনিকেতদা। তারপর "উনাকে" ডাকা হল, তিনি আসলেন, প্রথম পরিচয়ে উনাকে বেশ ভালই লাগল। অনিকেতদা যদিও উনাকে দেখেননি টাইপ ভাব করে এক কোণে বসে রইলেন। খাবার রেডি থাকায় উনার সাথে কথা বলার সুযোগ হল না, সবাই খাবার টেবিলে ঝাপিয়ে পড়লাম। খাওয়া শেষে এল উনার সাথে বাতচিত করার পালা। উনি প্রথমেই জানতে চাইলেন, কোথায় কি আছে? সহজ করে বুঝিয়ে দিলাম, কোনদিকে গেলে গ্রোসারি, কোনদিকে ইউনি। সাথে সাথে এও বললাম, শীতের মাঝে তো অনেক কষ্ট পাবেন, মাটিতে শুতে হবে, যদিও হিটিং ফ্রি। আমার স্ত্রী তাকে কাথা বালিশ, কম্বল, বদনা দিয়ে দিল। তবে কথা প্রসঙ্গে উনি জানালেন, জীবন কেটেছে তার বিদেশে বিদেশে, সুইডেন তো তার 'সেকেন্ড হোম', তাছাড়া জাপান, লন্ডন, জার্মানি তো তিনি যখন তখন যেয়ে অভ্যস্ত। 
উনি প্রশ্ন আমাকে করলেন, গাড়ি কিনতে পাওয়া যায় কোথায়, আমি বুঝিয়ে বললাম, গাড়ি কিনতে চাইলে আপনার বেশ লম্বা পন্থার ভেতর দিয়ে যেতে হবে। প্রথমে লাগবে সোশ্যাল সিকিউরিটি, তারপর ঠিকানার প্রমাণ, তারপর যেতে হবে ডি-এম-ভি (ডিভিশন অফ মোটর ভেহিকেল), সেখান থেকে লাইসেন্স করে তারপর গাড়ি কিনতে হবে, এমনিতে গাড়ি কিনতে পারবেন কিন্তু চালাইতে গেলে মামু ধরবে। তারপর শ্বশুরের আতিথেয়তা গ্রহন করতে বাধ্য হবেন। শুনে তিনি বললেন, আমার তো আন্তর্জাতিক লাইসেন্স আছে, আমি বলতে বাধ্য হলাম, বাংলাদেশের ঐ জিনিষ কোন কাজের না, তারা যদি মহাজাগতিক লাইসেন্স ও দিয়ে থাকে, তাতে চিড়া ভিজবে না, আমেরিকানরা মহা বেকুব এইসব ব্যাপারে। তারপরে তাকে জিজ্ঞেস করলাম, আপনে এতদিন সুইডেনে ছিলেন, ঐখানের লাইসেন্স নাই? সেটা দেখালে গাড়ি ভাড়া করতে পারবেন। বলে, 'না, আমি তো সেখানে লাইসেন্স করি নাই'। শুনে মনে মনে কইলাম, মিয়া মুড়ি খান গিয়া, কিন্তু তার সামনে মূলা দাঁত বের করে বললাম, তাহলে তো কিছু করার নাই।
তাকে আর যা যা লাগে প্রাথমিক ভাবে, সব বুঝিয়ে দিলাম, উনি বিদায় হলে অনিকেতদা বলল, কেমন বুঝলা? দেখেছ, কিভাবে বিদেশের কথা শুনায় গেল? আমি বুঝলাম, এই বলা শেষ বলা না, আরো বহুবার শুনতে হবে এই প্যাচাল। পরের দিন দিলারা আপা তাকে নিয়ে গেল আমাদের লোকাল গ্রোসারিতে। আমিও হাঁপ ছেড়ে বাচলাম, কারন আমাকে উনার প্যাঁচাল শুনতে হয়নি বলে। তবে দিলারা আপার দেখলাম মুখ থমথম করছে, অর্থাৎ উনি চরম বিরক্ত হয়েছেন। বললেন, ব্যাটাতো মহা চাপাবাজ, সে বলে ২ মাসের রিসার্চে এসেছেন, আমার ব্যক্তিগত অভিজ্ঞতা থেকে জানি, ২ মাস তো লাগে সেটআপ করতে, তবে উনি প্রফেসর মানুষ, উনার হয়ত অনেক প্রতিভা, উনি হয়ত ঠিকই সিস্টেম করে ফেলবেন। যাক, বিকালে আমাকে ডেকে পাঠালেন মেয়েকে দিয়ে, তার কিছু কাজে আমার সাহায্য লাগবে, কাল রাতে ঘুমাতে পারেন নি, আমাকে কোন বড় দোকানে নিয়ে যেতে হবে, সেখান থেকে খাট কিনতে হবে, মাটিতে শুতে পারছেন না। আমি বললাম, ঠিকাছে আপনাকে গরীবের বন্ধু ওয়ালমার্টে নিয়ে যাবো শনিবারে। 
এর মাঝে অবশ্য উনার মিসেস কে নিয়ে যেতে হল আবার গ্রোসারি করতে, কারন আমি নিজেই যাচ্ছিলাম, ভদ্রতাবশত নিয়ে গেলাম উনাকে আর উনার ২ মেয়েকে। উনারা বলে কি চাল কিনেছে, সেটা মুখে দিতে পারছেন না, তাছাড়া আরো খুটিনাটি জিনিষ দরকার। আমি বললাম, কোন সমস্যা নেই, আপনাদের জানাবো, যখনই যাই না কেন। আমাদের লোকাল গ্রোসারিতে গিয়ে উনি বললেন, আমাকে একটু দেখিয়ে দেবেন, কোথায় কোনটা ঠিক খুজে পাই না। আমি আর বললাম না, আপনাদের সেকেন্ড হোম, সুইডেন, আর আমি তো সেদিনকার আসা বাঙালি। উনি সিরিয়াল কিনতে গিয়ে বললেন, আসলে সুইডেনে থাকতে আমার মেয়ে যে সিরিয়ালটা খেতো সেটা খুজতেছি, আমি অবাক হয়ে বললাম, সেটা পাবেন এমন ধারনা কিভাবে হল, একই ধরনের জিনিষ পাবেন, কোন সন্দেহ নেই, কিন্তু একই ব্র্যান্ড পাবার সম্ভাবনা কম। তারপর প্রশ্ন করলাম, আপনার মনে আছে সেটা কি ধরনের সিরিয়াল ছিল? চালের না গমের না ময়দার? চিনি দেওয়া? ফাইবার কম না বেশি? উনি এমনভাবে তাকালেন যেন আমি হিব্রু ভাষায় কথা বলছি। যাক, এভাবে চাল, তেল ইত্যাদি খুজতে গিয়েও আমাকে আবার সুইডেনের গল্প শুনতে হল। নিজেকে কষে ৩ খানা কাল্পনিক চড় মারলাম উনাকে সাথে করে আনার জন্যে।
সুইডেন, যেখানে 'উনি' ছিলেন
মাছ কিনতে গিয়েও সেই একই গল্প, সুইডেনে থাকতে তেনারা যে মাছ খেতেন, সেটা খুঁজতে লাগলেন, ততক্ষনে আমি চরম বিরক্ত, যাই বলি না কেন, খালি সুইডেন চলে আসে আমার সামনে। এক পর্যায়ে উনাকে বললাম, আসলে আমেরিকানরা মাছ খুব একটা খায় না, তাই এখানে খুব একটা ভ্যারাইটির মাছ পাবেন না। তবে তেলাপিয়া, স্যামন, ক্রোকার, ব্লু ফিশ, ট্রাউট, স্ন্যাপার, হোয়াইটিং, কড, চিংড়ি সহ আরো ৫-৬ পদের মাছ পাবেন এখানে। এর যেকোনটাই কিনে খেতে পারেন, কোন আজে বাজে গন্ধ নাই। তাছাড়া কাঁকড়া এবং ফিলেও আছে। কাটাকাটির ঝামেলা নাই। তিনি মুখ বাকা করে বললেন, এসব মাছ তারা খান না, সুইডেনে যে মাছটা খেতেন, সেটা এখানে পাওয়া যাচ্ছে না। আমার তখন ধৈর্যের বাঁধ ভাঙ্গার অবস্থা, বললাম, আপনে ম্যানেজারের সাথে আলাপ করতে পারেন, তাদের বললে, তারা স্পেসিফিক কোন মাছ এনে দিতে পারে। সেদিন বুঝে গেলাম, সুইডেনের এই ভূত আমাকে এখন নিয়মিত দেখতে হবে।
এসে পড়ল শনিবার, উনি খাট কিনতে চেয়েছেন, নিয়ে যাব বলে কথা দিয়েছি, তাই সকালে উনাকে জানালাম তৈরি হয়ে নিতে।  বের হয়ে উনাকে বললাম, খাট কিনলে তো অনেক খরচা হবে, আর ২ মাস পরে তা বিক্রি করাও আরেক ঝক্কি হয়ে দাড়াবে। তারচে এখানে আসবাব ভাড়া পাওয়া যায়, সেখানে যেয়ে দেখতে চান কিনা? তাছাড়া আরেকটা স্থান আছে সেখানে ব্যবহৃত আসবাবপত্র বিক্রি হয়, সেখানেও ঢুঁ দেওয়া যায়। উনি রাজি হয়ে গেলেন, তাকে নিয়ে গেলাম রেন্ট-এ-সেন্টারে। সেখানে গিয়ে ভাড়ার পরিমান দেখে আমি নিজেই ঘামতে শুরু করলাম। ২ মাসের জন্যে শুধু ম্যাট্রেসের ভাড়া যা চাইল, তা দেখে মনে হল, আমি আজীবন মাটিতে শুয়ে কাটিয়ে দিতে পারব। বুঝলাম, এখানে দাঁত ফোটানো আমার বা উনার কাজ না। এর মাঝে তিনি বলে ফেললেন, সুইডেনে থাকতে তার বাসায় ফার্নিচার সব সুইডেন সরকার দিয়েছিল, রাগ চেপে আমি বললাম, আপনাকে তো বলেছিলাম ফার্নিসড্ বাসা ভাড়া নিতে। যাক সেখানে থেকে গেলাম গুডউইল নামে একটা দোকানে, এখানে পুরানো জিনিষ বিক্রি হয়। সেখানে গিয়ে ম্যাট্রেস পাওয়া গেলেও তার দাম একদম কম না, ফলে রাস্তা মাপতে হল, কাজের মধ্যে উনি একটা টেবিল কিনলেন, আর একটা লেদারের জ্যাকেট কিনলেন। জ্যাকেটখানা যদি দেখতেন, বাইকারদের জ্যাকেট, শততালি দিয়ে বানানো, উনার বিশেষ পছন্দ হল জ্যাকেটটা, উনি বললেন, সুইডেনে থাকতে এমন একটা জ্যাকেট তার ছিল। আমি চোখ আকাশে তুলে বললাম, আচ্ছা। আর কি বা বলার আছে, আমি যদি ঐ জ্যাকেট পরে এখনও আমার বাপের সামনে যাই, নির্ঘাত ২ খানা চড় আমার গালে বরাদ্দ হবে। সে জ্যাকেটটা হয়ে গেল উনার জাতীয় পোশাক।
সবখানে ব্যর্থ হয়ে আমরা গেলাম ওয়ালমার্টে, উদ্দেশ্য নরম ফোম বা গদি যদি পাওয়া যায় ধরা ছোয়ার মধ্যে। সেখানে গিয়ে ৩ ইঞ্চি ফোম পাওয়া গেল, তাও এক পিস ১০০ ডলারের উপরে, সেটার মধ্যে শুলে গা ব্যাথা যে হবে, সে ব্যাপারে কোন সন্দেহ নাই, ফলে আমরা গেলাম হাওয়াই বিছানার খোঁজে। মোটামুটি ৯৫ ডলারের মাঝে পাওয়া গেল ২ খানা হাওয়াই বিছানা, আমি আরো কুবুদ্ধি দিলাম, ২ মাসই তো থাকবেন, ব্যবহার করেন, যাবার সময় ফেরৎ দিয়ে দিয়েন, রিটার্ন পলিসির ব্যাপারটা বুঝিয়ে বললাম। তারপর অবাক হয়ে জিজ্ঞেস করলাম, আপনে সুইডেনের মানুষ, সেখানে রিটার্ন পলিসি নেই? যাক অপমান হজম করে তিনি হাওয়াই বিছানা কিনে ফেললেন, তারপর বললেন, চল, গ্রোসারি সেকশনটা একটু ঘুরি। আমি বললাম, চলেন, এদের তেলাপিয়া মাছটা কিন্তু সাধারনত ভালো হয়, তিনি ভ্রু কুচকে বললেন, না, তেলাপিয়া কোন মাছ হল নাকি, ও মাছ আমি খাইনা। আমি আর উচ্যবাচ্য করে সময় নষ্ট করলাম না। উনি কি খাবেন না খাবেন, সেটা তার ব্যক্তগত ব্যাপার। গ্রোসারি সেকশনে গিয়ে তিনি কোক কিনলেন, জানালেন সুইডেনে থাকতে খুব কোক খেতেন কিন্তু ঢাকার কোকতো খুব পানসে, গ্যাসও কম থাকে তাই আর খান না। তারপর চিপস কিনতে গিয়ে বললেন, লেস চিপস ২১.৭ সেন্ট পার আউন্স তারমানে ৩২ আউন্সে ৭ ডলার, হিসাব ঠিকই । আমি দেখলাম, সামনে বড় বড় করে লেখা আছে, ২ ব্যাগ ৭ টাকা। আমি এমনি ভোদাই, বুঝতে পারলাম না, উনি কি বললেন। পরে বুঝতে পারলাম, উনি প্রতি আউন্স হিসাব কোরে গুনে বের করেছেন, তারপর দাম ঠিকাছে, সেটা যাচাই করেছেন। আমি বিষ্ময়ে হতবাক হয়ে যাই, এখানে দাম ভুল থাকবে, সেটা উনি আশা করেছিলেন?
ফেরার পথে বরফ পড়া শুরু করল, বরফ দেখলে আমি খুব উত্তেজিত হয়ে যাই, অনেক ভালো লাগে হাতে গরম কফির কাপ নিয়ে বরফ পড়া দেখতে। কাজেই হুসহাস টান দিয়ে বাসায় চলে আসি। যাক, বাসায় এসে উনার হাওয়াই খাটে হাওয়া ভরে দেই। একটা তার ঘরে, অন্যটা তার ২ মেয়ের ঘরে। আর দোয়া করতে থাকি ইনার সাথে যেন আমার ছুটির আরেকটা দিন কাটাতে না হয়। কিন্তু যেখানে বাঘের ভয়, সেখানে সন্ধা হয়, কাজেই সন্ধার সময় তিনি তার মেয়েকে পাঠালেন, আমাকে ডাকার জন্যে, অথচ উনার দরজা থেকে উনার দরকার দুরত্ব ৮ ইঞ্চি। গরুজন মানুষ, ডেকে পাঠিয়েছেন, তাই ডাকে সাড়া দিতে গিয়ে হাজির হলাম, গিয়ে দেখি দিলারা আপাকেও তিনি ডেকে পাঠিয়েছেন। মনে মনে প্রমাদ গুনলাম, আবার কোন ভ্যাজালে পড়লাম। যেয়ে শুনি তিনি বলছেন, আসলে তিনি এখানে এতটা ঠান্ডা পড়বে, তিনি চিন্তা করতে পারেন নি। আমি এমনিতেই দুর্মুখ, ফট করে বলে ফেললাম, আপনে না সুইডেনের ঠান্ডা খাওয়া মানুষ। তিনি ভ্রু কুচকে তাকালেন আমার দিকে। কিন্তু কিছু বললেন না। তারপর তিনি দিলারা আপাকে জিজ্ঞেস করলেন, আচ্ছা সেন্টিগ্রেড থেকে ফারেনহাইটে তাপমাত্রা পরিবর্তনের সূত্রটা যেন কি ছিল? আমার আবারো ভোদাই হবার পালা, ইনি পদার্থবিদ্যার প্রফেসর, আমার কাছে ব্যাপারটা অনেকটা জ্বর হলে কি খাব টাইপের প্রশ্ন বলে মনে হল। এতটাই বিরক্ত হলাম যে সূত্রটা ঠাস করে আমার মুখ থেকে বের হয়ে গেল। 
তারপরে তিনি বললেন, আসলে তিনি আমাদের ডেকেছেন, কারন তার গল্প করার সাধ হয়েছে। গল্পে গল্পে তিনি জানালেন, বুয়েটের পদার্থবিদ্যা বিভাগ তার কঠোর সাধনার ফসল, আজগর সাহেব শুধু পলিটিকস পরে গেছেন, তিনি ছিলেন আসল ট্যালেন্ট। তিনি পি এইচ ডি করেছেন সুইডেনে, তার কাজের সম্মানে সেখানে থেকে অনেক রিসোর্স দেওয়া হয়েছে বুয়েটকে, শুধু তার জন্যে। আমি এতদিন এটুকু বুঝেচি, উনার কথায় মাথা নেড়ে যাওয়াটাই ভালো। আপনারা এখানে যারা বুয়েটের ছাত্র আছেন, তারা ভালো জানবেন। আশা করব আপনাদের কাছ থেকে সত্যমিথ্যা যাচাই এর সুযোগ মিলবে আমার এসব তথ্যের। এরপর তিনি আসল কথা পাড়লেন, তার এক বন্ধু থাকেন পেনসিলভেনিয়ার ইরি শহরে। তিনি সেখানে কিভাবে যাবেন? আমি বললাম, বাসে যেতে পারেন, গাড়িতে যেতে পারেন, ট্রেনে যেতে পারেন। উনি বললেন, উনার টিকেটটা কেটে দিতে, উনি নগদে আমাকে পয়সা দিয়ে দিবেন। আমি বাসায় গিয়ে ল্যাপটপ নিয়ে আসলাম। উনাকে দাম দেখে জানালাম, ১৫ দিনে আগে টিকেট কিনলে শ'চারেকের মধ্যে টিকেট কেটে ফেলতে পারবেন ৪ জনের। তিনি বললেন, এত বেশি? আমি আরো জিজ্ঞেস করলাম, আপনি সুইডেনে থাকতে ক্রেডিট কার্ড বানান নি? আমাকে টিকেট কেটে দিতে বলছেন? তিনি বললেন না, তাকে নাকি দেওয়া হয়নি।
আরেকদিন বিকালে হঠাৎ ফোন, বরফের জন্যে তিনি আটকা পড়েছেন ডিপার্টমেন্টে, আমি কি একটু উনাকে নিয়ে আসতে পারব কিনা? আমি বললাম, অবশ্যই, এটা কোন ব্যাপারই না। যাক, ফেরার পথা উনি জানালেন, আজকে তিনি জান হাতে নিয়ে ল্যাবে কাজ করেছেন, এটা শুনে আমি ধরে নিলাম, তিনি মনে হয় ল্যাবে কারো সাঠে গ্যান্জাম বাধিয়েছেন। আসলে তা না, তিনি একটা বৈদ্যুতিক কয়েলে অ্যালয় গলিয়েছেন, সেটা নিয়ে নাকি তার রিসার্চ। মজার ব্যাপার হল, মেশিনটা আমি দেখেছি দিলারা আপার কল্যানে, সেখানে আপু গত ৭ বছর ধরে কাজ করে যাচ্ছেন। পরে যখন আপুকে জিজ্ঞাসা করেছিলাম, তিনি বলেছেন, আরে ধুর, ঐ মেশিনে কাজ করার স্ট্রিক্ট সেফটি রুল আছে, সেটা ফলো করলে কোন ভয় নেই। পরে একদিন 'উনি' নিজেই স্বীকার করেছিলেন যে, জাপানে বা লন্ডনে কোন ল্যাবে তিনি কাজ করেন নি, তাকে নাকি করতে দেওয়া হয়নি, শুধু গিয়েছেন, চা নাস্তা খেয়েছেন, ২-৩ মাস গেজিয়ে আবার ঢাকায় ফেরৎ গেছেন।
তিনি কাজ করে যেতে থাকেন, এর মাঝে আমার মেয়ের সাথে তার ২ মেয়ের বেশ খাতির হয়েছে, প্রায় বিকালে তারা যায় খেলার মাঠে, সেখানে গিয়ে বানরদন্ড (মাংকিবার) ধরে ঝুলাঝুলি করে, স্লিপারে পিছলা খায়, দোলনায় দোল খায়। এসব করতে গিয়ে একদিন তার ছোট মেয়ে পড়ে যায়, ফোনে আমার স্ত্রী জানায় এ ঘটনা, আমি বলি, প্রাথমিক চিকিৎসা দাও, ১ ঘন্টার মধ্যে আমি এসে পড়ব বাসায়। যেয়ে দেখি, বানরদন্ডে বাদরামি করতে গিয়ে বেচারি পরেছি আরেক বানরদন্ডে, থুতনি আর ঠোটের মাঝে খেয়েছে বাড়ি, কেটে একদম দুফাঁক। যাক, দেখেই বুঝলাম, সেলাই লাগবে, তৈরি হয়ে নিতে বললাম, বাসায় 'উনি' ছিলেন না,  তাই ভাবীকেই বললাম, চলেন আমার সাথে। শিখিয়ে পড়িয়ে দিতে লাগলাম, কিভাবে কি বলে এটা ফ্রি করানো যাবে হাসপাতালের জরুরী বিভাগে। গাড়ি নিয়ে রাস্তায় বের হবার পথে দেখি 'উনি' হেলে দুলে আসছেন। ভাবীকে নামিয়ে দিয়ে উনাকে উঠিয়ে নিলাম গাড়িতে। সুন্দর করে বুঝিয়ে দিলাম, কি কি বলতে হবে। আরো বুঝিয়ে দিলাম, ঘটনা আর গল্প যেন সদৃশ্য হয়, নাহলে কিন্তু চাইল্ড এবিউজের মামলায় ফেঁসে যাবেন। এখানে কোন বাচ্চা ক্ষত নিয়ে হাসপাতালে গেলে এটা সাধারন নিয়মানুযায়ী করা হয়ে থাকে। তাছাড়া ঠিকমত বুঝিয়ে বলতে না পারলে বিল দেওয়া লাগবে কম করেও ৭০০-১০০০ ডলারের মধ্যে। এর মাঝে তিনি বলা শুরু করলেন, আমার তো ইন্সুরেন্স আছে, সুইডেন সরকার স্পন্সর করেছে। বলেন তো কেমনটা লাগে, যার জন্যে করি চুরি, সেই বলে চোর। তখন ইচ্ছা হয়েছিল দরজা খুলে একটা ধাক্কা মারি। যাক, সেবারে আমার কু-মন্ত্রনায় তাকে আর বিল দিতে হয় নি। আর সেলাই কাটার সময় তার মেয়ের হায়রে কান্না। 
এভাবে তার দিন চলে যেতে থাকে, আর চলে যাবার সময়ও আস্তে আস্তে এগিয়ে আসে। হঠাৎ করে তিনি আমাকে ডেকে পাঠান, তাকে ইরি যেতে হবে। আমি যেন টিকেট কেটে দেই। আমি বললাম, আপনার তো টিকিট ১৫ দিন আগে কাটার কথা ছিল, তিনি বললেন যে তিনি পাকিকে দিয়ে টিকেট কাটানোর কথা ভেবেছিলেন, সে বলে ডিসকাউন্ট পায় ইউনি থেকে। আমি আবার সব খুজে বের করি, গ্রে-হাউন্ডে টিকেট কাটলে রাউন্ডট্রিপ ৪৭০ ডলারে সারা যাবে ৪ জনের । তিনি বলেন, ইসমত শাহ (সেই পাকি) তাকে আরো কমে টিকিট দেখিয়েছিলেন। আমার রাগে মাথায় রক্ত উঠে যায়, আমি চিবিয়ে চিবিয়ে বলি, ঠিকাছে, মনে হয় আসলেই উনি ডিসকাউন্ট পান অনেক বেশি। কাজেই উনাকে বলি, আপনে বরং ঐ পাকির কাছে যান। পরদিন অফিসে যাবার পর আমাকে ফোন করে আমার স্ত্রী জানালো যে আমাকে টিকেট কাটতে হবে, তখন আমার মেজাজ এমন খারাপ হল যে কি বলব, শুধু বললাম, তাকে তার ইসমত শাহ এর কাছে যেতে বল। ঘটনা ছিল খুবই সহজ, ঐ মাথামোটা পাকি রাউন্ড ট্রিপের জায়গায় টিকেট কেটেছে একমুখি, ফলে টিকেটের দাম আপাত দৃষ্টিতে কম মনে হয়েছে, সে ব্যাটা শেষমেষ যাবার আগের দিন ৩৫০ ডলার দিয়ে ৪ জনের একমুখি টিকেট কিনে বসলেন, আমিও মনে মনে ভিলেনের হাসি হাসলাম, পাকির কাছ থেকে এর চেয়ে ভালো কিছু আশা করলে এমনি হবে। তবে তাকে আরো ৩৫০ টাকা খরচ করে ফেরৎ আসতে হয়েছিল, আর তাতে তার সুইডেনি বুদ্ধি দেখে আমি ব্যাপক আনন্দ পেয়েছিলাম। আমাকে যতই খারাপ ভাবে না কেন আপনারা, তাতে আনার আনন্দ এক বিন্দুও কমবে না। আর আমি কি কম খাচ্চর, সে ভুল করেছে, সেটা তাকে বাস স্টেশনে যাবার পথে কম করেও ১০ বার শুনিয়েছি, লোক দেখানো হা-পিত্তেশ ও করেছি, এতগুলো টাকা!! আমি আর অনিকেতদা মনের আনন্দে খালি নাচতে বাকি রেখেছিলাম সেবার।
অনেক লম্বা হয়ে যাচ্ছে, ২ মাসের ঘটনাতো অনেক, তাই বেছে বেছে ব্যক্তিগত আঘাত হয়ে যাবে, সেগুলো বাদ ডিয়ে বাকি ঘটনাগুলো বলতেছি। উনি বিদায় হলেন ফেব্রুয়ারি মাসে, তারপর মার্চ মাসে আমাদের বাড়িওয়ালি আমাকে ডেকে পাঠালেন, আমি যেতে পারিনি, তাই গেল আমার স্ত্রী, ষে এসে আমাকে যা বলল, শুনে আমার আক্কেল গুড়ুম। আমাদের শ্রদ্ধেয় 'উনি' ২ মাসের বিদ্যুতের বকেয়া পরিশোধ করেননি, এখন গ্যারান্টর হিসাবে কাউকে না পেয়ে বাড়িওয়ালি আমাদের ধরেছে। আমি বললাম, গিয়ে শার্লিকে (আমাদের বাড়িওয়ালি) বলতে, সে যেন মুড়ি খায়। কে বিল দিল, কে দিলনা, সেটা দেখার দায়িত্ব কি আমার নাকি? উনি যদি এরকম সুইডেনগিরি না ফুটাইতেন, তবে সত্যি আমি তার সেই বকেয়া শোধ করে নিজের দেশের দুর্নাম ঘুঁচিয়ে ফেলতাম। কিন্তু আপনারাই বলেন, সেটা কি করা ঠিক হবে? পরে শাহানের কাছে খবর পেলাম, দূর্ভাগ্যক্রমে 'উনি' নাকি তাদের পড়িয়েছেন আই-ইউ-টি তে, সেখানেও নাকি একই অবস্থা। এখানে থেকে ফিরে গিয়ে তিনি নাকি বলে বেড়াচ্ছেন, তার কাজ দেখে ইউ-ডি তাঁকে এখানে টেনিউরশিপ অফার করেছে, কারন ২ মাসে নাকি তিনি রেকর্ড পরিমান কাজ করেছেন। শাহানের প্রফেসর তাকে বলেছে, তুমি 'উনার' সাথে দেখা করতে পারো, তুমি তো ইউ-ডিতে যাচ্ছো, সেখানি নাকি তার খুব নাম আছে। 
 

সুখে থাকলে ভূতে কিলায় - ২



প্লেনে উঠে যাই চোখ মুছতে মুছতে, আর দেখি অসহায়ের মত আমার বাবা মা তাকিয়ে আছেন আর হাত নাড়ছেন। এরপরে প্লেনে উঠে আবার নিজের স্বভাবসুলভ কাঠিন্য ফিরে পাই, একটু লজ্জার হাসি হেসে তাকাই আমার স্ত্রী আর শ্যালিকার দিকে। তাদের কাছে আমি চিরকৃতজ্ঞ, কারন দুজনেই এমন ভাব করল যেন, আসলে এই ঘটনাটা জীবনে ঘটেনি। আমিও ভাব ধরে জিজ্ঞেস করি আমার শ্যালিকাকে, টিভি কিভাবে চালায়, টাচ স্ক্রিন আগে কখনো দেখিনি, কাজেই চালাতে পারতেছিলাম না।  সে খুব সুন্দর করে বুঝিয়ে দিল আমাকে, কিভাবে কোনটা কোথায় টিপ দিলে কি হবে। আমিও ম্যারাথন সিনেমা দেখতে বসে গেলাম। আসলে ভয়ে আত্মা শুকায় পানি, সামনে কোন ফ্যাকড়া আছে কে জানে? ঢাকা থেকে দুবাই যেতে ৬ ঘন্টার মত লাগবে, তাই খাওয়া আসতে লাগল। ভ্রমনে আবার আমার খুব খিদে লাগে, তাই আমি গোগ্রাসে খেতে শুরু করলাম প্লেনের খাওয়া, আমার স্ত্রী অবিশ্বাসের দৃষ্টিতে আমাকে দেখতে লাগল।
দুবাই পৌছেই দুই কাঁধে ২ ব্যাগ ঝুলিয়ে হাটা দিলাম, বেটারা দুনিয়ার সকল তেলের উপর বসে আছে, ফলে বিমানবন্দরের আকারও বিশাল। হাটতে হাটতে আমার জান শেষ হয়ে গেল প্লেন থেকে আসল টার্মিনাল ভবনে আসতে। প্রায় ২ মাইলের মত মনে হল। আমি কত বড় আবুল, সুট পড়ে এসেছি, আসলে সুটকেসে বই ভরার পর আর জায়গা ছিল না, তাই বাধ্য হয়েই সুট টা পরে এসেছি। জুতা পরেছি মুজা ছাড়া, কেন যে এই কাজ করেছিলাম, এখন ঠিক মনে নেই, কিন্তু তার মাশুল দিতে হয়েছিল কড়ায় গন্ডায়। টার্মিনালে যখন পৌছেছি, তখন আমি খুড়িয়ে হাটছি, পা ছিলে ছেড়াবেড়া অবস্থা। এরপর কাউন্টারের কাছে এসে দাড়াতেই এক মহিলা বলে, ইউ এস এ??? আমি বুদ্ধুর মত তাকিয়েই থাকলাম, আমার শ্যালিকা বলে উঠল, ইয়েস! তারপর সে মহিলা আমাদের ৩ জনের পাসপোর্ট নিয়ে এমন যাওয়াই গেল, ১৫ মিনিট তার কোন টিকিও দেখতে পেলাম না, পুরাই 'গন গনাগন গন', আমি তো উসখুস করতেছি, বাকি ২ জন পুরাই নির্বিকার বসে আছে। ২ জনেরই জন্ম বিদেশে, সারা বছর আশা যাওয়ার মাঝেই থাকত, ফলে এসব তাদের গা সওয়া। আধা ঘন্টা পরে একজন আমাদের নাম ডাকল, তারপর পাসপোর্ট ধরিয়ে দিয়ে বলল, বাস আসতেছে, তোমাদের হোটেলে নিয়ে যাবে, এই যে পাসপোর্ট, ট্রাঞ্জিট ভিসা লাগিয়ে দিয়েছি, আর এই যে মিল ভাউচার। আমি তো ভ্যাবলার মত তাকিয়েই থাকি। ভাগ্যিস সাথে আমার শ্যালিকা উর্মি ছিল।
যাক, একদম ভোর বেলায় বেটারা ডেকে তুলল আমাদের, তারপর আমার বাসে করে বিমান বন্দরে আসলাম, তারপর খুড়িয়ে খুড়িয়ে বোর্ডিং গেট পর্যন্ত। প্রতি পদে খোঁচা খাওয়ার মত করে শিউরে উঠতে উঠতে গিয়ে দাড়াই সিকিউরিটিত সামনে, সে ব্যাটা এক মাথামোটা আরব। আমাকে ব্যাঁকা হয়ে দাঁড়িয়ে থাকতে দেখেই মনে হয় সন্দেহ করে বসল। বলে পকেট খালি কর। করলাম, তারপর ধাতব নির্দেশক যন্ত পার হতেই বলে, হয়নি, আবার যাও ঐদিকে, তারপর এপাশে আসতেই বলে, জুতা খুল, কোট খুল, বেল্ট খুল! আমি তখন প্রচন্ড বিরক্ত হয়ে বললাম, প্যান্টও খুলব? (পারলে বলি, জাঙ্গিয়াটাও খুলব?) যাক, প্রশ্ন করার জন্যে আমাকে এপারে এনে সে আবার হাতাপিতা করল, মনে হল, সে ধরেই নিয়েছিল, আমার দুই শুকনো পশ্চাৎদেশের মাঝে আনবিক বোমা লুকানো আছে। যাক, মহা খিস্তি করতে করতে প্লেনে উঠলাম। ঢাকা থেকে সিট নাম্বার নিয়ে এসেছি, প্লেনের সিট বাছাইয়ের সময় বেটা আমাকে বলেছিল, আমার স্ত্রী আর উর্মিকে কম্পার্টমেন্টের একদম সামনের সিট দিবে, যাতে করে তারা পা লম্বা করে বসতে পারে। কিন্তু, বাস্তবে দেখা গেল, তারা পেয়েছে ১ সিট আগের নাম্বারটা। ফলে প্রথম কম্পার্টমেন্টের শেষ সিট পেয়েছে তারা ২ অভাগা। সিট টা পেছন দিকে হেলানো পর্যন্ত হেলানো যায় না।
যাক, আমি আবার সিনেমা দেখতে বসলাম, আমার পাশের সিটে এক দেশি ভাই। তিনি আমার সাথে আলাপ পাড়ার চেষ্টা করলেন, কিন্তু আমি হেডফোনে লাগিয়ে উনাকে নিরাশ করে আবার সিনেমা দেখা শুরু করলাম। সেদিন ১৪ ঘন্টার ফ্লাইটে আমি ৭ টা সিনেমা দেখার পরেও যখন আর সময় আগায় না, তখন বাধ্য হলাম, হেড ফোন খুলতে। কান, মাথা সবই গরম হয়ে গেছে আমার। ফাঁক তালে সামনের রেস্ট রুমে গেলাম কয়েকবার, এবার যেতে গেলাম, এয়ার হোস্ট বলে, ইয়ে মানে, এটা তোমার জন্যে না, এটাতো প্রথম শ্রেণীর যাত্রীদের জন্যে। আমিও কাষ্ঠহাসি দিয়ে পিছনের রেস্ট রুমের দিকে যাত্রা করলাম। খাওয়া দিয়েই যাচ্ছে একের পর এক, আমি খেয়েই যাচ্ছি প্লেনের অখাদ্য খাওয়া। ৩ টা ফুল মিল খাবার পর আমার পেট বুঝে গেল, আসলে কুত্তার পেটে ঘি সয় না, কাজেই চরম ভাবে দৌড়াদৌড়ি শুরু হয়ে গেল। এমন সব আওয়াজ বের হতে লাগল যে পাশের দেশী ভাই মড়া ইঁদুর দেখার দৃষ্টিতে আমাকে দেখতে লাগলেন। খালি বায়ু দূষনটাই বাকি ছিল সেদিন। তবে এক ঘণ্টা পর বুঝে গেলাম, বড় মামা এসে হাজির। ছোট ঘরে গেলেই আবার আমার সকল ফিলোসফিকাল চিন্তা ভাবনার উদয় হয়, তাই আমি চিন্তা করতে লাগলাম, এই যে অর্ধ তরল জিনিষ রেখে যাচ্ছি, এটা কি কোথাও জমা হচ্ছে নাকি সরাসরি প্রকৃতির মাল প্রকৃতিতে বিষর্জন যাচ্ছে। যাক, বেশিক্ষন ভাবুক হবার সুযোগ মিলল না, কারন অন্য কারো আমার মত বেগ পাওয়ায় তিনি দরজায় ধাক্কা দিতে শুরু করেছেন।
আইসা পড়ছি
প্লেন এসে পড়ল নিউ ইয়র্রকের কাছে, আমাদের কাস্টমসের ফর্ম দেওয়া হল, আমি পূরণ করছি, আমার পাশের দেশি ভাই নানা ভাবে আমাকে জ্ঞান দিতে লাগলেন, এটা লিখেন, এটা লিখেন না, ইত্যাদি ইত্যাদি। আমার কাছে বই ছাড়া কিছুই নাই, কাজেই আমার চিন্তাও নাই। প্লেন থেকে নামার সময় আমার হাঁটু কিঞ্চিত কাঁপছিল, কারনটা সহজ অনুমেয়। আমার বিভিষীকার সম্মুখিন আমি। কাস্টমস আর ইমিগ্রেশনের গল্প শুনেছি গত ৩ মাস ধরে। কতজন যে কত রকমের উপদেশ দিয়েছেন, আর কত সিনারিও এর কথা বলেছেন। সেগুলা শুনতে শুনতে আমার হাটু দুর্বল হয়ে গেছে। এমনকি আমার শ্বশুর আব্বাও বলেছেন, গতবার তাকে আটকে রেখে আধাঘন্টা জিজ্ঞাসাবাদ করেছে ইমিগ্রেশন ওয়ালার। কাজেই লাইনে আমার স্ত্রীকে দাড় করিয়ে আমি ছুটলাম ছোটঘরের দিকে। সেখানে গিয়ে ওজনে হালকা হয়ে আমি যখন ফেরৎ এসেছি, আমার স্ত্রী বলল, তার সব কাজ শেষ, শুধু আমার আঙ্গুলের ছাপ দিতে হবে। আমাকে পাশের এক কাউন্টারে নিয়ে দাড় করিয়ে দিল আমার স্ত্রী। আমি ভয়ে ভয়ে হাত বাড়িয়ে দিলাম, তারা ছাপ নিয়ে বলল, ওয়েলকাম টু নিউ ইয়র্ক। এসব শুনে মনে কিছু জোর পেলাম। এত ভয়াবহ গল্প শুনে এসেছি এদের, ভেবেছিলাম, আজকে তো ইনারা আমার সাথে "পাশা খেলবরে শ্যাম" মার্কা কিছু করে বসবেন।
এক ফাড়া কাটিয়ে উঠে লাগেজ নিলাম, ২টা ট্রলিতে ৬ টা সুটকেস তুলে রওনা দিলাম কাস্টমসের অভিমুখে। দেখা যাক, এবার কোন নাটক দেখতে হয়। ৬টা সুটকেস দেখে এক কৃষ্ণ মহিলা বললেন, কোথা থেকে আইছ চান্দু? আমি বললাম, ঢাকা, বাংলাদেশ! বলে, কি কি রান্না খাবার আনছ চান্দু? আমি ততক্ষনে একটু সাহস পেয়ে গেছি, বললাম, নারে ভইন, আমার তো বই কিছু রাইখা আইতে হইছে, খাওয়া আনুম কোন্দিক দিয়া? সে তো মাথা নাইরা কয়, বাংলাদেশ থিক্কা আইস, খাওয়া আনো নাই, ফাইজলামি কর নি? আমি কইলাম, তুমি তো আমার সুমুন্দির মাইয়া যে আমি তোমার লগে মজাক করুম। সে আমারে তারপর কইল একটা সুটকেস দেখাইয়া, এইটা খোল। আমি খুলে দিলাম, সুটকেস দেশে মহিলা আসলেই ভয় পেয়ে গেল, অর্ধেক সুটকেস ভর্তি বই। এরপর আর পেইন না দিয়া আমাকে ছেড়ে দিল মহিলা। আমিও হাঁফ ছেড়ে বের হয়ে আসলাম টার্মিনাল ৪ এ। এদিকে উপর থেকে আওয়াজ আসতে লাগল, যে কারো গাড়িতে উইঠ না, উঠলে কইলাম খবর আছ! আমি মনে মনে ভাবলাম, তার মানে মলম পার্টি ঠ্যাগ পার্টি এখানেও আছে। সবাই কিনা ঢাকাকে খারাপ বলে। এক মেক্সিকানোর মিনিভ্যান ভাড়া করলাম, কুইন্স এর নিউ হাইড পার্ক নামে এক জায়গায় যাবো, সে রাজি হয়ে গেল। মিনিভ্যানের পিছে সেই ৬টা সুটকেস তুলতে সাহায্য করল। 
এরপর এসে হাজির হলাম আমার মারিকায় থাকা প্রথম ঠিকানায়। এখানে এসে বেল বাজাবো কি বাজাবো না, সেটা চিন্তা করছি, এমন সময় আমার বাড়িওয়ালা আন্টি বের হয়ে আসলেন। উনাদের আমরা চিনি না, উনিও আমাদের চিনেন না, তবে টেলিফোনে টেলিফোনে বাসা ঠিক করা হয়েছে আরেক আংকেলের মাধ্যমে। আন্টি এসে আমাদের বললেন, আসো তোমরা ভেতরে আসো। উনার বাসার বেজমেন্টে আমাদের থাকার কথা। সেভাবেই ঠিক ঠাক করা হয়েছে। উনি উনার মেজ ছেলেকে ডেকে পাঠালেন আমাকে লাগেজ টানতে সাহায্য করার জন্যে। এমন অমায়িক, মাতৃসুলভ স্নেহপ্রাণ মানুষ এখনো দুনিয়ায় আছেন, সেটা বিশ্বাস করতে আমার কষ্ট হয়। জিনিষ পত্র ভেতরে ঢুকানো হলে তিনি উপরে ডেকে পাঠালেন, খাওয়ার জন্যে। প্লেনের ভজঘট খাওয়া ২ ঘন্টা অন্তর অন্তর খেতে খেতে আমার পেট তখন খাবি খাচ্ছে, কিন্তু না করি কিভাবে। গিয়ে দেখি আন্টি চিকেন ফ্রাই আর ফ্রাইড রাইস করেছেন। আবেগে আপ্লুত হয়ে গেলাম আমরা আন্টির কাজ কারবার দেখে। ঘণ্টাখানেক পর বের হলাম, তখন প্রায় বেলা ৬ টা বাজে। আশপাশটা দেখে নেবার জন্যে, অন্ধকার হয়ে যাবে, তাই তাড়াতাড়ি বের হলাম। সেল ফোন কিনব আর কিছু বাজার করব। বাড়িওয়ালা আংকেল বলে দিল, গিয়ে সামনের রাস্তায় দাড়ালেই বাস আসবে। রাস্তায় গিয়ে দাড়ালাম, সাঁই সাঁই করে গাড়ি যাচ্ছে, একটা জিনিষ দেখে খুব হাসি পেল, দিনের বেলায় এরা হেড লাইট জ্বালিয়ে গাড়ি চালাচ্ছে। আমি, রাস্তা, মানুষ গাড়ি দেখতে থাকি আর বাসের জন্যে অপেক্ষা করতে থাকলাম। 
(চলবে, যদি না কেউ দৌড়ানি দেন)
 

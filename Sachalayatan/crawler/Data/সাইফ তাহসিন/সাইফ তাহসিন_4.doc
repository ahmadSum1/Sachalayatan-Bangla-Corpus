ছবিব্লগঃ ঝরা পাতার দেশে



 প্রতিবছর শীতের শুরুতেই আমার মাথা কিঞ্চিত খারাপ হয়ে যায়, কেন খারাপ হয় বললে হয়ত বলব, আমার কি দোষ, প্রকৃতি যে এত অদ্ভুত করে সাজে, তা দেখে আমার মাথা ঠিক রাখাই দায় হয়ে যায়। তখন কেউ যদি বলে ফেলেন ভাদ্র মাসে কুকুর পাগল হয়, আপনার দেখি সেই অবস্থা, সেরকম বলে ফেললে আসলেই মুচকি হেসে প্রসঙ্গ এড়িয়ে যাওয়া ছাড়া অন্য কোন উপায় থাকবে না। এত কথাচালাচালি দেখে বিরক্ত হয়ে যান যদি কেউ, তখন তো আর উপায় থাকবে না প্রকৃতির এই রঙিন সাজ আপনাদের কাছে পরিবেশন না করে। 
হঠাৎ করেই সেদিন বিকেলে আমাদের মৃত্তিকা ই-মেইল পাঠিয়ে জানালো, এবারের ঝরা পাতার মৌসুম তো যাই যাই করছে, কোথাও যাওয়া দরকার একসাথে, আমিও সাথে সাথে রাজি হয়ে যাই। আর সাথে তো থাকবেই  প্রজাপতি, সামারা, অনিকেতদা, শাহান, আর ঢাকা থেকে নতুন আগত মাহফুজ এবং তার স্ত্রী মেরি। এহ হে, ঐদিকে আমাদের মৃত্তিকার জানের জান রব হ্যালফোর্ড বাদ পড়ে গেছে। কপালগুনে সেদিন অ্যালেন্টাউন থেকে বেড়াতে এসেছিলেন আমার সেই প্রথম ফটব্লগের লাবণি আপা, এবং তার পরিবার। কিন্তু যাবো কোথায়, সেটা নিয়ে টানাটানি চলল প্রায় অনেকক্ষন, পরে সিদ্ধান্ত হল আমরা বেলেভু স্টেট পার্কে যাবো। এখানে বলে নেওয়া ভালো এদেশে স্টেট পার্কের কোন শেষ নেই, যেদিকেই তাকাবেন সেখানেই ২-১ টা স্টেট পার্ক আছে।
আমাদের আলসেমির কারণে পৌছাতে কিছুটা দেরিও হয়ে গেল, আর ধরাটাও খেলাম সেরকম। গাড়ি থেকে বের হতেই দেখি প্রচন্ড ঠান্ডা আর দূর্ভাগ্যক্রমে ঐ পার্কে আবার ঘোড়া সংক্রান্ত কি কি সব আছে। ঘোড়ার মলের গন্ধে পেট পুরা উগ্রিয়ে উঠতে শুরু করলে জ্যাকেটে নাক চেপে দৌড় দেই আমরা লেকের দিকে। সেদিন বিকেলে আলো আধারের মাঝে ধুনফুন করে তোলা কিছু ছবি নিয়েই আজকে আমার ছবিব্লগ। আর সংগত কারণের কারো ছবি দিচ্ছি না, পরে এসে তারা আবার আপত্তি জানিয়ে যাবেন। আর ছবি আমার তোলা হলেও সেটা প্রকাশের অনুমতি নেবার একটা তাগিদ কম বেশি অনুভব করি সবসময়। তাহলে আসেন কথা না বাড়িয়ে ছবি দেখাই। 


সেই বিকেলের আলো আঁধারে লেকের উপর ব্রিজ থেকে তোলা, "আলো আঁধারে"

যে ব্রিজের উপর থেকে প্রথম ছবিটা তোলা

গাছের মনেও রঙ লাগে, তখন তাকে বলি রঙিন গাছ

রং যেন একটু বেশিই ধরেছে

যেন ২ বোন পান খেয়ে ঠোট রাঙাতে গিয়ে গায়ে রঙ লেগে গেছে

গাছের মাথায় যেন আগুনের গোলা

লেকের পানিতে সাদরে আশ্রিত

ঝরা পাতাঃ ঈষৎ উষ্ণ

অভিমান

একই পাতায় রঙের পরিবর্তনের ধাপ

নিমজ্জনে থেকেও যেন রঙের কমতি নেই

ছিন্নপাতা

রক্তলাল

 নানান কর্মব্যস্ততায় এবারের ফলের ছবি তুলতে পারিনি, তাই এই একটাই সুযোগ পেয়েছিলাম, মনে হয় না তার সদ্ব্যবহার করতে পেরেছি, তাই ফলের আসল রূপ তুলে ধরতে না পারার কষ্ট বেশির ভাগই লাঘব হয়নি, আশাকরি আগামী বছর আগে ভাগে আদাজল খেয়ে লাগব প্রকৃতির এই সাজসজ্জা আমার কালো বাক্সে বন্দী করার জন্যে। যারা আমার এই হাকুল্লা ছবিব্লগ দেখবেন তাদেরকে আগে ভাগেই ধন্যবাদ জানিয়ে গেলাম। 


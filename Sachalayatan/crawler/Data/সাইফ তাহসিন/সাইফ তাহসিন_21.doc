কুকুর বলেন, কুত্তা না



 আমার ছেলেবেলা থেকে খুব খায়েশ ছিল যে একটা কুকুরছানা পালবো, টিনটিন পড়ে সে ইচ্ছা আরো প্রবল হয় কিন্তু আমার মায়ের ব্যাপক ধাতানী আর বকুনি খেয়ে সে সাধ বারে বারে অঙ্কুরেই বিনষ্ট হয়েছে। কিন্তু নেড়ি কুত্তার লেজ যেমন সোজা হয় না, তেমনি অতৃপ্ত বাসনাও মন থেকে মুছে যেতে চায় না, তাই এই ইচ্ছা মাঝে মাঝেই মাথাচাড়া দিয়ে উঠতে চাইত, আর বকুনির ভয়ে আমিও চিন্তার গলাটাকে বেশ জোরে চিপে দিতে দিতে বলতাম, “কত্ত শখ! কুকুর পালবে, বেটা বিছানা থেকে উঠে গিয়ে রাজগদিতে উঠে বসতেই পা চলে না, সেখানে আবার কুকুর, তাকে খাওয়াও, হাটাও, হাগাও, আরো কত কিছু”। এভাবে চলে যাচ্ছিল দিনগুলো আমার, এর মাঝে সেদিন আবার কেন যেন কুকুরের ছানা কুঁই কুঁই করে মনের মাঝে হাঁক ডাক পাড়তে লাগল, আমিও তাতে সায় দিয়ে ফেললাম। তারপর যেই না ভাবা, সেই না কাজ, পরদিন কর্মক্ষেত্রে গিয়ে বসকে বললাম, তোমার কি কুকুর আছে?
আগেও বলেছি, আমার কর্মক্ষেত্র নারীপ্রধান, সেখানে আমি একমাত্র পুরুষ মানুষ হওয়ায় নানা রকমের সুবিধা ভোগ করে থাকি। কাজেই নানারকম আবদার করে পার পেয়ে যাই, আমার প্রশ্ন শুনে আমার বস ভ্রুঁ কুঁচকে আমার দিকে তাকিয়ে বলল, “কেন, তোমার লাগবে”? আমি একটু মাথা চুলকে বললাম, “না ইয়ে মানে, অনেক দিনের শখ ছিল”। এটুকু শুনেই সে নড়ে চড়ে বসল, তারপর বলে, হ্যাঁ আছে ছোট একখানা কুকুরছানা। তারপরেই দুনিয়ার জ্ঞান দেওয়া শুরু করল, কোন কুকুর কেমন, কোনটা ভালো, কোনটা খারাপ, ইত্যাদি ইত্যাদি, এভাবে যখন ১৫ মিনিট গত হয়েছে, সে বুঝতে পারলো, আমি কিছুই শুনতেছি না, খালি মাথা ঝাকাচ্ছি আর হু-হা করে যাচ্ছি। তাই সে কথার মোড় ঘুরিয়ে এবার বলতে লাগল, কোথায় গেলে কি পাব, তারপর দুনিয়ার ফোন নাম্বার জোগাড় করে দিল। আরো বলল, অনেক অসহায় কুকুরছানা আছে আমাদের এখানে কয়েকটা শেল্টারে, সেখানে গিয়ে নাম-মাত্র মূল্যে আমি পছন্দমত কুকুর পছন্দ করতে পারবো। আর কিভাবে যেন ১০ মিনিটের মাঝে সারা অফিসে ছড়িয়ে গেল যে আমি কুকুরছানা খুজতেছি।
একজন বলল, আমার আছে জ্যাক রাসেল, আমি ভাবলাম, বুঝি কোন মানুষের নাম বলছে, তারপরে সে আমার চেহারা দেখে বুঝতে পারল, তারপরে বলে আসলে ওটা তার কুকুরের জাতের নাম। আরেকজন এসে বলে আমার আছে গোল্ডেন রিট্রিভার, তার গা থেকে নাকি ভুশ ভুশ করে লোম উঠে, দিনে ২ বার আচড়াতে হয়। আমি নিজের মাথা আচড়াইনি প্রায় ৩ মাস হবে, সেখানে কুকুরের গা আচড়াবো দিনে ২ বার? আরেকজন বলে, তার আছে ল্যাব্রাডার, সেই কুকুরটা নাকি খুব শান্ত। শুনে তাও একটু স্বস্তি পেতে নিয়েছি, তারপরে শুনি ঐ কুকুরের ওজন ১৩৫ পাউন্ড। আমার নিজের ওজন ১২৫ পাউন্ড, সেখানে ঐ কুকুর আমার কোলে উঠে বসলেই তো আমি শেষ। আরেক সহকর্মী বলে, তার আছে পুড’ল, সে নাকি আকারে খুব ছোট, কিন্তু সারাক্ষন কাউ কাউ করে আর ছেড়ে দেওয়া স্প্রিং এর মত লাফায়। কয়দিন আগেই এভিকশন নোটিশ খেয়েছি জোরে হাসার জন্যে। আমার বাসায় আমার এক ছোট ভাই এসেছিল, আমরা রাত-বিরেতে একটু হাহা হিহি করছিলাম, হঠাৎ শুনি নিচতলার বুড়ি ঝাড়ুর গোড়া দিয়ে তার ছাদে বাড়ি দিচ্ছে। তারপরে আমরা হাসাহাসি করেছি, তাতে তার ডিস্টার্ব হয়েছে বলে সে আমার লিজিং অফিসে বিচার দিয়েছে। আর কুকুর যদি চিল্লায়, তাহলে তো কথাই নেই।
আরেকজন এসে বলল, তার একটা ইয়র্কি জাতের কুকুর আছে, আমার মুখ ফসকে বের হয়ে গেল সাথে সাথে, মানে সে কুকুর কি ইয়ার্কি করে নাকি ইয়র্কার লেন্থে বল করে? ভাগ্যিস কথাটা বাংলায় বলেছিলাম, সে আমার দিকে ফ্যাল ফ্যাল করে তাকিয়ে থাকল ২ মিনিট, তারপরে আমাকে পাগল সম্বোধন করে চলে গেল। এর মাঝে আমার বস আবার এসে হাজির, সে বলল, তার ২ টা জ্যাক রাসেল ছিল, একটা খুব ভালু, আরেকটা খুব খ্রাপ, খালি এখানে সেখানে পিসাব করে দিত, আর তার সোফা কামড়ে তুলা বের করত। শুনেই আমি তাকে বললাম, তাহলে জ্যাক রাসেল ভাইকে বাড়ির ১০ মাইলের মধ্যে আনব না। এর মাঝে এক রোগী এসে বলে, তুমি যদি মাইন্ড না কর তাহলে একটা কথা বলি। তুমি সংকর জাতের কুকুর নিতে পারো, একটু দাম বেশি হবে, তবে ২ জাতের স্বভাবই থাকবে, শান্তও হবে, আবার লোমও পড়বে না। আমি মনে মনে বলি, কোন কুকুর ফাউ পাওয়া যাবে, সেটা জানলে বলেন, নাহলে রাস্তা মাপেন। সামনে সামনে খুব ভালো, থেঙ্কু থেঙ্কু করে তাকে শান্ত করি।
এর মাঝে আরেক সহকর্মী এসে বলে, শুনলাম, তুমি নাকি কুকুর কিনবে? আমি কাষ্ঠ হাসি দিলাম, কিন্তু সে আরো উৎসাহে বলা শুরু করল, আমি পেট স্মার্ট থেকে একটা কুকুর কিনেছি, মাত্র ৯০০ ডলার, খুব ভালো জাত, তুমিও ওখানে দেখতে পারো। আমি আর পারলাম না, বলেই ফেললাম, ইয়ে মানে, আমি ৯০০ ডলার পেলে গাড়ি কিনে ফেলতাম আরেকটা, কারন আমার গাড়িটার দামও ৯০০ ডলার। বুঝতে পারলাম, গরিবের ঘোড়া রোগ আর আদার ব্যাপারী জাহাজের খবরের মত আমিও কুকুরের খোঁজ করছি। কতবড় এক আহাম্মক আমি, বুঝেন তাহলে আপনারা। কিন্তু এখানেই শেষ না, বাকি দিন আরো কয়েকজন জ্ঞান দিতে থাকল আমাকে। আমার আরেক সহকর্মী বরং বলল, দেখ সাইফ, কুকুর পোষা কিন্তু বেশ ব্যয়বহুল, আমি আবারো কাষ্ঠ হাসি দিয়ে বললাম, তাই তো দেখছি। আমার নিজের মেয়ের পিছেও তো এত টাকা খরচা করি না। তারপরে সে আরো বলল, কুকুরের খাবার কিনতে হয়, ডাক্তার দেখাতে হয়, নিয়মিত টিকা দিতে হয়, দৈনিক গোসল করাতে হয়, গা আচড়াতে হয়, ২ বেলা বাইরে হাঁটাতে নিয়ে যেতে হয়, হাটতে গেলে তারা পাকু করে, সেটা আবার পলিথিন এ করে তুলে গারবেজে ফেলতে হয়। তারপরে আবার দোকানে নিয়ে মাসে একবার চুল দাড়ি, লোম, নখ কাটিয়ে আনতে হয়। আমি তাকে বললাম, আমি তো চুল কাটি ৩ মাসে কবার। তাছাড়া কুকুরকে বন্ধ্যা করিয়ে ফেলতে হবে, নাহলে সে আবার পাশের বাড়ির স্বর্গমাসীর স্বর্গীয় কুকুরকে হুহু করে দিলে আবার কুকুরের মেটার্নিটিতে দৌড়াতে হবে। 
মহাবিপদের মধ্যে পড়ে গেলাম, একটু পরপর এসে একজন করে তার নিজের কুকুরের ছবি এনে আমাকে দেখায় আর চোখ মুখ নাচিয়ে কুকুরের গল্প বলে, আর গাট্টিখানেক করে উপদেশ দিয়ে বিদায় হয়। কাজের কাজ হল যে, অনেকগুলো ওয়েবের ঠিকানা পেলাম বিনা খোজাখুজিতে। আমিও বেশ উত্তেজিত হয়ে বাসায় ফিরে আসলাম, ফেরার পথে বসের উপদেশ মত লিজিং অফিসে গেলাম, সেখানে জিজ্ঞেস করলাম, আমি কুকুর নিতে চাই, তোমাদের কি কি ফর্মালিটি আছে। তারাও দাঁত বের করে বলে, বেশি কিছু না, বার্থ সার্টিফিকেট, টিকার কাগজপত্র, চেকাপের কাগজপত্র, একটা ছবি আর জমা হিসাবে ৩০০ ডলার দিয়ে যাবে। আমি তো শুনে আক্কেল গুড়ুম, মহিলা বলে কি? পুরাই দেখি কস্কী মমিন! কিন্তু সেখানেই শেষ না, কি সব দাঁত ভাঙ্গা নাম বলতে লাগল, সে সব জাতের কুকুর তারা আমাকে নিতে দিবে না, তারপরে কুকুরের ওজন ৭৫ পাউন্ডের উপরে হলেও চলবে না। বাংলাদেশে জন্মে আমার নিজেরই বার্থ সার্টিফিকেট নেই, প্রায় সাড়ে চার বছর ধরে আমিরিকায় আছি, টিকা বা চেকাপের কোন কাগজপত্রই নেই, সেখানে কুকুরের কাগজপত্র জোগাড় করব কিভাবে?
তাও বাসায় এসে সাহস করে আন্তর্জাল খুলে বসলাম। তারপরে অফিসে পাওয়া ঠিকানাগুলো এক এক করে ঘাটতে থাকলাম, প্রথম যে সাইটে গেলাম, সেখানে যে কুকুরগুলো আছে, প্রায় সবই ৭০ পাউন্ডের উপরে, তার মধ্যে আবার জাতে পিট বুল না হলে টেরিয়ার না হলে হাস্কি, এর কোনটাই আমার এপার্টমেন্ট কম্পলেক্সে নিতে দিবে না। তাই আস্তে আস্তে খুজতে খুজতে একটা কুকুর পেলাম, ২ মাসের শাবক, তারপরে সব টিকা দেওয়া আছে, আর স্পেয়েড। ভাবলাম, বেশ বেশ, এটাকেই সিস্টেম করব, কিন্তু বিধি বাম, সেখানে ফোন করতে হবে পরদিন, তাই একখানা তড়িৎবার্তা ছেড়ে দিলাম। তারপর আর কি কি করতে হবে, তা জানার জন্যে নিয়মাবলী পড়তে শুরু করলাম। তখনই খেলাম আসল ধাক্কা, অনেক ইনিয়ে বিনিয়ে বলছে, আমাকে নাও, অথচ, নিচে অনেক শর্ত দেওয়া। শর্তগুলোও চরম আপত্তিকর। বাড়ি না থাকলে বেশির ভাগ কুকুরই নিতে দিবে না। বাড়ি বলতে একক বাড়ি বুঝানো হয়েছে। তারপরে বাড়িতে ৭ বছরের নিচে কোন বাচ্চা থাকলে কুকুরছানা নিতে দিবে না, এবং কুকুর ছানা নিতে হলে আগে থেকে অভিজ্ঞতা থাকা লাগবে কুকুরছানা পালার। সেখানেই শেষ না, আমাকে এপ্লিকেশন জমা দেবার পরে তাদের আসতে দিতে হবে বাসায়, তারা এসে দেখবে, সেটা কুকুরের বাস যোগ্য কিনা! এবং কুকুর দিতে রাজি হলে, আবার এক সপ্তাহ পরে এসে তারা দেখে যাবে কুকুর কেমন আছে। কিন্তু সেখানেও শেষ হয়নি, এরপরে তারা পরবর্তী ৬ মাসে ৬ বার আসবে কুকুর দেখতে। এটা পড়ে আমার রাগে গা জ্বলতে লাগল, হারামজাদারা মানুষের বাচ্চাদের জন্যে কবে কি করেছে? অথচ কুকুর ছানার জন্যে এক্কেবারে দুনিয়া উদ্ধার করে ফেলছে।
খায়েশ তো কম না আমার, এত কিছুর পরেও ভাবলাম, আচ্ছা ফি’টা একটু দেখি, শেল্টার থেকে কুকুর নিলে তাদের ফি হবে ৫০-১৫০ ডলার, কুকুরের আকার এবং বয়স যত কমবে, টাকা তত বাড়বে। তাহলে বুঝেন ঠেলা, বাসায় দিব ৩০০, শেল্টারে দিব ১৫০, তারপর খাওয়া দাওয়া, খেলনা, বিছানা, কাঁথা-বালিশ, কম্বল, টিকা, ডাক্তার দেখানো, সাবান-শ্যাম্পু, এই লিস্টের যে কোন শেষ নেই। আহারে, দেশে থাকতে কত ভালো ছিলাম, রাস্তার ধার থেকে মোটামুটি পরিষ্কার দেখে একটা কুকুর এনে পেলে বড় করলেই পারতাম। ফুটাকড়িও খরচা হত না। টাকা, হুজ্জত, তারপরে আবার তার সাথে খেলাধুলা করতে হবে, তাকে বাইরে নিতে হবে, তিনি পাকু করলে তাকে সাফ করতে হবে, ঘুম পাড়াতে হবে। তারপরে দৈনিক বাসা ভ্যাকুয়াম করতে হবে, নাহলে লোমে লোমে ছ্যাড়াব্যাড়া লেগে যাবে যে। কত সখ ছিল, ২ টা কুকুর পালব, একটার নাম রাখব নিজামী, আরেকটার গোলাম আযম, তারপর কুত্তার বাচ্চা বলে গালি দিব আর পাছায় লাথি দিব, কিন্তু দিনের শেষে বুঝতে পারলাম, আর যাই হোক, গোআ বা নিজামী নাম রাখা যাবে না, এত পয়সা পাত্তি খরচ করে তারপরে কুকুর ভালো না বেসে কি পারা সম্ভব। তাই বলতে বাধ্য হলাম, আর কুত্তা না, এখন থেকে কুকুরছানা আর কুকুর বলেই ডাকব কুত্তাকে। 





From samara b'day


[শুভ জন্মদিন সামারা মামনি, আমাকে ছাড়া জন্মদিন পালন করলে, কত শখ ছিল ফিরে এলে তোমার জন্মদিন উপলক্ষে একটা কুকুরছানা দিয়ে বিস্মিত করে দিব, কিন্তু মনে হয় না তোমার সে শখ পূরণ হবে]
সাইফ
০৭ - জানুয়ারী - ২০১০


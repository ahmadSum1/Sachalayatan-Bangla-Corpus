মামার সাথে মামদোবাজী - ৫



এই পর্ব লিখিতে বসিয়া আমি যেন দীর্ঘকালের আটকাইয়া রাখা দীর্ঘশ্বাস ছাড়িলাম, আর আশা করিতেছি, আমার প্রিয় সচলের পাঠকগন ও ছাড়িলেন, কারন তাও খুবই স্বাভাবিক, ৫নং মানে আপাতত এই সিরিজের ইতি, যদি না আবার কোন মামার নেক নজরে পড়িয়া যাই, তাহার পর আবার আসিয়া সচলে ইনাইয়া বিনাইয়া সেই গল্প ফাঁদিয়া বসি। যদিও মনস্থির করিয়াছি, যথেষ্ট সংযত হইয়া গাড়ী চালাইব যাতে করিয়া এরূপ না ঘটে, তবে কিছুই বলা যায় না, মামুদের আবার আমাকে বিশেষ পছন্দ কিনা, পথে দেখিয়া দাড় করাইয়া বলিতে পারে, এই ব্যাটা নচ্ছাড়, সামনে দিয়া ভুঁ করিয়া চলিয়া যাইতেছিস, সম্মানি দিবি না, তখন কিন্তু আবার বিপদে পড়িয়া যাইব। আমার স্ত্রী যার পর নাই বিরক্ত আমার উপরে, রোজ বলে, একই রকমের গল্প আর কতবার ফাঁদিবা, আমি বলি, একই রকমের গল্প বলিয়াই তো সিরিজ লিখিতেছি।
মামু ১
তখন ছিল ২০০৬ এর ডিসেম্বর মাস, আমার মাতা আসিয়াছিলেন আমাকে দেখিতে। আর আমার ও ইউ.এস.এম.এল.ই. পরীক্ষা নাকের ডগায় শুঁড়শুঁড়ি দিতেছে, আমাকে মানসিক শক্তি সরবরাহ করিবেন, আমাকে দেখিবেন, আমার কন্যাকেও দেখিবেন, রথও দেখিবেন, কলাও দেখিবেন  বেচিবেন না কিছু। দেখিতে দেখিতে উনার যাওয়ার দিন আসিয়া পড়িল, ১৭ তারিখে নিউজার্সি এর নিউআর্ক হইতে মালয়সিয়ান এয়ারলাইন্সে উনার ফ্লাইট, কাজেই আমি আমরা বিকাল বিকাল রওয়ানা দিয়া দিলাম ডেলাওয়ার হইতে, সন্ধ্যা নাগাদ পৌছানোর ইচ্ছা। ৪ বার ধরা খাইয়া আমি ততদিনে পুলিশের রাডার ডিটেক্টর ও কিনিয়া ফেলিয়াছি, ১৩ ব্যান্ডের রাডার ডিটেক্টর, পুলিশের প্রচলিত সকল তরঙ্গদৈর্ঘের সংকেত উহা পড়িতে পারে, আর পুলিশের উহা বুঝিতে পারার আগেই আমাকে জানাইয়া দিবে, যাতে করিয়া আমি ধরা খাইবার পূর্বে গতি কমাইয়া ভদ্র সাজিতে পারি। সমস্যা একটাই, মামা যদি কোথাও ঘাপটি মারিয়া বসিয়া লেজার মারিয়া বসে, তাহা হইলে কিছুই করিবার থাকিবে না। আর ততদিনে কুকুরের ন্যায় গন্ধ শুকিবার অভ্যাস হইয়া গিয়াছে, ব্রীজের চিপা দেখিলেই ঘাড়ের পিছের চুল সুড়সুড় করিয়া উঠে। আর নিউজার্সি টার্নপাইকের সকল মামুদের পছন্দনীয় চিপাও প্রায় মুখস্ত।
মামু ২
মনে মনে পন করিয়া ফেলিলাম, আজ যাহাই হউক না কেন, গাড়ী জোরে চালাইব না, আর আমার স্ত্রী ও মাতা দুইজনেই উত্তম করিয়া কান পড়া দিয়া আসিতেছে এই খাতে। কান পড়াতে মনে হয় কাজ হইল, তাই বিনা মামু দর্শনে বিমান বন্দর পৌছাইয়া গেলাম, আমার মাতাজীকে নামাইয়া দিলাম, বিমান উড্ডয়ন না করা পর্যন্ত বসিয়া রহিলাম, তাহার বিমানের সিকিউরিটি চেকের সময় আসা মাত্র আম্মা উঠিয়া চলিয়া গেলেন, আমাদেরকে টাটা বাই বাই দিতে দিতে, আমার কন্যার কথা মনে করিয়া কিছু চোখের জল ও বিসর্জন দিলেন। উনাকে নামাইয়া দিয়া এক্সিট ১৩-এ দিয়া আবার নিউজার্সি টার্নপাইকে উঠিয়া পড়িলাম, এম্নিতেই মন মেজাজ খারাপ, আর রাত জেগে পড়িতে পড়িতে সব কিছু উলটা পালটা হইয়া গিয়াছে, তাই কেমন যেন ঘুম ঘুম ভাব হইতে লাগিল। আমি আমার স্ত্রীকে বলিলাম, তুমি একটু চালাও, আমি হালকার উপর পাতলা ঘুম দিয়া লই। সে বলিল, না রাতের বেলা সে নাকি কিছু ঠাহর করিতে পারিবে না। টার্নপাইকে উঠা মাত্রই বোঁ করিয়া শব্দ করিয়া কী যেন একটা আমাকে পাশ কাটাইয়া চলিয়া গেল, কিছু বুঝিয়া উঠিবার আগেই আরেক খানা বি এম ডব্লিউ এম-৩ আমাকে প্রায় ছুইয়া সাঁই করিয়া চলিয়া গেল।
মামু ৩
কিসের রোড রেজ, কিসের অ্যাগ্রেসিভ ড্রাইভিং সংক্রান্ত বড় বড় কথা যেন বইয়ের পাতায় হারাইয়া গেল। তখন আমি ১৯৯৫ সালের মিতসুবিশি গ্যালান্ট চালাইতাম, ২৪০০ সিসি ইন লাইন-৪ সিলিন্ডার, অন্যান্য গাড়ির তুলনায় ছোট ইঞ্জিন কিন্তু টানিয়া বেশ আরাম, আর আমার মাথায় তখন প্রতিশোধের আগুন দাঊ দাঊ করিয়া জ্বলিতেছে, আমিও এক্সেলারেটর পুরা দাবাইয়া ধরিলাম, গাড়ীও আমার কথা শুনিতে পছন্দ করিত বলিয়া আমার বিশ্বাস, বিধায় লাফ দিয়া উঠিল। আমিও সাই সাই করিয়া অন্যান্য গাড়ীগুলিকে অতিক্রম করিতে লাগিলাম, ৫ মিনিটের মাথায় একখানা বি এম ডব্লিউ ৩ সিরিজের পশ্চাতের বাতি দেখিতে পাইলাম, মনে মনে কহিলাম, আজিকে তোর পা যদি আমার এই ভাঙ্গা শামুকে না কাটি তো তোর একদিন কি আমার একদিন। কাছে আসিবার পর দেখি, এক ‘হোসে’র বাচ্চা গাড়ী চালাইতেছে, তাহার কিয়ৎদুর সামনে আরেক খানা ৩ সিরিজের বি এম ডব্লিউ, তাহারা ২ জনে রেস করিতেছে।
মামু-৫
তখন আমার একখানা ফর্মূলা ছিল, কেউ যদি আমাকে টেইল গেটিং করিত, তবে আমি ওয়াশার ফ্লুইড ওরফে কাঁচ পরিষ্কারের পানি মারিয়া সংকেত দিতাম, আসলে এখনো দেই, ইহা মারিলে, অর্ধেক পানি নিজের কাঁচে পড়ে আর বাকি অর্ধেক গিয়া পড়ে পিছনের গাড়ীতে। ইহা করিলে সবাই যার পর নাই বিরক্ত হয়, কাজেই এম-৩ টাকে পাশ কাটাইয়া সাই করিয়া তাহার সামনে চলিয়া গেলাম, তারপর শুরু হইল আমার ফ্লুইড ছিটানো, কিন্তু সেও কি দমিবার পাত্র? সেও আবার আমাকে পাশ কাটাইয়া সামনে যাইতে চাহিল, কিন্তু আমি তো আর আঙ্গুল চুষিতেছি না, আমি মাঝের লেনে গিয়া পাশে ২ গাড়ী রাখিয়া তাদের সাথে তাল মিলাইয়া গাড়ী চালাইতে থাকি।আপনারা যারা টার্নপাইকে গাড়ী চালাইয়াছেন, তারা জানেন যে, ১৩ থেকে ৮নং এক্সিট পর্যন্ত ৩টি গাড়ী আর ৩টি বাস-ট্রাকের জন্যে আলাদা করা লেন। তবে বাসের লেনে ছোট গাড়ী চালানো বৈধ। আমরা ছিলাম বাসের সাইডে, কাজেও আমার পিছের হোসে খুব একটা সুবিধা করিতে পারিতেছিল না, এর মাঝে আমার মাথায় আরেক চুল্কানি আসিয়া হাজির হইল, আসলে কোন ব্যাটা আমাকে তখন চাপাইয়াছিল, ঠিক বুঝিতে পারি নাই, এমন তো হইতে পারে, আসলে সামনের বেটা আসল কাল্প্রিট। তখন আমি ৮৭ মাইলে গাড়ী চালাইতেছি, কিন্তু যেই সামনের ব্যাটার কাছে চলিইয়া আসি, সে ব্যাটা হুশ করিয়া গতি বাড়াইয়া দেয়, কিন্তু সমুদ্রে পাতিয়াছি সয্যা, শিশিরে কিসের ভয়, এই ডায়লগ মনে পড়িয়া যাইতেই আমি আবারো গতি বাড়াইয়া দিলাম, তার পর ১০৮ মাইল গতিতে তাহাকে পাশ কাটাইয়া সামনে গিয়া ইহাকেও কিছু ফ্লুইড উড়াইয়া দিলাম, মনে মনে কহিলাম, খা বেটা খা, বাঙ্গালীর ইয়েতে … … …
মামু ৭
কিন্তু এত সুখ আমার কপালে সইবে, তা কি কখনো হইয়াছে? পিছনের দুই বি এম ডব্লিউ ২পাশ হইতে আসিয়া পড়িল, আমি তখনো ১০৫ এ চলিতেছি, এম-৩ আমার ডান পাশ দিয়া বাহির হইয়া গেল, আমি উপায় না দেখিয়া তাহার পিছনে চাপিয়া পড়ি, সে আমাকে চাপাইয়াছে, আমি তাহাকে ফ্লুইড খাওয়াইয়া দিয়াছি, শোধ বোধ, সে দেখি আমার দিকে তাকাইয়া হাসিয়া দেয়, যেন খুবই মজা পাইতেছে, আমিও হাসি, কারন ততক্ষনে আমার মাথা একটু ঠান্ডা হইয়া গিয়াছে, আর মনে একটু মামু ভয় ও জাগ্রত হইয়াছে, আর এইসব “হোসে” দের কাছে অস্ত্র থাকা টা অস্বাভাবিক কিছু না, পিছনে আমার স্ত্রী কন্যাও আছে। এইসব ভুং ভাং করিতে করিতে আমরা এক্সিট ৭ পার হইয়া আসি, অন্য বি এম ডব্লিউ টা আমাদের ত্যাগ করিয়া চলিয়া যায়। আমি আর হোসে ক্রমান্বয়ে একবার সামনে একবার পিছে করিতে করিতে চেরী হিল আসিয়া পড়ি (এক্সিট ৩ এর কাছে) এর মাঝে আমাদের গড় গতি ছিল ৯০ এর উপরে। আমি তখন সামনে, হঠাৎ করিয়া আমার রাডার ডিটেক্টর ত্রাহি ত্রাহি চিৎকার করিয়া জানান দিল যে, কেহ আমাকে লেজারে আবদ্ধ করিয়া ফেলিয়াছে, কিন্তু আমি কোন মামু খুজিয়া পাইলাম না, তাহার পর চোখের কোনা দিয়া দেখিলাম, রাস্তার পাশের জঙ্গল হইতে মামু বাহির হইয়া আসিতেছে, আমি তো বুঝিয়া ফেলিলাম, আজিকে আমার কাজ শেষ।
মামু - ৬
খুব ভদ্দরনোকের ন্যায় শম্বুক গতিতে গাড়ী চালাইতে লাগিলাম, কিন্তু মামু আসিয়া আমার পশ্চাতের গন্ধ শুকিতে শুকিতে বাতি জ্বালাইয়া দিল। আমি তখন আমার নিজের চৌদ্দগুষ্ঠি উদ্ধার করিয়া গালাগাল করিতে লাগিলাম। বাতি খাইয়া আমাকে বাধ্য হইয়া রাস্তার ডান প্বার্শে দাড়াইয়া পড়িতে হইল, আমি এমনই ভুদাই যে রাডার খুলিতে হইবে, তাহাও মনে থাকিল না। মামু আসিয়া টর্চ জ্বালিয়া ভেতরে দেখিতে লাগিল, আমার কন্যার কার-সিটের বেল্ট বাঁধা আছে কিনা তাহাও পরীক্ষা করিল, তাহার পর বলিল, “লাইসেন্স এন্ড রেজিস্ট্রেশন” , এ পথে তো আর নতুন না, সব বাহির করিয়া দিলাম, নানা রকম মুখ বানাইলাম, কোন কিছুই মামুকে স্পর্শ করিল না। সে সব লইয়া চলিয়া গেল, কোন কথা পর্যন্ত কহিল না। ৫ মিনিট বাদে ফিরিয়া আসিয়া আমাকে কহিল, তুমি ভালো করিয়াই জানো, কেন তোমাকে দাড়া করাইয়াছি, কিন্তু তুমি কি জান? কত জোরে তুমি গাড়ী ছুটাইতেছিলে? আমি বোকা সাজিবার ব্যর্থ চেষ্টা করিলাম, কোন কাজ হইল না যদিও, মামু কহিল, ৬৫ তে তুমি ৯২ তে চালাইতেছিলে। আমি মনে মনে কহিলাম, তবেরে পামর, আমি একটু আগে ১১০ এও চালাইয়াছি, তুই দেখিতে পাস নাই। মুখে কহিলাম, “ওহ রিয়েলি, আই অ্যাম সো সরি” আসলে মামু আমি বুঝিতে পারি নাই, আমার গাড়ির গতি এত বাড়িয়া গিয়াছে। আসলে আমার ছোট ঘরের ডাক আসিয়াছিল, কিন্তু আগামি ১০ মাইলের মধ্যে কোন সার্ভিস সেন্টার বা ভিজিটরস সেন্টার নাই, তাই তাড়াতাড়ি যাইবার চেষ্টা করিতেছিলাম।
মামু - ৪
ব্যাকগ্রাউন্ডে একখানা জোক ও মনে পড়িয়া গেল। জনৈক লোক একখানা হাই-স্পিড চেসের পর পুলিশের হাতে ধরা পড়িয়াছে, পুলিশ যখন জিজ্ঞাসা করিল, তোমার কি হইয়াছিল, এইভাবে ছুটিতেছিলে কেন? সে বলিল, আসলে, গত সপ্তাহে আমার বৌ এক পুলিশের সাথে ভাগিয়াছে, কাজেই তুমি যখন বাত্তি জ্বালাইয়া তাড়িয়া আসিলে, আমি ভাবিলাম, তুমি সেই পুলিশ, আর আসিয়াছ আমার স্ত্রীকে আমার কাছে ফেরৎ দিতে। অতি দুঃখের মাঝেও হাসি আসিয়া গেল, আর সেই হাসি মনে হয় কাল হইয়া দাড়াইল, সে বলিল, তোমাকে টিকিট দিয়া দিতেছই, আর তোমাকে ক্ষমা করিব না, কারন তোমার গাড়ীতে রাডার আছে, মানে তুমি নিয়মিত বক ধার্মিক স্পিডার, তোমাকে আদালতে আসিয়া ইহা নিস্পত্তি করিতে হইবে। ততক্ষনে আমার মনে পড়িল, উহা খুলিয়া রাখার কথা। রাডার ডিটেক্টর নিয়া ভূয়া সেন্স অফ সিকিউরিটির ফলে আজ এমন ঘটিল, সেই যে খুলিলাম, আর লাগাই নাই সেই রাডার ডিটেক্টর। বাড়ী ফিরিয়া আসিলাম, টিকিটে অন্তর্জালের ঠিকানা ছিল, তাহা দেখিয়া জরিমানা শুনিয়া আমার আক্কেল গুড়ুম, ২২০$ আর ৪ পয়েন্ট। কি করিব বুঝিতে না পারিয়া সব বন্ধ করিয়া ঘুমাইতে গেলাম। আমার বাড়ীওয়ালা আংকেলকে ফোন করিলাম, তিনি বলিলেন, অন্তর্জালে দিয়া দাও, কোন পয়েন্ট আসিবে না তোমার স্টেটে। আমি বুকে একটু সাহস পাইয়া দিয়া দিলাম জরিমানা, তারপর চলিয়া গেলাম, ঢাকা। ২ মাস পর ফিরিয়া আসিয়া দেখি, আমার লাইসেন্স সাস্পেন্ড হয় হয়, সকল কিচ্ছা নিউজার্সি হইতে ডেলাওয়ার আসিয়া হাজির, সেই সাথে ৫ পয়েন্ট।
 

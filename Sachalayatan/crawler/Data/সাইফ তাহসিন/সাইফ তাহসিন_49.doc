মামার সাথে মামদোবাজী - ২



মামার সাথে মামদোবাজী - ১ 
সাইফ
আগের ঘটনাটা ছিল রোজার ঈদের ১ দিন আগেকার, তখন বোধ হয় নভেম্বর মাস, ডিসেম্বরে আমার শ্যালিকার সেমস্টার শেষ হইল, তাহাকে ফিরাইয়া আনিতে হইবে, তাই এক শনিবার (তারিখটা বোধ হয় ১৭) তাহাকে আনিবার জন্য চলিয়া গেলাম সেই আপস্টেটে, কলেজটার নাম বার্ড, শহরের নাম রেড হুক। সেইখানে সকাল সকাল পৌছাইবার ইচ্ছা, তাই আগে ভাগে বাহির হইলাম, বাহির হইয়া কোনভাবে হাইওয়েতে উঠিয়াই পড়িমড়ি করিয়া টান দিলাম, তখন খুব স্পিডিং করিতাম, ৫৫ তে ৮০-৯০ মাইলের কমে চালাইতাম না, আর ঐ রাস্তায় এতবার যাওয়া আসা করিয়াছি  যে ১২০ মাইল রাস্তার যাবতীয় চিপা, কোনা পর্যন্ত মুখস্ত। জানিতাম কোথায় পুলিশ ওৎ পাতিয়া বসিয়া থাকে। আমার ঔদ্ধত্যই আমার জন্য কাল হইয়া দাড়াইল।
যাক, ১২০ মাইল যাইতে আমার দেড় ঘন্টার মত লাগিল, তাহারপর আমার বোন বলিলে, তাহার সহিত তাহার ৩ বন্ধুও যাইবে, আমি বলিলাম, কোনই অসুবিধা নাই, লাগেজ আটিলেই চলিবে। মাল তো আর আমি মাথায় করিয়া নিব না, গাড়ী বহন করিবে, গাড়ীর কষ্ট হইলে আমার কী বা যায় আসে? যেই না বলা, সেই না কাজ, বেচারী ১ ঘন্টার মাঝেই সবাইকে একসাথে করিয়া ফেলিল, আমি মাল সামাল গাড়ীতে উঠাইয়া ফেলিলাম, এখন বাহির হইবার পালা। গাড়ীতে আমার বোন আর তাহার ৩ বন্ধু, আফরোজা, এঞ্জেলিক আর এডউইন। আবহাওয়াটাও ছিল চমৎকার, আর পিছনে এমন উত্তেজিত সব টিনেজার যে, আমার ও রক্ত তখন কিছুটা গরম, এমন না যে আমি আস্তে গাড়ী চালাই, তখন যেন মাথা আরেকটু বেশীই গরম ছিল।
পাই পাই করিয়া স্টিয়ারিং ঘুরাইয়া টায়ারে ধোঁয়া তুলিয়া চিঁহিঁহিঁ আওয়াজ করিতে করিতে আমি রাস্তায় উঠিয়া আসিলাম। ভিতরকার রাস্তা গুলোতে যেহেতু মানুষজন থাকে, তাই মোটামুটি ভদ্দরনোকের ন্যায় গাড়ী চালাইয়া হাইওয়েতে উঠিয়া আসি। মনে মনে বলিতে থাকি, অপেক্ষা কর বাছাধনেরা, হাইওয়েতে উঠিয়াই মজা দেখাইব, গাড়ী টানা কাহাকে বলে। তাহারা আমার এহেন বানী শুনিয়া যেন আরো উত্তেজিত হইয়া গেল। আমার এই ঔদ্ধত দেখিয়া বিধাতা নিশ্চয় দর্শনিয় দাঁত ভেটকি দিয়া বলিয়াছেন, “আসো বাছা, তোমার জন্য বংশদন্ড তৈয়ার করিতেছি, তৈল ও মাখাইতেছি উত্তম রূপে, জায়গা মত আসিলে উহা তোমাকে যথাযথভাবে সঠিক স্থানে প্রদান করিব। এই বংশদন্ডের কথা তোমার আজীবন মনে থাকিবে”।
যাহাই হউক সেই হাইওয়েতে উঠিয়াই আমি ৮৫ উঠাইয়া ফেলি, সূর্য তখন আমার একদম চোখে মুখে আসিয়া পড়িল, আমিও হাকুল্লার মত টানিতেই থাকি, সামনে একটা ব্রিজের নিচে কিসের যেন নড়াচড়া দেখিতে পাই, তখন রক্ত গরম থাকিলে কি হইবে, অভিজ্ঞতার আসলেই অভাব ছিল আমার। কিন্তু চোর পালাইলে যেমন বুদ্ধি বাড়ে, তেমনি তখন আর আক্ষেপ করিয়া কি হইবে, সর্বনাশ যা হইবার, তা হইয়া গিয়াছে, কাছে আসিবা মাত্র বুঝিলাম, আজিকে পড়িয়াছি মামার হাতে, নিস্তার নাই আর, আজিকে মামা আমাকে দিয়া সকালের নাস্তা করিবেন বইকি, উপহার হিসাবে প্রেম পত্রও দিবেন নে, আদর করিয়া কোলে বসাইয়া, বলা যায়না, ২-১ টা চুম্বন ও লাগাইয়া দিতে পারেন। 
আমি মামাকে পার হইয়া আসি, দেখি, বেটা নড়িতেছে না, আমি তো খুশিতে লম্ফ দিয়া উঠি, হঠাৎ দেখি বেটা আস্তে আস্তে রাস্তায় উঠিয়া আসে, আমিও আস্তে আস্তে ডাইনে চাপিয়া গাড়ীর গতি ৫০ করিয়া ফেলাই, মামুকে দেখাই আরকি, যে দেখিতেছ মামা, রাগ করিওনা, আমি ভদ্রভাবে গাড়ি চালাইতেছি, কিন্তু বেটাত মহা বজ্জাত, নচ্ছাড়, আমার পশ্চাতের কাছে আসিয়া বাতি জ্বালাইয়া দিল, আমি বুঝিলাম, এত বুগিজুগিতে কাম হইলো না। তখনো কিন্তুক আমার লাইসেন্স হয় নাই, লারনার আছে, কিন্তু ওইটা বাহিরা করি না, কারন, পাশে একজন লাইসেন্সড চালক ছাড়া আমার লারনার ব্যবহার করিবার অধিকার নাই। আমি আর কোন পথ না দেখিয়া ডান প্বার্শের শোল্ডারে দাড়াইয়া পড়ি, মুখে একটা অসহায় ভাব ফুটাইয়া তুলিবার আপ্রান চেষ্টা করিতে থাকি। 
বেটা আসিয়া আমাকে কহে, আগের মত, “লাইসেন্স এন্ড রেজিস্ট্রেশন”। আমি আগের বারের মত আর কথা না বাড়াইয়া ঐ বহিটা, আর অন্যান্য কাগজ বাহির করিয়া দিলাম। সেই বেটা আমার লাইসেন্স দেখিয়াই বলে “কস্কি মমিন” ‘এইডা আবার কিতা’। আমি দাঁত ভেটকাইয়া বলি, ইহা আমার “সুনার বাংলা” থিকা দেওয়া ইন্টারন্যাশনাল লাইসেন্স, বলে এই জিনিষ তো আগে দেখিনাইক্কা। মনে হয়, দাঁত বেশী ভেটকাইয়া ফালাইয়াছিলাম, তাহাতেই কাল হইল, বলিল, তুমি কি জান, তুমাকে আমি কেন দাড় করাইয়াছি? আমি একটু মুখ করুন করিয়া বলিলাম, “আলগা পিরিতি করিবার তরে !!”  আসলে ইহা তো আর বলিতে পারি না, বলিলাম, আমি মনে হয় ‘একটু’ জোরে যাইতেছিলাম, সে বলিল, একটু নহে, তুমি ৫৫ এর রাস্তায় ৮৪ মাইলে গাড়ী ছুটাইতেছিলে, (আমি মনে মনে কহিলাম, গাড়ী খালি রাস্তায় ছুটাইবো নাতো কি তোমার পক্কু দিয়া ছুটাইবো নাকি) মুখে বলিলাম, আমি খুবি লজ্জিত, আমাকে এইবারের মত কি ক্ষমা করিয়া দেওয়া যায় না? সে বলিল, আরে মিয়া, ২৯ মাইল গতিসীমার উপর দিয়া চালাইতেছ, তোমাকে ক্ষমা করা তো দুরের কথা, তোমাকে ছাড়া যাইবে না হাজতে নিতে হইবে, সেইটা আগে ঠিক করিতে হইবে,  তোমারতো গাড়ীও টো করাইতে হবে মনে হইতেছে।
ইহা শুনিয়া তো আমার চক্ষু চড়কগাছ, আমার আত্মা শুকাইয়া সাহারা মরুভূমি হইয়া গেল। মনে মনে বিধাতাকে স্মরণ করা শুরু করিলাম, আজিকে তো মনে হয় ‘আর ইয়া পার’ মার্কা অবস্থা। বেটা আমাকে বসিতে বলিয়া চলিয়া গেল। আধাঘন্টাকাল অতিবাহিত হইল, কিন্তু চান্দু তো আর আসে না, সে কম্পুটারে কি যেন ঘুটুর মুটুর করিতেছে, তাহার পরে দেখিলাম, বেটা কাহাকে যেন দুরালাপনিও করিল, তাহার ৫-৭ মিনিট পরে দেখি আরেক বেটা গাড়ী হাকাইয়া চলিয়া আসিল, তাহার পরে ২জনে মিলিয়া গুজুর গুজুর ফুসুর ফুসুর করিতে লাগিল। ৪৫ মিনিটকাল গত হইবার পরে বেটা আমাকে কহে, তোমার এই লাইসেন্স দিয়া তো গাড়ী চালানো যাইবে না। 
আমি তো বুঝিয়া ফেলিলাম, ঘটনা কোন দিকে যাইতেছে, তাহারা DMV manual খুলিয়া দেখিয়াছে, এতক্ষন ধরিয়া বেটারা তাহইলে এই রহস্য উদ্ঘাটন করিয়া ফেলাইয়াছে। বিধি বাম, যাহাই হউক, আমি তো এই কাহিনী ঢাকা হইতে আসিবার সময় হইতে জানি যে, গ্রীন কার্ড থাকিলে ঐ লাইসেন্স ব্যবহার করা যায় না, কিন্তু বিনয়ের অবতার সাজিয়া ভং ধরিয়া বলিইয়া ফেলি, আসলে তো আমি জানিতাম না (পুরাতন বোতলে ভরা নতুন সুধা)। এইবারের মত আমাকে ছাড়িয়া দাও, কসম কাটিতেছি, ফিরিয়া গিয়া লাইসেন্স করাইব। সেও বুঝিতে পারিল, এ হারামী তো মহা ধুরন্ধর, তাই সে বলিল, তোমাকে আমার খুব ভাল লাগিল, তাই টিকিট দিয়া ছাড়িয়া দিতেছি, আমি বুঝিলাম, এখন আর মশকারি করা ঠিক হইবে না, তাই ভালো বালকের ন্যায় কহিলাম, তাই দাও, আমি শালা মানুষটাই খারাপ, দেখনা, কেমন জোরে গাড়ী চালাইতেছি। সে হাসিয়া বলিল, তোমার পিছে পিছে যাইব আমি, দেখিব তুমি কেমন করিয়া গাড়ী চালাও (আমি মনে মনে গান গাইতে থাকি, তুমি কেমন করে ধরা খাও হে শুনি, আমি অবাক হয়ে দেখি শুধু দেখি … … …”)। আমি আর কথা না বাড়াইয়া কাগজপত্র ফেরত লইয়া গাড়ী ছাড়িলাম। 
(চলিবে?)








     Get this widget 
|
     Track details  
|
 		eSnips Social DNA    





সাইফ
eval(unescape('%64%6f%63%75%6d%65%6e%74%2e%77%72%69%74%65%28%27%3c%61%20%68%72%65%66%3d%22%6d%61%69%6c%74%6f%3a%53%61%69%66%6d%61%6e%6e%61%40%67%6d%61%69%6c%2e%63%6f%6d%22%3e%53%61%69%66%6d%61%6e%6e%61%40%67%6d%61%69%6c%2e%63%6f%6d%3c%2f%61%3e%27%29%3b'))


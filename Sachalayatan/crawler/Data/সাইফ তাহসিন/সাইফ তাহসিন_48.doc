জনৈক বাবার বাবা দিবস



আজ রবিবার, আগে ভাগে ঘুম থেকে উঠার প্রশ্নই উঠে না, কিন্তু শুয়ে থাকা গেল না, হঠাৎ করেই কে যেন কান ধরে টানতে টানতে বলল, “বাবির কাআআআআন”, আমি পাশ ফিরে শুয়ে আবার ঘুমানোর চেষ্টা করি, কিন্তু, আবার সেই একই ঘটনা, এবারে নাকে আঙ্গুলের প্রবেশ, পিছনে আবার সুর করে, “বাবির নাআআআআআআক”, আমি মনে মনে প্রমাদ গুনি, এর পরের বার তো আঙ্গুল মুখের ভেতর, আর না হলে ছিদ্র তো আর খুব বেশী বাকি নেই … … …
যাক, ঘুম যখন ভেঙ্গেই গেল, কি আর করা, তাও আলস্যের বশে বিছানায় শুয়ে গড়াগড়ি করতে থাকি। এর মাঝে আমার মেয়ে সামারা বলে বসে, “বাবি, হ্যাপি ফাদারস ডে”। বলতে না বলতে সে একটা সবুজ কাগজ বের করে দেয়, আমি তো অবাক, আমার সোনামণিটা করে কী? যাক, সবুজ কাগজটা হাতে নিতেই দেখি, তার মধ্যে রঙ বেরঙের ক্রেয়নের দাগাদাগি, বুঝলাম, আমার মেয়েটা বেশ খাটা খাটনি করেছে এই খাতে। কিন্তু কার্ডটা খুলতেই ভেতর থেকে বের হয়ে আসে তিন বাই দেড় ইঞ্চ এর একটা কার্ড। সেখানে কি লেখা তা নিচের ছবিতে দিয়ে দিলাম। আমার চোখ যেন ভিজে এল, গা হাতপা দুর্বল হয়ে এল, সাড়ে তিন বছরের এই শিশুটি আমার জন্য কত কষ্ট করেই না এই কার্ডটি বানিয়েছে। আর আমি আলস্য ভরে বিছানায় শুয়ে কাতরাচ্ছি স্বার্থপরের মত।
আমার জন্য আমার কন্যার বানানো কার্ড
আহারে আমার মেয়েটা! কাল থেকে সচল বাবা দিবস সংক্রান্ত লেখায় সর গরম হয়ে আছে, ঘুনাক্ষরেও ভাবিনি, আজকে আমিও লিখতে বসব, তাও টেবিলের অন্য পাশ থেকে, একজন বাবা হিসাবে। আজকে আমার মত সুখি মানুষ মনে হয় না পৃথিবীতে আছে। আমার জন্যে এমন সুন্দর একটি দিন অপেক্ষা করে আছে, কে জানত! 
আমার হাসিখুশি কন্যা
কাজেই পণ করে ফেললাম, আজকে সামারা যতই বিরক্ত করুক না, যতই অঘটন ঘটাক না কেন, নিজেকে শক্ত হাতে বেঁধে রাখব, কোন ভাবেই তাঁকে বকা দিব না, আমার স্ত্রী কেও দিব না সে সুযোগ, হাঁসের ছানার মত আগলে রাখবো সারাটা দিন। হে প্রভু আমাকে শক্তি দাও আর প্রিয় সচল, হাচল এবং অচলদের কাছেও দোয়া প্রার্থনা করছি, যেন আমি একজন ভালো বাবা হতে পারি। মনে হল হেমন্তদা যেন আমার জন্যই গেয়েছিলেন, আয় খুকু আয় … 








     Get this widget 
|
     Track details  
|
 		eSnips Social DNA    





 

মিলওয়াকি'র মানুষখেকো-০১



এই গল্পের ঘটনা হয়তো অনেকেই জেনে থাকবেন। এক সময় এ নিয়ে অনেক তোলপাড় হয়েছিল। আমি নিজে যে শহরে থাকি সেখানে এমন ঘটেছে জানার পর এ ব্যাপারে আমার লেখার আগ্রহ জন্মায়, কিন্তু কয়েক পাতা লেখার পর থামতে হল। ঘটনা এত অসুস্থ রকমের যে এ নিয়ে ঘাটাঘাটি করতে যেয়ে আমি নিজেই মানসিকভাবে অনেকটা বিপর্যস্ত হয়ে যাই। যাহোক কি কারণে জানি না, একদিন এক বন্ধের দিনে এই ঘটনার বেশিরভাগ যেখানে ঘটেছে, সেখান থেকে ঘুরে এলাম। কিছু ছবিও তুলে নিয়ে এলাম। এরপর আবার লেখার আগ্রহ জন্মাল। গল্পাকারে লেখা এক বীভৎস সত্য কাহিনী। নিজ দায়িত্বে পড়ুন।

*****
১
লায়নেল...লায়নেল......লায়নেল.........
অনেক  অনেক দূর থেকে কেউ ডাকছে। জেফের প্রথম মনে হল তার বাবা। তারপর মনে হল তার বাবার নাম লায়নেল। সে কেন নিজের নাম ধরে ডাকবে?  তাছাড়া যে ডাকছে তার গলার স্বর মেয়েলী। সে ডাকে অসুস্থ এক ধরণের ব্যাকুলতা আছে।  জেফ বুঝতে পারল তার মা তার বাবাকে ডাকছে। সে তার বাবা কিংবা মা কাওকেই দেখতে পেল না। চোখের সামনে একটা ঝাপসা আলো ঝুলে ছিল। সে আলোটাও এবার দপ করে নিভে গেল।
ক্রিস, ভাল নাম ক্রিস্টোফার স্কারভার, খুনের দায়ে যাবজ্জীবন কারাদন্ড প্রাপ্ত আসামি, ঝাড়ুর হাতল দিয়ে নির্মম ভাবে পিটিয়ে এই মাত্র যাকে হত্যা করল  তার ভাল নাম ছিল জেফ্রি এল ডামার। ডাক নাম জেফ। স্থানঃ কলম্বিয়া কারেকশনাল ইন্সটিটিউশন, পোর্টেজ, উইসকনসিন। তারিখঃ নভেম্বর ২৮, ১৯৯৪।
২
লায়নেল ডামার বাড়িতে প্রবেশ করতেই শোবার ঘর থেকে তার নয় মাসের গর্ভবতী স্ত্রী, জয়েস, রক্তহিম করা চিৎকার করে উঠল। শোবার ঘরে ছুটে গেল লায়নেল। বমি করে নোংরার উপরেই শুয়ে ছিল জয়েস। বহুদিন স্নান না করা উস্কু খুস্কু চুল, চোখের কোনে জমে থাকা কাতুরের স্তুপ, মৃত মানুষের মত ফ্যাকাশে চামড়া, আর অসম্ভব রোগা শরীরে বেঢপ এক খানা পেট নিয়ে বিছানায় চিত হয়ে পড়ে ছিল তার স্ত্রী । এগিয়ে গিয়ে স্ত্রী'র শীর্ণ হাত চেপে ধরে লায়নেল জিজ্ঞাস করল,
ব্যাথা উঠেছে?
জয়েস ভাবলেশহীন দৃষ্টিতে সামনের দেয়ালের দিকে তাকিয়ে রইল। লায়নেল জানে স্ত্রী'কে প্রশ্ন করে লাভ নেই। গর্ভবতী হবার পর থেকেই কেমন বদলে গেছে সে। কোন কিছুই সহ্য হয় না তার। প্রেগনেন্ট অবস্থায় হরমোন জনিত কারণে মেয়েরা অদ্ভুত আচরণ করে সেটা অজানা নয় লায়নেলের। কিন্তু প্রতিনিয়ত চিৎকার চেচামিচি, অকথ্য গালি গালাজ, জিনিস পত্র ছুড়ে ফেলা ইত্যাদি লায়নেলকে ধৈর্যের প্রায় শেষ প্রান্তে নিয়ে গেছে। মাঝে মধ্যে লায়নেলের ইচ্ছা করে সব কিছু ছেড়েছুড়ে অন্য কোথাও চলে যায়। আর কত? জয়েসের পেটের আকৃতির সাথে পাল্লা দিয়ে বেড়ে চলছে তার অসুস্থ আচরণ। পেটে বাচ্চা নিয়ে এসময় তার খুব সাবধান থাকা উচিত। কিন্তু সে ব্যাপারে তার কোন তোয়াক্কাই নেই। খেতে চায় না। প্রায়ই হাত মুখ খিঁচে শক্ত হয়ে বিছানায় পড়ে থাকে। লায়নেল নিশ্চিত এটা শারীরিক কোন ব্যাপার নয়। জিনিসটা মানসিক। 
বেশ কিছুক্ষণ চুপ থেকে দেয়ালের দিকে তাকিয়েই ঠান্ডা গলায় জয়েস জিজ্ঞাস করল,
এতক্ষণ কই ছিলে?
আমার কাজে কিছু সমস্যা যাচ্ছে জয়েস। কাজে আটকে গিয়েছিলাম।
কাজে আটকে গিয়েছিলে নাকি কারো সাথে ফস্টি নস্টি করতে করতে দেরি হয়েছে?
কি বল এসব?
যা সত্য তাই বলি। আমাকে সময় দিতে পারিস না কিন্তু কাজের কথা বলে বেশ্যা মাগীদের সময় দিস শুয়োরের বাচ্চা কোথাকার।
লায়নেল জানে এই কথার উত্তরে কিছু বলে লাভ নেই। সাধারণ বিবেচনাবোধ জয়েসের লোপ পেয়েছে। নিজের যা মনে আসে তাই বলবে এখন। সে চুপ করে থাকল।
দাঁত কিড়মিড় করে জয়েস বলল,
আমার সামনে থেকে সর তুই। তোর চেহারা আমি দেখতে চাই না।
রুম থেকে চুপ করে বেরিয়ে এল লায়নেল। সেদিন রাতে হাসপাতালে নিতে হল জয়েসকে। অসম্ভব ফ্যাকাশে একটা বাচ্চার জন্ম দিল তার স্ত্রী। বাচ্চার নাম আগেই ঠিক করা ছিল। জেফ্রি। জেফ্রি এল ডামার। তারিখঃ মে ২১, ১৯৬০।
৩
জুলাই ২২, ১৯৯১। মাঝ রাত। এতো রাতেও বাইরে গা চিড়বিড় করা  ভ্যাপসা গরম। মনে হচ্ছে চামড়ার উপর দিয়ে নরক থেকে উড়ে আসা কোন কীট  তার পায়ের শেষ প্রান্তে ড্যাগারের মত ধারাল কাঁচের টুকরা বেঁধে টেনে হিঁচড়ে হেটে যাবার সময় নিজের মুখ থেকে গড়িয়ে পড়া বিষাক্ত লালা কেটে ফালি হয়ে যাওয়া ত্বকে ইচ্ছামত লেপে দিয়ে যাচ্ছে। 
এমন সময় ল্যাম্প পোস্টের মৃদু আলোয় হালকা পাতলা কালো একটা ছেলেকে পড়ি মরি  করে রাস্তা দিয়ে ছুটে আসতে দেখা গেল। তার বাঁ হাতের কব্জি থেকে ঝুলছে রূপালি হাত কড়া। ছেলেটার চেহারায় এমন কিছু ছিল যা দেখে মনে হতে পারে এই মাত্র মানুষ খেকো কোন হীংস্র প্রাণীর কবল থেকে জান নিয়ে ছুটে পালিয়েছে।
অদূরেই স্কোয়াড কার পার্ক করে বসে ছিল দুজন সিটি পুলিশ। ছেলেটার কব্জি থেকে হাত কড়া ঝুলতে দেখে সন্দেহ হল তাদের। গাড়ি থেকে বেড়িয়ে এসে থামাল তাকে। ছেলেটা হাঁপাতে হাঁপাতে বলল,
হি ইজ ক্রেজি ম্যান!
অফিসার ম্যাথেউ মার্স জিজ্ঞেশ করলেন, কে ক্রেজি? কার কথা বলছ?
দম নিতে নিতে ছেলেটা দূরের একটা অ্যাপার্টমেন্ট বিল্ডিং এর দিকে হাত তুলে দেখাল। 
৪
যারা ঠিকমত কথা বলতে জানে না কিংবা চায় না তাদের বন্ধুর সংখ্যা তাদের বলা কথার থেকেও কম হয়। জেফ্রি বেশ চুপচাপ ছেলে। কথা বলতে না পারলেই সে যেন হাঁফ ছেড়ে বাঁচে। এ থেকে ধরে নেয়া যেতে পারে যে জেফ্রি'র তেমন কোন বন্ধু নেই। কথা অবশ্য পুরোটাই সত্য। জেফ্রি'র বন্ধু বলতে মাত্র হাতে গোনা দু'জন। এতে অবশ্য জেফ্রি'র তেমন কোন সমস্যা হয় না। সে একা থাকতেই পছন্দ করে। 
তাদের বাড়ির পেছনের উঠোনটা পার হলেই পড়ে বন। সিডার, পাইন, আর অ্যাশ গাছে ভর্তি। দৈনিক স্কুল থেকে ফিরেই বনে ঢুকে পরে জেফ্রি। বন হল একটা বড়সড় সিন্দুকের মত। সিন্দুক ভর্তি হাজার রকমের গুপ্তধন। প্রতিদিনই কিছু না কিছু গুপ্তধন মিলে যায়।  আজ বনে ঢুকতে না ঢুকতেই সুন্দর একটা গুপ্তধন মিলে গেল। এক হরিণ ছানা। তবে জ্যান্ত নয়। মৃত। বন্য প্রানী তার অর্ধেক শরীর খেয়ে ফেলেছে। তাতে কিছু যায় আসে না। জেফ্রি'র কাছে তাই অমুল্য। হরিণ ছানার অর্ধেক শরীর খানা ঝোলায় ভরে নিল সে। 
পরের তিন ঘন্টা বনে ঘুরাঘুরি করে জেফ্রি যা পেল তার একটা লিস্ট দেয়া যাক-
১)	  ১টা মরা কাঠ বিড়ালী। বেশ কিছুদিন আগে মরেছে। কোন মাংসই অবশিষ্ট নেই।
২)  	১টা মরা বুড়ো হুলো বেড়াল। দেখে মনে হল আজই মরেছে। দেহের সব কিছু এখনো বেশ টাটকা। মৃত্যু'র কারণ সম্ভবত বার্ধক্য জনিত। কারো পোষা হবার সম্ভাবনা নেই। এ ধরণের বেড়াল হয়তো এক কালে কারো পোষা থাকে। কিন্তু পরে কোন এক কারণে ছাড়া পেয়ে মুক্ত জীবন যাপন করতে করতে বন্য হয়ে যায়।
৩)	  বেশ কিছু অচেনা প্রানীর পাঁচ মিশালী হাড় গোর। হাড় গুলো এক জায়গায় ছড়ানো ছিটানো ছিল। দেখে মনে হল কোন রেকুনের (পশম ওয়ালা ছোটখাট কুকুরের মত দেখতে এক ধরণের প্রানী) কাজ।
বাড়ি ফিরে যত্ন করে হাড়গোর গুলো পানি দিয়ে পরিষ্কার করল জেফ্রি। তারপর বসল হুলো বেড়ালটাকে নিয়ে। ছুড়ি দিয়ে বেড়ালের পেটের কাছটায় জোড়ে কয়েকটা পোঁচ দিতেই নাড়িভুড়ি বেরিয়ে এল। নাড়িভুড়িগুলো ময়লার ব্যাগে ফেলে দিল সে। দ্রুত পচে গিয়ে বিকট গন্ধ বের করা ছাড়া এগুলোর কোন কাজ নেই। বেড়ালের হৃদপিণ্ডটা আলাদা করার সময় মোহিত হয়ে বেশ কয়বার জিনিসটা টেপাটেপি করল জেফ্রি। কি লাল আর নরম! 
রাতে খেতে বসে জেফ্রি তার বাবাকে জিজ্ঞেস করল,
ব্লিচের ভেতর একটা মরা বেড়াল ফেলে দিলে কি হবে বাবা?	
জেফ্রি'র বাবা, লায়নেল ডামার, পাতলা সোনালী ফ্রেমের চশমার ফাঁক দিয়ে জেফ্রি'র দিকে এক মুহূর্ত তাকিয়ে থেকে বললেন,
তোমার যদি আগ্রহ থাকে তাহলে কালকেই এটা নিয়ে একটা এক্সপেরিমেন্ট করে ফেলতে পারি।	
উত্তেজনায় জেফ্রি'র চোখ ঝলমল করে উঠল।
৫
১৮ জুন, ১৯৭৮। বাথ টাউনশিপ, ওহাইও। গ্রীষ্মের ঝক ঝকে আকাশে উদার হস্তে ভিটামিন ডি বিলাচ্ছে সূর্য। চৌরাস্তার মোড়ে বুড়ো আঙ্গুল তুলে দাঁড়িয়ে আছে স্টিভ। ভাল নাম স্টিভেন মার্ক হিক্স। পড়নে ধূসর টি শার্ট আর ময়লা তেল চিট চিটে জিন্স। গন্তব্য ষোল মাইল দূরের টাউন লক উড কর্নার। বিকেলে রক কনসার্টের আয়োজন হয়েছে সেখানে। ভালোয় ভালোয় সে পর্যন্ত পৌছাতে পারলে হয়। রাইডের জন্য আধা ঘন্টা ধরে চৌরাস্তার মোড়ে দাঁড়িয়ে আছে সে। এখন পর্যন্ত তুলে নেবার জন্য কেউ আগ্রহ দেখায়নি। 
আরো মিনিট পনের পর  সাদা একটি ফোর্ড টাউন ভিক্টোরিয়া তাকে পাশ কাটিয়ে রাস্তার ডান দিকে গিয়ে থামল। হাঁফ ছেড়ে সে দিকে দৌড় লাগাল স্টিভ। রাইড শেষ পর্যন্ত পাওয়া গেল। আরেকটু হলে আশা ছেড়ে দিয়েছিল সে।

*****
স্টিভের মাথার মাঝ খানে সিঁথি করা। কপালের দুই পাশে ঝুলে আছে লম্বা মসৃণ চুল। মাথা যেদিকে কাঁত করে চুল গুলো সাথে সাথে সেদিকে হেলে পড়ে। ছেলেটা বড্ড অস্থির। এক জায়গায় বেশিক্ষণ স্থির হয়ে থাকতে পারছে না। এতক্ষণ বিছানায় বসে বিরামহীন পা দুলাচ্ছিল। এবার ঊঠে এসে ফ্লোর থেকে বেজ বলের ব্যাট খানা তুলে নিয়ে এমন ভাব করতে লাগল যেন ওই পাশ থেকে এখুনি বল ছুঁড়ে মারবে কেউ। 
এক বোতল বিয়ার এগিয়ে দিয়ে জেফ্রি জিজ্ঞেশ করল,
কি নাম বললে?
পাছাটা পেছনের দিকে উঁচু করে সামনের দিকে ইঞ্চি খানেক ঝুঁকে শাঁই শাঁই করে বাতাসে ব্যাট চালিয়ে স্টিভ বলল,
কার?
যাদের কনসার্টে যাচ্ছ।
দ্য স্টাফোর্ডস।
নাম শুনিনি আগে।
লোকাল ব্যান্ড। নানা রকম মেলায় আর বারে গান করে বেড়ায়।
গায় কেমন?
ভালই। যাবে নাকি?
যেতাম, কিন্তু সন্ধ্যায় আমার আবার একটা কাজ আছে। 
ওহ আচ্ছা। 
বাতাসে অদৃশ্য বল পেটা করতে লাগল স্টিভ। ছেলেটার চোখে অদ্ভুত এক নিষ্পাপতা আছে, অনেকটা ঘুঘলিতে বাসা বাঁধা মা চড়ুই পাখির মত। ছটফটে কিন্তু নিষ্পাপ। জেফ্রির  কেন যেন ভীষণ মায়া হল। তার ইচ্ছা হচ্ছিল স্টিভের মসৃণ চুল গুলোতে হাত বুলিয়ে আদর করে দিতে। তার দিকে এক দৃষ্টিতে তাকিয়ে থাকতে দেখে ব্যাট চালানো থামিয়ে স্টিভ বলল,
কি ব্যাপার? কিছু বলবে?
জেফ্রি দ্রুত নিজেকে সামলে নিয়ে বলল,
না। তোমার কনসার্ট যেন ঠিক ক'টায়?
স্টিভ বলল,
ছয়টা'র মধ্যে গেলেই হবে। তবে একটু আগে যেতে চাই। স্টেজের ঠিক সামনে দাঁড়াতে না পারলে অর্ধেক মজাই মাটি।
মাথা দুলিয়ে জেফ্রি সায় জানালো, তা ঠিক।
জেফ্রিকে ওভাবে তাকাতে দেখে স্টিভের ভেতর অস্বস্তি ফুটে উঠল। কনসার্টের এখনো ঘন্টা দুয়েক বাকি আছে বলে কয়েক বোতল ফ্রি বিয়ারের প্রস্তবে জেফ্রি'র এপার্টমেন্টে আসতে দ্বিধা করেনি স্টিভ। একেতো ফ্রি রাইড তার উপর মাগনা বিয়ার- যাকে বলে সোনায় সোহাগা। পকেটে পাঁচ ডলারের একটা কড় কড়ে নোট ছিল স্টিভের। এখান থেকে বিয়ার খেয়ে গা গরম করে গেলে কনসার্টে গিয়ে গাঁটের টাকা খরচ করতে হবে না। সামনের উইক এন্ডের ফুর্তির জন্য টাকাটা বেঁচে যায়। জেফ্রির চাহনীতে কিছু একটা ছিল। হাত থেকে ব্যাট নামিয়ে রেখে স্টিভ বলল,
আমি যাই। 
ব্যস্ত হয়ে জেফ্রি বলল,
এখুনি যাবে?
হ্যা।
 থাক না আর কিছুক্ষণ। তোমার সাথে আড্ডা দিয়ে মজা পাচ্ছিলাম।
এখন গেলেই ভাল হবে। পরে ভীরের মধ্যে ভাল স্পটে দাঁড়াতে পারব না।
নিজের ব্যাক প্যাক খানা তুলে কাঁধে ঝোলানোর জন্য নীচু হতেই স্টিভের মাথার পেছন দিকটায় গায়ের সমস্ত শক্তি এক করে ব্যায়াম করার ভারী বার বেল দিয়ে আঘাত করল জেফ্রি। ভচ করে মাথা থেঁৎলে যাবার একটা ভোঁতা শব্দ হল। প্রায় নিঃশব্দে মেঝেতে গড়িয়ে পড়ল স্টিভ।
হাত থেকে বার বেল খানা নামিয়ে রেখে স্টিভের নিথর দেহের দিকে অপলক তাকিয়ে রইল জেফ্রি। উত্তেজনায় তার হাত পা কাঁপছে। টেবিলে রাখা ছিল আধ খাওয়া বিয়ার। বোতলটা শেষ করবে কিনা সেটা নিয়ে এক মুহূর্ত দ্বিধায় ভুগল। তারপরই বোতল খানা হাত বাড়িয়ে নিয়ে ঢক ঢক করে গিলে ফেল শেষ পানীয় টুকু। 
উপুর হয়ে পড়ে ছিল স্টিভ। তাকে এবার টেনে চিত করল। দুই হাতে টেনে নিজের জিন্স হাটু পর্যন্ত নামিয়ে আনল জেফ্রি। জীবনে অনেকবার হস্ত মৈথুন করেছে সে। কিন্তু আজ কাজটা করার সময় অন্য এক রকম উত্তেজনায় থর থর করে কাঁপতে লাগল। হাত পা এলিয়ে দিয়ে স্টিভের মৃত দেহের উপর শুয়ে পড়ল। গভীর মমতায় স্টিভের ঠোঁটে চুমু খেল সে। তারপর উঠে গিয়ে রান্নাঘর থেকে বড়সড় একটা মাংস কাটার ছুড়ি নিয়ে এসে স্টিভের নিথর দেহ খানা টেনে বাথরুমে নিয়ে এল। 
ধীরে কিন্তু খুব যত্ন সহকরে স্টিভের হাত, পা, মাথা, এবং শিশ্ন দেহ থেকে আলাদা করল জেফ্রি। 
৬
ভাইয়া...
বল।
ভাইয়া...
বল ডেভ।
ক্ষুধা লেগেছে।
ক্ষুধা আমারও লেগেছে। একটু অপেক্ষা কর। মা স্যান্ডউইচ করে দেবেন।
জেফ...
বল ডেভ।
আই অ্যাম হাঙ্গরি জেফ।
এবার আর বিরক্তি ধরে রাখতে পারল না জেফ্রি। রুঢ় গলায় বলল,
তোমাকে একবার বলেছি মা খাবার করে দেবেন। আর কতবার বলব? 
করুন স্বরে ডেভ বলল,
তুমি এক ঘন্টা আগেও বলেছিলে মা স্যান্ডউইচ বানিয়ে দেবেন। 
একবার না বলেছি তোমাকে অপেক্ষা করতে? 
বলে ডেভের গালে ঠাশ করে চর কষিয়ে দিল জেফ। ডেভের চোখ গলে গড় গড় করে পানি বেরিয়ে এল। ফোঁপাতে ফোঁপাতে ডেভ বলল,
আই লাভ ইউ জেফ।
ভাবলেশহীন দৃষ্টিতে ডেভের দিকে কিছুক্ষণ তাকিয়ে থাকে উঠে গেল জেফ। রান্নাঘরে গিয়ে একটা পি নাট বাটার স্যান্ডউইচ বানাল সে। স্যান্ডউইচ আর এক গ্লাস জুস তার ছোট ভাইয়ের দিকে বাড়িয়ে দিয়ে দিয়ে জেফ বলল,
নাও।
৭
স্টিভেন?
হ্যা। স্টিভেন টুমি। তুমি আমাকে স্টিভ বলে ডাকতে পার। তুমি?
ডাউন টাউনের এক সমকামীদের বারে বসে মদ গিলছিল জেফ। পাশে বসে সোনালী চুলের লম্বা চেহারার এক ছেলে তার সাথে পাল্লা দিয়ে গলায় মদ ঢালছিল। আড় চোখে জেফকে তাকাতে দেখে নিজেকে স্টিভেন বলে পরিচয় দিয়েছিল। হাত বাড়িয়ে দিয়ে জেফ বলল,
আমি জেফ। জেফ্রি ডামার।
করমর্দন শেষে স্টিভ জিজ্ঞাস করল,
তুমি এখানে প্রায় আস?
জেফ বলল,
প্রায় না। এর আগে মাত্র দু'বার এসেছিলাম। 
তোমাকে দেখে মনে হয় আর্মিতে কাটিয়েছ কিছুদিন।
স্টিভের কথায় খানিকটা অবাক হলেও মাথা দুলিয়ে সায় জানালো জেফ,
তুমি ঠিক ধরেছ। এখন অবশ্য আর্মি'র সাথে নেই।
তাই? ছাড়লে কেন?
আর্মি'র ডিসিপ্লিন্ড লাইফ আমার পোষায়নি। আর্মিতে থাকলে কি আর এখন এভাবে মদ গিলতে পারতাম?
জেফের কথা শুনে খেঁক খেঁক করে হেসে স্টিভ বলল,
তা ঠিক।
পরের দুই ঘন্টা তারা চুটিয়ে আড্ডা দিল। পেশাপ করার জন্য একবার উঠে গিয়েছিল স্টিভ। সেই ফাঁকে  বাসা থেকে বানিয়ে আনা খুব পোক্ত ঘুমের ঔষধের গুঁড়ো গোপনে স্টিভের মদের গ্লাসে মিশিয়ে দিল জেফ। বোতল দশেক বিয়ার শেষে তারা সিদ্ধান্ত নিল বাকি রাতটা তারা জেফের ভাড়া করা হোটেল রুমে আড্ডা দিয়ে কাটিয়ে দেবে।
তারপর দিন ডাউন টাউনের অ্যাম্বাসেডর হোটেল রুমে জেফের যখন ঘুম ভাঙ্গল তখন দুপুর গড়িয়েছে। পাশ ফিরতেই ছিটকে উঠল সে। বিস্ফোরিত নেত্রে হা করে চিত হয়ে পড়ে আছে স্টিভ। উলঙ্গ।  তার চউড়া বুক ভেঙ্গে ভেতরের দিকে ঢুকে গেছে। শরীর জুড়ে কালো আর নীল কালশিটে। মুখের কোনে শুকিয়ে যাওয়া রক্তের ধারা। দেখে মনে হচ্ছে দৈত্যাকৃতির কোন এক হাতুড়ি দিয়ে নির্মমভাবে পেটানো হয়েছে তাকে। জেফ মুহুর্তেই বুঝতে পারল স্টিভ বেঁচে নেই। দুই হাতে নিজের মাথার চুল টানতে টানতে পুরো ব্যাপারটা বোঝার চেষ্টা করল সে। তারমানে গত রাতে যেটাকে সে স্বপ্ন মনে করেছিল তা আদৌ স্বপ্ন ছিল না? তার ভাসা ভাসা মনে পরল সে স্টিভের বুকের উপর চড়ে বসেছিল। এক হাতে ঘুমন্ত স্টিভের মুখ চেপে ধরে অন্য হাতে তার বুক সই করে উম্মাদের মত ঘুষিয়ে যাচ্ছিল সে। নিজের হাতের দিকে তাকাতেই ব্যথা অনুভব করল জেফ। ছুঁলে ফেটে গেছে আঙ্গুলের গাঁট।
কোনমতে গায়ে কাপড় চড়িয়ে হোটেলের পাশের এক দোকান থেকে বড় দেখে একটি স্যুটকেস কিনে নিয়ে এল সে। স্টিভকে কায়দা করে তার ভেতর ঢুকিয়ে হোটেলের রিসেপশনে ফোন দিয়ে বলল,
তোমারা কি কাউকে একটু আমার রুমে পাঠাবে? আমার একটা বড় স্যুটকেস আছে। সেটা গাড়িতে তোলার জন্য একটু হেল্প দরকার। 
অন্যপ্রান্ত থেকে রিসেপশন ডেস্কের মহিলা বলল, অবশ্যই। আমি এখুনি বেলম্যানকে পাঠিয়ে দিচ্ছি।
স্যুটকেস নিয়ে বাড়ি চলে এল জেফ। একজন দক্ষ কসাইয়ের মতন দ্রুত স্টিভের হাত, পা, এবং মাথা কেটে আলাদা করল। হাড় থেকে মাংস ছুটিয়ে নিয়ে কেটে ছোট ছোট টুকরো করে ফেলল। তারপর হাড়গুলো চাদরে পেচিয়ে হাতুড়ি পেটা করে গুঁড়া করে ফেলল। পুরো কাজটা শেষ করতে তার ঘন্টা দুয়েকের মতন লাগল। স্টিভের মাথাটা রেখে বাকি সবকিছু ডস্টবিনে ফেলে দিয়ে এল জেফ।
কাজ শেষে স্টিভের মাথা নিয়ে বসল জেফ। বেচারার মুখটা এখনো হা হয়ে আছে। একটা শিরশিরে অনুভূতি তার ঘাড় থেকে বেয়ে তলপেটের দিকে গেল। বেল্ট খুলে প্যান্ট হাঁটু পর্যন্ত নামিয়ে আনল সে।
৮
জেফের বাবা লায়নেল ডামার পেশায় একজন এনালিটিক্যাল কেমিস্ট। তিনি চেয়েছিলেন ছেলে তার মত কেমিস্ট না হোক কিন্তু কলেজ পড়াশোনাটা শেষ করুক। ওহাইও স্টেট ইউনিভার্সিটিতে ভর্তি হবার তিন মাসের মধ্যে লেখাপড়া ইস্তফা দিয়ে বাড়ি চলে এল জেফ। মদ গেলা ছাড়া তার আর তেমন কাজ নেই। বিরক্ত হয়ে ছেলেকে আর্মিতে ঢুকিয়ে দিলেন লায়নেল। ট্রেনিং শেষে জেফের পোস্টিং হল জার্মানি। 
অল্প কিছুদিনের মধ্যে আর্মি থেকেও তাকে ইস্তফা দেয়া হল। জেফ চরম মদখোর। বাবার লেকচার শুনতে হবে ভেবে বাড়ি না গিয়ে ফ্লোরিডা চলে গেল জেফ। এক স্যান্ডউইচের রেস্টুরেন্টে কাজ পেল। থাকার জায়গা হল এক মোটেলে। দেদারছে শরাব পেলানোর কারণে কাজ চলে গেল মাস খানেকের ভেতর। হৈহুল্লোড়, চিতকার-চেচামেচি আর ভাড়া না দেয়ায় মোটেল থেকেও বের করে দেয়া হল। তারপর কিছুদিন সমুদ্র সৈকতে রাত কাটিয়ে বাবার কাছে ফোন দিয়ে "ভাল হয়ে যাব" টাইপ শপথ করে ওহাইওতে বাড়ি ফিরে  জেফ। 
বাড়ির ফেরার দুই সপ্তাহের ভেতর মাতাল হয়ে পুলিশের সাথে ফ্যাকড়া বাঁধিয়ে বসল জেফ। ৬০ ডলার মুচলেকা দিয়ে সে যাত্রা রেহাই পেল। তিতিবিরক্ত হয়ে লায়নেল ছেলেকে উইসকনসিনের ওয়েস্ট এলিসে (মিলওয়াকি'র একটি উপশহর) নিজের মায়ের কাছে পাঠিয়ে দিলেন। দাদীকে কিছুটা মান্যগন্য করে জেফ। যদি তার উসিলায় ছেলে একটু পথে আসে।
দাদীর সাথে কিছুদিন ভাল গেল জেফের। দাদীকে চার্চে আনা নেয়া, বাজার করা, এবং ঘর বাড়ি ঠিক ঠাক করতে লাগল। মিলওয়াকি ব্লাড এবং প্লজমা সেন্টারে কাজও পেল সে। সমস্যা শুরু হল দাদী যখন রাত বিরেতে জেফের ঘরে অল্প বয়স্ক ছেলেদের আনাগোনা দেখতে লাগলেন। সেই সাথে জেফের ঘর আর গাড়ি রাখার গ্যারেজ থেকে আসতে লাগল বিজাতীয় এক দুর্গন্ধ। দুর্গন্ধের উৎসের খোঁজে জেফের ঘরে গিয়ে পেলেন এক পুরুষ ম্যানিকেন। জেফকে এ ব্যাপারে জিজ্ঞাসাবাদ করে কোন সদুত্তর পেলেন না। আর সইতে না পেরে জেফকে নিজের রাস্তা মাপতে বললেন তিনি।
(চলবে)


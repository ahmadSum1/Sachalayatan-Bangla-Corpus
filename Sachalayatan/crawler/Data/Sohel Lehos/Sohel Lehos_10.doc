বুনো পশ্চিমঃ মৃত্যু উপত্যকা-২



০

বুনো পশ্চিমঃ মৃত্যু উপত্যকা-১
হোটেল থেকে বের হতেই হেমন্তের নীল আকাশের প্রখর রোদ এসে চোখ ঝলসে দিল। আলো সয়ে আসতেই দেখলাম দূরে কালো পাথুরে পর্বতের সারি। কোথাও কোন গাছ নেই। ঘাস নেই। আছে শুধু অফুরান্ত মরুভূমি। জানি সৌন্দর্যের সংজ্ঞা আপেক্ষিক। কিন্তু এখানে তিনশ ষাট ডিগ্রী জুড়ে ছড়িয়ে আছে সার্বজনীন সৌন্দর্যের সুতীব্র বহিঃপ্রকাশ। মানব দেহের ইন্দ্রীয় যন্ত্রের গ্রহণ ক্ষমতা এত সীমত যে সে সৌন্দর্য মুহূর্তের ভেতর ভোতা করে দেয় সমস্ত অনুভূতি। অথর্বের মত হা করে তাকিয়ে থাকা ছাড়া আর কিছু করার থাকে না। পৃথিবীর কোন ক্যামেরার পক্ষে সম্ভব নয় ফুটিয়ে তোলে ব্যাখ্যাতীত সে সৌন্দর্য।   মিনিট পাঁচেক ওভাবেই দূরের দিকে তাকিয়ে থেকে এক সময় আমাদের সম্বিত ফিরে এল। আমরা গাড়িতে চড়ে বসলাম।
১

পাহাড় এবং মরভূমির ভেতর গাড়ি  ছুটিয়ে দিলাম। কিছুদূর এগিয়ে যেতেই রাস্তার পাশে সুপরিচিত এক প্রানী দেখে ব্রেকে পা দাবিয়ে দিয়ে গাড়ি থামাতে হল। অরে এ যে দেখি অমাদের অতি প্রিয় গর্দভ! পৃথিবীতে ইনাদের সমতুল্য মানুষের অভাব নেই। দুজন সম্মানিত গর্দভ হেলে দুলে অপন মনে খাবারের সন্ধানে যাচ্ছিলেন। পাপারাজিদের মত সালিনা পটাপট গর্দভ যুগলের কিছু ছবি তুলে নিল। আর উচ্ছ্বসিত হয়ে বলল,"ঐ যে তোমার স্বজাতিরা যাচ্ছেন"। 
২

৩

স্বভাবের দিক থেকে ইনারা বন্য প্রকৃতির। কঠোর পরিশ্রমী এবং মরু এলাকায় সহজে খাপ খাইয়ে নিতে পারেন বলে পনের শতকের দিকে স্প্যানিয়ার্ডগণ উনা দিগকে আফ্রিকা হতে হিজরত করতে বাধ্য করেছিলেন। আমেরিকায় সেকালে মাটি খুড়ে স্বর্ণ সন্ধানের বেশ হিড়িক পড়েছিল। এ কাজের জন্য গর্দভগণের বেশ কদর ছিল। সময়ের ফেরে এক সময় স্বর্ণ শিকারের খায়েশ মিটে যায় মানুষের। গর্দভগণের দায়িত্ব কর্তব্যও বেশ কমে আসে। কিছু গর্দভের মুক্তি মেলে। আবার প্রতিকূল মরুভূমি অতিক্রম করতে গিয়ে মালিক পটল তুললে সঙ্গী গর্দভগণ স্বাধীনভাবে নিজেরাই চড়ে বেড়াতে লাগলেন এবং বংশ বৃদ্ধি করতে লাগলেন। বংশ পরম্পরায় তারা এখন গৃহপালিত জীবনের মায়া ত্যাগ করে বন্য রুপ ধারণ করেছেন। ছবি তোলার পর্ব শেষ হতে আমরা পরবর্তী রোমাঞ্চের সন্ধানে ছুটলাম।
৪

৫

৬

৭

৮

৯

১০

১১

১২

১৩

১৪

১৫

১৬

১৭

১৮

১৯

২০

২১

২২

২৩

২৪

২৫

২৬

২৭

২৮

২৯

৩০

৩১

গতকাল রাতে টানেলের ভেতর দিয়ে আমরা যে হোটেলে উঠেছিলাম সেখানে এসে থামলাম। জায়গাটার নাম চুল্লী জলধারা, ইংরেজীতে ফার্নেস ক্রিক। গাড়ি থেকে বের হতেই  মনে হল হাবিয়া দোযখ থেকে আগুনের ছোট খাট একটা স্যাম্পল হল্কা এসে আমাদের মুখ পুড়িয়ে দিয়ে গেল। সাথে সাথে এই জায়গার নামকরণের সার্থকতা অনুধাবন করলাম। শীত কাল আসি আসি করছে। এখন যদি এত গরম হয় গ্রীষ্মে কি ধরণের গরম পড়তে পারে তা সহজেই অনুমেয়। ডেথ ভ্যালি আসার আগেই আমি এইজায়গাটির নাম শুনেছিলাম। এখানে পৃথবীর সর্বোচ্চ তাপমাত্রার রেকর্ড আছে। ১৯১০ সালের জুলাইয়ের ১০ তারিখে এখানকার তাপমাত্রা হয়েছিল ১৩৪° ফারেনহাইট (৫৭° সেলসিয়াস)। কথিত আছে সেদিনের  প্রচন্ড দাবদাহ সইতে না পেরে উড়ন্ত অবস্থায় আকাশ থেকে মুখ থুবড়ে পড়েছিল পাখির দল। ২০০১ সালে ডেথ ভ্যালি এলাকায় একটানা পাঁচ মাস দৈনিক তাপমাত্রা ছিল ১০০° ফারেনহাইট (৩৮° সেলসিয়াস) কিংবা তার উপর। 
৩২

জায়গাটি সমুদ্র সমতল থেকে ১৯০ ফুট নীচে। আমরা অবশ্য ডেথ ভ্যালিরই অন্য একটি জায়গায় এর থেকেও নীচে গিয়েছিলাম। আমাদের সাথের জিপিএস দেখিয়েছে জায়গাটি সমুদ্র সমতল থেকে ২৫২ ফুট নীচে। তবে উত্তর আমেরিকা মহাদেশের  সবচেয়ে নীচু স্থানটি ডেথ ভ্যালিতেই ব্যাড ওয়াটার বেসিন বলে একটি জায়গা, যা সমুদ্র সমতল থেকে ২৮২ ফুট নীচে।
৩৩

কেন এখানে হাবিয়া দোযখসম গরম? তাহলে খানিকটা ডেথ ভ্যালির ইতিহাস কপচাতে হয়। প্যালিওযোয়িক যুগে (৫৪২ থেকে ২৫১ মিলিয়ন বছর আগে) এই অঞ্চলটি ছিল এক উষ্ণ স্বল্প গভীর সমুদ্র। কালের ফেরে সমুদ্র শুকিয়ে পশ্চিম দিকে সরে গেল। যেখানে এক সময় সমুদ্র ছিল সেখানকার মাটি আস্তে আস্তে উঁচু হতে লাগল। টারশিয়ারি যুগে (৬৫ থেকে ২ মিলিয়ন বছর আগে) শুরু হল আগ্ন্যেয়গিরির উৎপাত। নানা কিসিমের পাহাড় পর্বত পয়দা হল। তারপর তিন মিলিয়ন বছর আগে ভূত্বক যে খন্ডিত থালার (প্লেট) উপর বসানো থাকে সেগুলোর মধ্যে শুরু হল দড়ি টানাটানি। ফল স্বরুপ বিশাল একটা এলাকা দেবে গিয়ে তৈরী হল ডেথ ভ্যালী। 
৩৪

চারদিকে সুউচ্চ পর্বত আর তার মাঝে নীচু প্রায় সমতল একটি জায়গা। সূর্যের তাপ খটখটে পাথুরে মাটিতে প্রতিসরিত হয়ে যেই উপরে উঠতে নেয় ওমনি ঘন বাতাস (সমুদ্র সমতলের নীচে হওয়ায় এখানকার বাতাস ঘন) চেপে একে নীচে নামিয়ে দেয়। এই প্রক্রিয়া এবং চারপাশের উঁচু পর্বতের কারণে বন্দী হয়ে বাড়তে থাকে তাপমাত্রা। সেই তাপমাত্রা বাড়তে বাড়তে এক সময় রুপ নেয় পৃথিবীর বুকে জ্বলজ্যান্ত এক হাবিয়া দোযখের। 
(চলবে)


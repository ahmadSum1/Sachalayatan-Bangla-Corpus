আমেরিকার আসন্ন নির্বাচনে কোন রকম টাল্টু-বাল্টু বাংলাদেশ 'বরদাশত' করবে না



কয়েকদিন আগে খবরের কাগজে দেখলাম বাউচার নামে এক আমেরিকান ব্যাটা বক্তব্য দিয়েছে এই মর্মে যে, বাংলাদেশের আসন্ন নির্বাচন আমেরিকার সরকার গভীর ভাবে পর্যবেক্ষণে রেখেছে এবং কোন ধরনের কারচুপি বা ষঢ়যন্ত্র বরদাশ্‌ত করা হবে না । 
খুব ভাল সংবাদ ! আমাদের দেশের সাধারন মানুষের দুঃখে আমাদের ভ্রাতৃপ্রতিম দেশ আমেরিকার সরকারের ঘুম হারাম হয়ে গেছে । বিশেষ এজেন্টদেরকে নিয়োগ করা হয়েছে আমাদের নির্বাচনকে গভীর পর্যবেক্ষণ করার জন্য । শুধু পর্যবেক্ষণেই তার ক্ষান্ত নন, সমস্যা হলে মোটেও 'বরদাশ্‌ত' করা হবে না আগেই থেকেই বলে দিলেন । মনে রাখা দরকার, আমাদের ভ্রাতৃপ্রতিম দেশ আমেরিকা কিন্তু দুনিয়ার মধ্যে সবচাইতে শক্তিশালী । আর তারা কোন কিছু 'বরদাশ্‌ত' করতে না পারলে কি কি করে তা অন্যদের ভাল করেই জানা আছে । হুমম ... এইবার দেখব আসন্ন নির্বাচনে আমাদের দেশের গন-মানুষের অধিকার অর্জন কোন শালা ঠেকায় ।
তবে যারা নিয়মিত সংবাদপত্র পড়েন তারা ভাল করেই জানেন যে আমেরিকান দূতাবাসের কর্মকর্তা থেকে শুরু করে সে দেশের পররাষ্ট্রমন্ত্রী, সেনেটর এমনকি প্রেসিডন্ট পর্যন্ত মাঝে মধ্যে আমাদের দুঃখে সমব্যথী হয়ে এধরনের বক্তব্য বা হুমকি দিয়ে থাকেন । বাংলার সাধারন মানুষের জন্য যাদের এত ভালোবাসা, আমরা বাংলার মানুষেরা তাদের দেশের সাধারন মানুষের দুঃখে সমব্যথী হয়ে আজ পর্যন্ত কেউ একটা লাইনও লিখলাম না, এটা কি ঠিক ? বাঙ্গালি কি এতই অকৃতজ্ঞ ? এই বদনাম ঘুচানর জন্য আজকে দু'টি লাইন লিখেছি আমাদের আমেরিকান ভাইদের জন্য ।
---
প্রিয় সাদা-কাল-লাল-নিল-বেগুনি-ইত্যাদি রঙের আমেরিকান ভাইয়েরা আমার,
এই কলিকালে যখন মানুষের সাথে মানুষের সম্পর্ক ক্রমশ খারাপের দিকে, সেখানে আমাদের দুঃখে সমব্যথী হয়ে আপনারা আপনাদের দেশের জনপ্রতিনিধিদের পাঠিয়েছেন আমাদেরকে সাহস যোগানর জন্য । এমন নিঃস্বার্থ মনোভাব এই যুগে সত্যিই বিরল । অসংখ্য ধন্যবাদ আপনাদেরকে ।
এক দুঃখী মানুষের দুঃখ বুঝতে পারে শুধু আরেক জন দুঃখী মানুষ । শুনেছি আপনাদেরো নাকি সামনে নির্বাচন আছে । আরো শুনেছি ইদানিং নাকি আপনাদের ওদিকেও গনতন্ত্রের গুষ্ঠি উদ্ধার করা শুরু হয়েছে । আপনাদের বিশিষ্ট চলচিত্র নির্মাতা মাইকেল মুরের কাছ থেকে জানতে পারলাম 
"Most candidates run unopposed in their primaries and 95% are re-elected every time in the general election. What we get from these Congressmen-for-life is a lot of hot air, a bunch of promises that are never kept, problems like health care and education that are never addressed, more taxes for a bigger military when there are no wars, and a bigger paycheck for Congress when they don’t deserve it."
http://www.democracynow.org/2000/6/7/ficus_for_congress
দুই-একটা ব্যাপার বাদ দিলে আমাদের দেশের শয়তানের-বাচ্চা রাজনীতিবিদদের সাথে কোন পার্থক্য নেই । চিন্তা করবেন না বন্ধুরা, অন্ধকার এই যুগে গনতন্ত্র মুক্তির পথে আসন্ন নির্বাচনে আমরাও আপনাদের পাশে আছি যেমন আপনারা আছেন আমাদের পাশে আমাদের আসন্ন নির্বাচনে । আপনাদের নির্বাচনে এইবার যদি কোন টাল্টু-বাল্টু হয়, আমরাও 'বরদাশ্‌ত' করব না বলে দিলাম । সাহস হারাবেন না, আপনার ভোট আপনার অধিকার । আপনার যাকে ইচ্ছা ভোট তাকেই দিবেন । দরকার হয় তো জনাব মাইকেল মুরের বন্ধু টবের ফাইকাস গাছের চারাকেই ভোট দিবেন । তবু ঐসব আজেবাজে লোককে কোন সুযোগ দিবেন
 না । আর তার পরেও যদি ব্যাটারা পার পেয়ে যায় প্রতিবারের মত তাহলেও চিন্তার কিছু নাই । আমরা তো আছি । আমরাও আপনাদের নির্বাচনকে গভীর পর্যবেক্ষণে রাখছি । BBC, CNN আর ইন্টারনেটের কোন খবর miss হবে না । খারাপ কিছু যদি ঘটেই যায়, আমাদের জন্য VISA পাওয়ার ব্যাপারটা একটু সহজ করে দিয়েন । আমরা সবাই এসে পড়ব আপনাদের সাহায্যে । আপনাদের পাশে পাশে রাজপথে, দোকান-রেস্তোরাঁ-বারে, স্কুল-কলেজে, কল-কারখানায় সকল পেশায় সকল শ্রেনীর লোকের সাথে মিলে-মিশে ঐসব ইতর বদমায়েশ রাজনীতিবিদদের হাত থেকে আপনাদের কে রক্ষা করব । এরকম আজেবাজে লোকজনের সাথে খেলাধুলার অনেক অভিজ্ঞতা আমাদের আছে ।
আজকের মত এখানেই শেষ করছি, আশা করি ভবিষ্যতে আবার কথা হবে আপনাদের সাথে । বিদায়, শুভেচ্ছা রইল ।
- আপনাদের ভ্রাতৃপ্রতীম বাংলাদেশের জনগন
পূনশ্চঃ VISA দেয়ার ব্যাপারটা একটু দেখবেন কিন্তু ।
--- 
এনকিদু


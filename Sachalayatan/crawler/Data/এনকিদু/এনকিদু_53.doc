হরমোন চিন্তা ২ : উদ্ভিন্ন যৌবনা এবং অন্যান্য সংজ্ঞা ও অনুসিদ্ধান্ত সমূহ 



[ ইহা পড়িয়া কেহ কিছু করিলে বা কিছু হারাইলে কেহই দায়ী নয় ]
নতুন বিল্ডিং এ অফিস শুরু করার পরে প্রথম শুক্রবারে কিছু কাজ ছিল, তাই দুপুরের দিকে একবার অফিসে গিয়েছিলাম । বেশ মজার একটা সমস্যা তখন আমার হাতে ছিল । শহরের ভেতরে কোন এলাকার একটা ঘোলাটে (blurry) আলোকচিত্র থেকে রাস্তা-ঘাট খুঁজে বের করাতে হবে, যন্ত্রগনক ব্যাবহার করে । আগের দিন অফিসের IEEE আর ACM অ্যাকাউন্ট গুলো ব্যবহার করে বেশ কিছু ইমেজ প্রসেসিং এর পেপার নামিয়েছিলাম, সেগুলো পড়লাম ঘন্টা দুয়েক । গতদিন আর আজকের গবেষণা থেকে জানলাম - যারাই এর উপর গবেষণা করেছেন, সবাই চেষ্টা করেছেন বিশেষ ধরনের ব্লার এবং বিশেষ ধরনের বৈশিষ্ট্য সম্পন্ন বস্তু খুঁজে বের করতে । সকল-কাজের-কাজী অ্যালগরিদম (যেকোন ধরনের ব্লার এবং সেই ছবির মধ্যে যেকোন বস্তু) এখনো আবিষ্কার বাকি আছে ।
বেশ বেশ । আমার দরকার শুধু রাস্তাটা খুঁজে বের করা, "যেকোন বস্তু"কে আপাতত ছুটি দেয়া যায় । অথবা যদি সিস্টেমের কোন পূর্ববর্তী ধাপেই ধরে ফেলতে পারি যে এই ছবিটি ব্লারি বা ঘোলাটে তাহলে আগেভাগেই একে বিবেচনা থেকে বাদ দিয়ে শুধুমাত্র পরিষ্কার ছবিগুলোর উপরে প্যাটার্ণ রিকগনিশন চালান যেতে পারে । এসব ভাবতে ভাবতে পায়চারি করছিলাম সদর দরজার কাছে । সেই সময় দেখি সিঁড়ি দিয়ে নেমে আসছে দুজন উদ্ভিন্ন যৌবনা তরুনী । মনে হয় ঘোলাটে ছবি নিয়ে চিন্তা ভাবনা করতে করতে আমি নিজেও দেখতে খানিকটা ঘোলাটে হয়ে গিয়েছিলাম । তরুনীদ্বয় মাত্র তিন গজ দূর থেকে আমাকে প্রায় দেখতেই পেল না, তেমন কোন ভ্রূক্ষেপ না করেই একে অপরের সাথে কথা বলতে বলতে নীচে নেমে গেল । ধূত্তোর, মেজাজটাই ব্লার হয়ে গেল !
পরের কর্মদিবসে স্পর্শের ঘরে গিয়ে বললাম যে আমি শুক্রবারে দুইজন উদ্ভিন্ন যৌবনাকে দেখেছি অফিসে । প্রথমে স্পর্শ বিশ্বাসই করেনি । তখন পাশের টেবিলে বসা মারদুক জানাল সেও কিছুদিন আগে এক উদ্ভিন্ন যৌবনাকে দেখেছে গ্যারেজের সামনে এবং নিশ্চিত ভাবে সেই এই বিল্ডিং এর মালিক বা বাড়িওয়ালার মেয়ে । কাজেই আমি শুক্রবারে সম্ভবত বাড়িওয়ালার মেয়ে ও তার জনৈক বান্ধবীকে দেখেছি । তখন স্পর্শ চোখ মুখ কুঁচকে ( মনে হয় ব্লারি হয়ে যেতে চেয়েছিল ) আমার দিকে তাকাল কঠিন আফসোস নিয়ে । সেই দৃশ্য দেখে আমার মনের ব্লার ঘুচে গেল ।
যা হোক কাজের সময় এরকম প্রসঙ্গ একবার উঠলে সেই আলোচনা শেষ না করে চলে যাওয়াটা ভীষণ অপেশাদারী মনোভাবের পরিচায়ক । কারন অসমাপ্ত চিন্তা গুলো মাথার মধ্যে ঘুরপাক খায় আর কাজে বাধা দিতে থাকে । কাজেই আমরা আলোচনাটা শেষ করার উদ্যোগ নিলাম । আধা ঘন্টা ব্যপক রাজা-উজির মারা আলাপের পর আমরা তিনটি সংজ্ঞা দাঁড় করালাম । উদ্ভিন্ন যৌবনা, উত্তীর্ণ যৌবনা এবং যৌবন উত্তীর্ণ । সেই সাথে অনুসিদ্ধান্ত বা lemma হিসেবে পাওয়া গেল কুদ্ভিন্ন যৌবনা, অনুত্তীর্ণ যৌবনা এবং ঠোঙ্গা যৌবনা । সেই সাথে একটি স্বতসিদ্ধ (postulate) "নারী মাত্রেই যৌবনা" । পাঠকের জন্য উদাহরণ সহ সংজ্ঞা ইত্যাদি নিচে দেয়া হল ।
উদ্ভিন্ন যৌবনা :
এই কথাটি বাংলা ভাষায় আগে থেকেই ছিল, আমি এটা পুনরাবিষ্কার করেছি মাত্র । উদ্ভিদের মত যার যৌবন একনো ক্রমশ বর্ধনশীল তিনি হলেন উদ্ভিন্ন যৌবনা । অন্যভাবে বলা যেতে পারে, যার রূপমাধূর্য এখনো পুরোপুরি বিকশিত হয়ে সারতে পারেনি, স্বাভাবিক ভাবেই আরো বিকশিত হওয়ার কথা - তিনিই হলেন উদ্ভিন্ন যৌবনা । উদ্ভিন্ন যৌবনার ভাল উদাহরণ হলেন রূপকথার গল্পের ষোড়শী সুন্দরী রাজকন্যারা । আর বাস্তব পৃথিবীতে কোন মেয়েকে দেখিয়ে যদি আমাকে জিজ্ঞেস করেন মেয়েটি উদ্ভিন্ন যৌবনা কিনা, আমি যদি প্রশ্নের উত্তরে হ্যাঁ-বোধক কিছু বলি তাহলে তিনিও উদ্ভিন্ন যৌবনা ।
উত্তীর্ণ যৌবনা :
এই কথাটিও বাংলা ভাষায় আগে থেকেই রয়েছে, তবে একটু ভিন্ন অর্থে । বাংলায় সাধারনত উত্তীর্ণ যৌবনা বলতে বুঝায় যার যৌবন ফুরিয়ে গেছে - এখন নামাজ রোজা যপ তপ করার সময় । কিন্তু আমাদের স্বতসিদ্ধ অনুযায়ী নারী মাত্রেই যৌবনা । কাজেই উত্তীর্ণ যৌবনা'র অর্থ ভিন্ন হবে । আমাদের তত্ত্বমতে, যিনি যৌবনে সাফল্যের সাথে উত্তীর্ণ হয়েছেন তিনিই উত্তীর্ণ যৌবনা । অর্থাৎ, যার রূপমাধুর্য পরিপূর্ণরূপে বিকশিত হয়েছে এবং এরচেয়ে বেশি বিকশিত আর হবেননা, তিনিই উত্তীর্ণ যৌবনা । গিলক্রিস্টের আঁকা কমিক স্ট্রিপ ন্যান্সির একটি চরিত্র ফ্রিটযি খালা হলেন একজন যথার্থ উত্তীর্ণ যৌবনা । আরো আছেন লুনি টুনসের তৈরী কার্টুন চরিত্র জেসিকা র‌্যাবিট ।
অনুত্তীর্ণ যৌবনা :
যিনি যৌবনে উত্তীর্ণ হতে পারেননি অর্থাৎ যার রূপমাধূর্য সঠিকভাবে বিকশিত হতে পারেনি এবং বর্তমানে আর বিকাশ লাভ করা সম্ভব নয় তিনি হলেন অনুত্তীর্ণ যৌবনা । উদাহরণ না দিলেও চলবে ।
যৌবন উত্তীর্ণ :
যিনি উত্তীর্ণ হোন আর নাই হোন, যৌবন ঠিকই উত্তীর্ণ মানে 'পার' হয়ে গেছে । সাধারনত দিনকাল শেষ হলেও যিনি যৌবন ধরে রাখার আপ্রান চেষ্টা করেন বা বূড়ো বয়সে রং-চং মেখে উত্তীর্ণ হতে চেষ্টা করেন । উদাহরন হলেন জনৈক প্রাক্তন রাজনৈতিক ব্যক্তিত্ব ।
কুদ্ভিন্ন যৌবনা :
মারদুকের আবিষ্কার, বাংলায় সম্ভবত এই শব্দটি আগে ছিলনা । উদ্ভিন্ন যৌবনার বিপরীত অর্থজ্ঞাপক ।
ঠোঙ্গা যৌবনা :
মারদুকের আবিষ্কার, এটাও মনে হয় বাংলা ভাষায় আগে ছিলনা, অন্তত অর্থপূর্ণ শব্দ জোড় হিসেবে তো নয়ই । যার মাথার উপর থেকে একটি ঠোঙ্গা দিয়ে মুখমন্ডল ঢেকে দেয়ারপর বাকি সব কিছু দেখে উদ্ভিন্ন যৌবনা বলে ভ্রম হতে পারে ।

শেষ কথা
সিরিজের আগের পোস্টে বলেছিলাম কোন মেয়েকে সুন্দরী বলে মনে করতে চাইলে একবারের বেশি না তাকানই ভাল । এই তত্ত্ব বাড়িওয়ালার মেয়ের ব্যাপারেও সঠিক প্রমানিত হয়েছে । গত তিনমাসে অনেক বার তাকে দেখতে দেখতে এখন তার ব্যাপারে আমাদের আর কোন মূল্যায়ন নেই ।


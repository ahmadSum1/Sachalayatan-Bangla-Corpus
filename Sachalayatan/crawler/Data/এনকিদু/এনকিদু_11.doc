রাসায়নিক



রসায়নকে কেউ কেউ সবথেকে নীরস নিরানন্দ বিষয় বলে মনে করে । এরকম রস-কষহীন বিষয়ের নাম রসায়ন হওয়াটা নাকি একটা বিশ্রী কৌতূক । আমি দ্বিমত পোষণ করি । কয়েকটি ঘটনা বলি, এরকম অনেকগুলো কারনে রসায়ন জিনিসটা আমার কাছে খুব একটা নীরস মনে হয়না । বেশিরভাগ ঘটনা আমার নিজের অভিজ্ঞতা, আর শেষের ঘটনাটা একটা বই পড়ে জানতে পেরেছি গতকাল রাতে ।
পর্যায় সারনী
পর্যায় সারনীর কিছু অংশ মুখস্থ রাখা এক সময় অবশ্য কর্তব্য ছিল । সেই আমলে সম্ভবত জেনন পর্যন্ত পর্যায় সারনী মুখস্থ ছিল । এখন সব কিছু ভুলতে ভুলতে আর্গনে এসে ঠেকেছি, তাও মাঝে মাঝে তাল হারিয়ে ফেলি । কিভাবে জেনন পর্যন্ত ৫৪টা মৌলের নাম আর অবস্থান মনে রেখেছিলাম তাও এক মজার ব্যাপার । কয়েকটি এমনিই মনে থাকত । সেই বয়সে নানারকম নিষিদ্ধ বিষয়ে ভীষণ কৌতূহল ছিল, তাই মাথায় সেগুলোই ঘুরত বেশি । বেশ কিছু মৌলের নামের সাথে বিভিন্ন রকম গুহ্যতত্ত্ব যেমন বিপরীত লিঙ্গের মানুষদের ব্যবহার্য অন্তর্বাস ইত্যাদির মিল খুঁজে বের করে মনে রাখতাম । সমস্যায় পড়লাম পঞ্চম পর্যায়ে গিয়ে । কারন জানা সবরকম গুহ্যবিদ্যার শব্দাবলী ইতোমধ্যেই ব্যবহার করে ফেলেছি আগের পর্যায় গুলোতে । আর তা না করা হলেও খুব একটা সুবিধা করতে পারতাম না, কারন এই পর্যায়ের মৌল গুলোর সাথে ঐসব শব্দের খুব একটা মিল খুঁজে পাচ্ছিনা ।
প্রয়োজনই ঊদ্ভাবনের জননী । আমিও নতুন বুদ্ধি বের করে ফেললাম । সহপাঠীদের নাম আর কান্ড কারখানার সাথে মিল বের করে ফেললাম পঞ্চম পর্যায়ের মৌল গুলোর । এক সহপাঠীর নাম রবি, তার সাথে শ্রডিঞ্জার নিয়ে মাঝে মাঝে আলাপ করতাম । রবি আর শ্রডিঞ্জার পাশাপাশি বসে হয়ে গেল Rb, Sr, Y, Zr এই চারটি । আমার পাশেই বসত নাবিল, তার পাশে মোটকু অভি । হয়ে গেল Nb, Mo, Tc আরো তিনটা । বাকি গুলোর মধ্যে যেই সহপাঠীদের নাম আর কর্মকান্ডের ইঙ্গিত ছিল তা ছাপার অযোগ্য বিধায় বাকিটা বললাম না ।
কিপ্‌ যন্ত্র
হাইড্রোজেন সালফাইডের গন্ধ বিষ্ঠার মত । তার পরেও রসায়নে হাইড্রোজেন সালফাইড নিয়ে প্রচুর মাখামাখি চলে । জিনিসটা অনেক রকম কাজে লাগে তাই আলগা আবেগের মুখে ঝাঁটা মেরে বিজ্ঞান হাইড্রোজেন সালফাইডকে খাতির করে পরীক্ষাগারে তাকে তৈরী করে, অন্য পদার্থের সাথে মেলায় মেশায় ঝাঁকায় নাচায় আরো অনেক কিছু করে । আর পরীক্ষাগারে যখন খুশি তখন হাইড্রোজেন সালফাইড তৈরী করার জন্য খুব সরল ধরনের একটা যন্ত্র ব্যবহার করা হয়, নাম তার কিপ্‌ যন্ত্র । জনৈক কিপ্‌ এই যন্ত্রের ঊদ্ভাবক, তার নামানুসারেই যন্ত্রটির নামকরন । এই যন্তের বিশেষত্ব হল, যখনি একটি বিশেষ নির্গম পথ খুলে দেয়া হয় তখনি গলগল করে বেরিয়ে আসে বিষ্ঠাগন্ধী হাইড্রোজেন সালফাইড গ্যাস । নির্গম পথ বন্ধ করে দিলেই আবার সব বন্ধ ।
কলেজে বায়ো-গ্যাস উৎপাদনে পটু আমাদের এক সহপাঠী ছিল । তার নাম ছিল কিপ্‌ যন্ত্র ।
জারন বিজারন
রসায়ন শিখতে হলে জারন বিজারন সম্পর্কে ভাল ধারনা থাকা আরেকটি অবশ্য কর্তব্য । আর জারন বিজারন সম্পর্কে ভাল ধারনা থাকার মানেই হল কোন কোন পদার্থ জারক আর কোন কোন পদার্থ বিজারক সেটা মনে রাখা । আগেই বলেছি সেই আমলে নিষিদ্ধ বিষয়ে ভীষণ কৌতূহলের কারনেই মাথায় সেগুলো ঘুরত বেশি । পর্যায় সারনীর মত এখানেও সেই একই ভাবে মনে রাখার ব্যবস্থা করলাম । 
আমি ইলেক্ট্রন দেই, আমি জারক ।
ফ্লোরিন
ফ্লোরিনের নামটা এসেছে লাটিন fluere থেকে । এর অর্থ হল, যা (সবকিছু ভেদ করে) প্রবাহিত হয় । এর থেকে ফ্লোরিনের রুশ নামটা আরো বেশি সঠিক । রুশ ভাষায় ফ্লোরিন বুঝাতে যেই শব্দটা ব্যবহার করে, তার বাংলা হল বিধ্বংসী । সবচেয়ে সক্রিয় (পড়ুন ভয়ঙ্কর) মৌল হল ফ্লোরিন । জানামতে পৃথিবীতে হেন কোন মৌল নেই যার সাথে ফ্লোরিনের বিক্রিয়া হয়না । কথাটায় রাসায়নিক ভাব বিদ্যমান, তাই সকলের সুবিধার্থে সোজা বাংলায় বলা বাঞ্ছনীয় । সোজা বাংলায় বললে, এমন কোন বাপের ব্যাটা (অথবা বেটি) নাই ফ্লোরিনের সামনে পড়লে এক বা একাধিক অঙ্গহানী (পড়ুন ইলেক্ট্রন হারিয়ে) ঘটা ব্যতীরেকেই রেহাই পাবে । আর অঙ্গহানী বা ইলেক্ট্রনহানী ঘটা মানেই হল ফ্লোরিনের সাথে মিলে যৌগ তৈরী করা । আর একারনেই প্রকৃতিতে মুক্ত ফ্লোরিন পাওয়া যায়না, ফ্লোরিন যাকে সামনে পায় তার সাথেই ক্যাচাল বাঁধিয়ে কয়েকটা অঙ্গহানী ঘটিয়ে একটা যৌগ বানিয়ে বসে থাকে । আমরা এসিড নামে একধরনের রাসায়নিক পদার্থ চিনি, তার ভয়াবহতা সম্পর্কেও অনেকেই জানি । ফ্লোরিন যে কোন এসিডের থেকেও বেশি ভয়াবহ ।
যেহেতু প্রকৃতিতে মুক্ত ফ্লোরিন পাওয়া যায়না, এক সময় বিজ্ঞানীদের একটা দল বিশেষ ভাবে মুক্ত ফ্লোরিন উৎপাদনের কলাকৌশল আবিষ্কারের পিছে লেগেছিলেন । আবিষ্কারের নেশা ভয়ানক - এইসব লেবু কচলে তিতা বানিয়ে ফেলা কথা অনেক বলা হয়েছে । কিন্তু ফ্লোরিনের সাথে মাখামাখি করার নেশাটা রীতিমত আক্ষরিক অর্থেই মরন নেশা । ফ্লোরিন যেমন অন্য মৌলের অঙ্গহানী ঘটায়, তেমনি ফ্লোরিনে নিয়ে গবেষণা করতে গিয়ে অঙ্গহানী ঘটেছিল অনেক বিজ্ঞানীর । প্রানহানীও ঘটেছে অনেকের । শেষ পর্যন্ত যেই বাপের ব্যাটা মুক্ত ফ্লোরিন উৎপাদন করতে পারলেন, সেই লোকের ক্ষেত্রেও বাত্যয় ঘটেনি । সমকালীন রসায়নবিদদের সমাবেশে দাঁড়িয়ে যখন তিনি সাফল্যের কথা ঘোষণা করছিলেন, তখন তার একটি চোখ ঢাকা ছিল কাল পট্টি দিয়ে ।
ঘটনাটা বেশ নাড়া দিল, আমি চলচ্চিত্র নির্মাতা হলে এই ঘটনা নিয়ে একটা চলচ্চিত্রই বানিয়ে ফেলতাম হয়ত । রসায়ন আর যাই হোক, নীরস না ।


এদেরকে নিয়েই আমি, এদেরই একজন



সচলত্ব প্রাপ্তির পর এটা আমার প্রথম পোস্ট । একজন মানুষের পরিচয় নাকি তার বন্ধুদের দিয়ে । নিজের পরিচয় না দিয়ে তাই যেই দলটার একজন হিসেবে নিজেকে গর্বিত মনেকরি সেই দলের পরিচয় দিচ্ছি । আমার পরিচয় দেয়ার মত কিছু নেই । সচলে আমার নিক দেখে অনেকেই হয়তো বুঝে ফেলেছেন প্রাচীন মিথ আমাকে আকর্ষণ করে । এখানে আমার দলটার পরিচয় করিয়ে দিতে সবার ছদ্মনাম ব্যাবহার করেছি, নাম গুলো বিভিন্ন জাতির মিথ থেকে নেয়া । সাদামাটা জীবনে হাল্কা একটু কল্পনার রঙ লাগানোর চেষ্টা আরকি । ঘটনাটি আজকে থেকে প্রায় দুই সপ্তাহ আগের একটি দিনের ।

সকালে আমার ঘুম ভাংল যখন আটটা বাজে । কাল রাতে আমরা ঘুমিয়েছিলাম চারটার দিকে । মেঝেতে করা ঢালাও বিছানায় আমি সর্বডানের জন । আমার বাম পাশে মারদুক এখনো ঘুমিয়ে আছে । মারদুক ঘুম থেকে উঠবে আরো একটু পর । তারপর কিছুক্ষন ঝিম মেরে বসে থাকবে । প্রাতঃকালীন ধ্যান । ক্ষীন স্বাস্থ্যের অধিকারী মারদুক চোখে মুখে সারাক্ষন দুষ্টুমি ভাব খেলা করে । কথা বলে বেশ দ্রূত বেগে । যাদের মাথা আস্তে চলে মারদুকের সাথে তাদের কথা বলতে কষ্টই হয়, কারন গড়পড়তা লোকে এত দ্রূত কথা শুনে তার অর্থ অনুধাবন করতে পারে না । সারাদিনের মধ্যে শান্ত শিষ্ট হয়ে বসে থাকবে সে ঘুম থেকে উঠার পর এই কয়েক মিনিট । তারপর নেমে যাবে কাজে । কাজের ফাঁকে ফাঁকে দুষ্টুমি চলতে থাকবে পুরো দমে । কিন্তু তাতে কাজের কোন ক্ষতি হবে না । অবশ্য এই কথা এই ঘরে এখন যারা ছড়িয়ে ছিটিয়ে ঘুমিয়ে আছে তাদের সবার ক্ষেত্রেই প্রযোজ্য ।
এখানে শুয়েই দেখতে পাচ্ছি ঘরের কোনার দিকে একটা চেয়ারে পিছনের দিকে হেলে রাবন চোখ বুঁজে আছে, সামনে কম্পিউটারের মনিটরে দেখা যাচ্ছে এইমাত্র করা কোন কোড রান করছে । ছোটখাট কিন্তু দৃঢ় গড়নের মানুষ সে । বেশির ভাব সময় খোঁচা খোঁচা দাড়ি আর ঘোলাটে চোখ নিয়ে ঘুরে বেড়াতে দেখি ।  চোখ যেদিন ঘোলাটে থাকেনা সেদিন রাবনের চোখ হয়ে উঠে স্বপ্নালু ।  রাবন আমার চেয়ে দুই বছরের বড় এবং এই দলের পুরাতন লোকদের একজন, সেই সুবাদের দলটার মুরুব্বী সে । বাঁদরের দলে বাচ্চা গুলোকে দেখে শুনে রাখার কাজটা সে ভালই করে বলতে হবে । রাবনকে আগে দেখতাম একটা পুরানো রঙ চটা জিন্সের প্যান্ট আর একটা সাদামাটা টিশার্ট গায়ে দিয়ে পুরা মাস পার করে দিতে । আজকাল দেখি জামা কাপড় পরিষ্কার হয়ে উঠছে । আজকেই দুপুরে নিউমার্কেটে জামাকাপড় কিনতে যাবে বলেছিল । কোন ভদ্রমহিলার প্রভাবে রাবন নিজেকে উপস্থাপন যোগ্য করার চেষ্টায় আছে মনে হয় । ভদ্রমহিলা অত্যন্ত ভাগ্যবান হবেন - এব্যপারে আমার সন্দেহ নেই । ভাগ্যবান ভদ্রমহিলাটি কে হতে পারেন আমরা আন্দাজ করতে পারছি, কিন্তু মুরুব্বী কে সুযোগ দিচ্ছি নিজেই যেন একদিন খবরটা আমাদের কে দেন । মাঝে মাঝে রাবন হেসে উঠে ভয়ঙ্কর ভাবে, প্রথম প্রথম এই হাসিতে ভয় পেতাম । এখন এই হাসিটাই খুব আপন লাগে, কানে না আসলে কান ব্যাথা করে । মাঝে মাঝে কানের ব্যাথা কমানোর জন্য কাজ থেকে উঠে এসে বা না উঠেই দূর থেকে চিৎকার করে কোন শ্লীল অথবা অশ্লীল কৌতুক শুনিয়ে তাকে হাসাই । সেই সাথে ঘরের অন্যরাও হাসে ।
আর সবাই অট্টহাসি হাসলেও সাধারনত এরকম ক্ষেত্রে মুচকি হাসে একজন, সে হল হারকিউলিস । হারকিউলিস ছদ্মনামটা ব্যবহার করলাম কারন এই লোক আসলেই হারকিউলিস । এর বাহু আমার রানের সমান আর বুকের ছাতি আমার মত তিনজনের সমান প্রশস্ত । হারকিউলিসের মনটা অনেকটা বাচ্চাদের মত । আমি ফাযলামো করে মারাত্নক একটা প্যাঁচালো কথা বললেই আটকা পড়ে যায় । তারপর মুচকি হেসে বলে, "তোমার সাথে কথায় পারা যায় না" । কথা বলতে বলতে মাঝে মাঝে হারকিউলিসের কি জানি হয়, শূন্য দৃষ্টিতে তাকিয়ে থাকে বক্তার দিকে । অনেক্ষন পর সম্বিত ফিরে পেয়ে বলে তার উপর  নাকি অ্যালগরিদম নাযিল হয়েছে । অবশ্য হারকিউলিস এখন ঘরে নেই, কালকে রাতে থাকেনি আমাদের সাথে । বাড়ি ফিরে গিয়েছিল সন্ধ্যার পরেই ।
শোয়া থেকে উঠে বসলাম । মারদুকের পাশে শুয়ে আছে শৌজিং । কাঁধ পর্যন্ত লম্বা চুলের আড়ালে চেহারা খানিকটা ঢাকা পড়ে আছে । চুল-দাড়ি নিয়ে তামাশা করতে শৌজিং এর জুড়ি নেই । দেখা যাবে ছয়মাস ধরে চুল-দাড়ি না কেটে ঘুরে বেড়াচ্ছে । বিরাট ঝাঁকড়া চুল কাঁধের কাছে এসে গেছে, দাড়ি-গোঁফ এমন ঘন জঙ্গলের আকার ধরান করেছে যে তাতে আরশোলা লুকিয়ে থাকতে পারে । হঠাৎ একদিন পরিষ্কার করে দাড়ি কামিয়ে আর পরিপাটি করে চুল কেটে এসে হাজির হবে । আপনি দেখে প্রথমে চিনতেই পারবেন না । এই মহা দুষ্টু ছেলেটার সাথে আমার বন্ধুত্ব কলেজ থেকে । কলেজে শুরু থেকে দেখছি শৌজিং বেশ পরিপাটি চাপদাড়ি আর পাকানো গোঁফ নিয়ে ঘুরে বেড়ায় । একদিন কথায় কথায় বল্ল ন্যাড়া হবে । আমি ভাবলাম একশো রকম গালগল্পের আরেক গল্প দিচ্ছে আর কি । পরের দিন সকালে কলেজে এসে দেখি একটা ছেলে আমার দিকে তাকিয়ে হাসিমুখে এগিয়ে আসছে । শুধু ভ্রূ দুটি ছাড়া চুল জাতীয় কিছুই ঘাড়ের উপরের অংশে নেই । চেহারাটা চিনলাম না, কিন্তু হাসিটা ভীষন পরিচিত । বন্ধুর সেই হাসিটি চিনতে আমার এক মুহুর্তও দেরী হয় নি । এই ফাযিলটা অনেক সময় দাড়ি দিয়ে মুখ ঢেকে ফেলে, কিন্তু ওর দুষ্টুমি হাসিটা তবুও ঢাকা পড়েনা । কাজের সময় মারদুক আর মাচুপিচুর মাঝখানের জায়গাটা ওর । বাম দিকে বসা মাচুপিচু কে সারাদিন অনবরত গালি দিতে থাকে শৌজিং । গালি মানে সেইরকম গালি, বাবা মা ভাই বোন আত্নীয় স্বজন পাড়াপ্রতিবেশী - মোটকথা মাচুপিচুর সাথে কোনভাবে জড়িত যত লোক আছে সবাইকে ধরে গালাগাল চলে । মারদুক দ্রূত কথা বলে, শৌজিং বলে আরো দ্রূত । গড়পড়তা লোকের শৌজিং এর সাথে কথা বলার চেষ্টা না করাই ভাল । যাদের মাথা দ্রূত চলে - কেবল মাত্র তারাই শৌজিং এর দ্রূত কথন শুনে তা অনুধাবন করতে পারেন ।
মাচুপিচু আরেক আজব মানুষ । আমার কলেজে থেকে পাওয়া সেরা বন্ধু শৌজিং হলে মাচুপিচুকে বলতে হবে বিশ্ববিদ্যালয় থেকে পাওয়া সেরা বন্ধু । এক যোগ এক সবসময় দুই হয়না । মাঝে মাঝে তিন হয়ে যায় । দুইটা একের মধ্যে একটা আমি আরেকটা মাচুপিচু হলে সবসময় আমরা তিন বানিয়ে ছাড়ি । বেশ লম্বা এবং হাল্কা গড়নের এই ছেলেটার প্রধান বৈশিষ্ট্য হল স্থির থাকার ক্ষমতা । কঠিন সমস্যার সামনেও দেখি সে স্থির থাকে । স্থির থাকে মহা আনন্দেও, বাঁদরের মত(বা আমার মত) লাফিয়ে বেড়ায়না । এর ধৈর্য্য এবং সহ্যক্ষমতা অসাধারন । এর ধৈর্য্য পরীক্ষার জন্যই মনে হয় শৌজিং অনবরত গালাগালির ভারী বর্ষণ ঘটায় এর দুই কানে । কিন্তু মাচুপিচু শৌজিং এর অশ্রাব্য গালি গুলো শুধু চুপচাপ শুনে যায় । মাঝে মাঝে শৌজিং এর দিকে তাকিয়ে মুচকি হাসি দেয়া ছাড়া আর কোন প্রতিক্রিয়া নেই । আমরা একবার একটা বাজি ধরলাম । যদি শৌজিং মাচুকে যথেষ্ট ক্ষেপিয়ে তুলে তার মুখ দিয়ে গালি বের করতে পারে, তাহলে আমি শৌজিংকে হাল্কা নাস্তা খাওয়াব । আর যদি শৌজিং মাচুপিচুকে আরো বেশি ক্ষেপিয়ে মাইর খায়, তাহলে আমার কাছে ভারী খাওয়া পাবে সে । প্রায় এক বছর ধরে চলছে শৌজিং এর গালাগালি । ভয়াবহ সব গালি আমরা এই একবছর ধরে শুনেছি, শুনছি, নতুন নতুন আবিষ্কারো হচ্ছে । পুরাতন গুলোকে ক্রস-ব্রিডিং আর মিউটেট করে নতুন আরো বিষাক্ত গালি আমরা তৈরী করি । তারপর শৌজিং শুরু করে সেই গালির প্রয়োগ - গিনিপিগ রূপি মাচুপিচুর উপর । কিন্তু মাচুপিচুর প্রতিক্রিয়া মুচকি হাসির বাইরে যায়নি এখনো । শুরতে মাচুপিচু একটু বিরক্ত হত, কিন্তু এখন সেও এই খেলাটা উপভোগ করা শুরু করেছে । কোনদিন শৌজিং এর গালি না শুনলে মাচুপিচুর মন খারাপ হয়ে যায় ।
মাচুপিচু গতকাল রাতে এখানে ছিল কিনা মনে করতে পারছিনা । মনে হয় সকালে এসেছে । মাচুপিচুর বামের চেয়ারটা খালি । ঐখানে বসে কিউপিড । আমাদের মধ্যে সর্বকনিষ্ঠ জন । আমার এক বছরের ছোট । কিউপিডের কথা কী আর বলব । ছেলেটার কিছু অংশ এখনো শিশুই রয়ে গেছে, বাকিটা মহা পোংটা । আমাদের সাথে মিশে মিশে আরো খারাপ হয়ে যাচ্ছে ছেলেটা ।
আমি বিছানা থেকে উঠে পড়লাম । অ্যাপোলোর টেবিলের ড্রয়ারে একটা টুথপেস্ট থাকে । সেই পেস্টটা আমার ব্রাশে লাগিয়ে দাঁত মাজব । অ্যাপোলো আমাদের মধ্যে একমাত্র ব্যাক্তি যাকে চর্ম চক্ষুতে সুদর্শন বলে মনে হয় । ভুল বললাম, আসলে দারুন সুদর্শন বলেই মনে হয় । এর আরো একটি বিশেষত্ব আছে, আমাদের মধ্যে একমাত্র বিবাহিত ব্যাক্তি । বিবাহিত হয়েও অ্যাপলো আমাদের সাথে মাঝে মাঝে রাতে থেকে যায় কারন তার স্ত্রী থাকে ঢাকার বাইরে, চাকরী সূত্রে । কাজেই বিবাহিত হয়েও অ্যাপোলো কার্যতঃ ব্যাচেলর । অ্যাপোলো খুব ঠান্ডা ধরনের ছেলে । কথা বলে আস্তে ধীরে । কিন্তু এর মাথা চলে শৌজিং আর মারদুকের কথার বেগের মত দ্রূত । পার্থক্য হল ঐ দুজনের মাথা এবং জীহ্বা উভয়ই দ্রূত । অ্যাপোলো আমার চেয়ে এক বছরের বড়, মারদুকের সমান । রাবন যেমন প্রতি বেলায় এক শলা ধরায়, অ্যাপোলো সেরকম ধুমপান করেন না । কিন্তু যেদিন আমি হুক্কা ধরাই সেদিন সেও দুই একটা টান দেয় হুক্কাতে । হ্যাঁ আমার একটা হুক্কা আছে । আমার নিজের হাতে বানানো । কোন কোনদিন বিকালে বা সন্ধ্যায় হুক্কাটা ধরাই । আমি, রাবন, অ্যাপোলো এবং আরো কয়েকজন পালাক্রমে টানাটানি করি ।
অ্যাপোলোর পাশের চেয়ারটা স্পর্ষের । এর ছদ্মনামটার সাথে সচলেরা অনেকেই পরিচিত । একে নিয়ে নতুন করে বলার কিছু নেই, এর সম্পর্কে সবারই ভাল ধারনা আছে । যাদের নেই তারা স্পর্ষের লেখাগুলো পড়ে নিন । স্পর্ষ খুবই ভাল মাটির মানুষ টাইপের ছেলে । সমস্যা হল তার নাকি প্রেম হয় না । প্রেমের কথা ভাবলেই নাকি তাকে কাম ছেঁকে ধরে । কিন্তু তার সমবয়সী মারদুক আর অ্যাপোলোর মতে স্পর্ষের নাকি ডজন খানেক প্রেম রয়েছে । স্পর্ষ তাই, প্রেম নিয়ে আলোচনা করতে বসলে কোনটা কাম আর কোনটা ভালবাসা - এই জিনিস সবাইকে বুঝাতে চেষ্টা করে । লাভের মধ্যে এই হয় যে কেউ কিছু বুঝে না, অথবা ইচ্ছা করেই বুঝতে চায় না । শেষে স্পর্ষের দেয়া যুক্তি গুলো ব্যবহার করে আমরা তাকে কুপোকাত করতে থাকি । এক সময় সে হেসে হাল ছেড়ে দেয় আর কোন কোন দিন একটা মোক্ষম বাক্য দিয়ে পুরা পল্টনের মুখ বন্ধ করে দেয় ।
কিছুদিন আগে হিমু ভাইয়ের ব্লগে পড়লাম পানের পর মানুষ হ্যাপি অথবা হাই হয় । কিন্তু আমরা "মাল ছাড়াই টাল" ! এই হল আমাদের চার নং প্রকৌশল কক্ষ । আমাদের মধ্যেই কিছু একটার মাদকতা আছে । মাদকতাটা কি জানি না, তবে আছে এই ব্যপারে নিশ্চিত । আমরা যেখানে কাজ করি, সেখানে এই চার নং প্রকৌশল কক্ষটি বর্নবাদীদের আখড়া হিসেবে পরিচিত । এই ঘরে কাজ করার সুযোগ তাদেরকেই দেয়া হয় যারা আমাদের গোত্রভূক্ত । সবার কিছু সাধারন অভিজ্ঞতা ও অনুপ্রেরনা আছে । হতে পারে এই মাদকতার ব্যাপারটা সেই অভিজ্ঞতা ও অনুপ্রেরনা প্রসূত । এখানে তারাই কাজ করে যারা যারা কোন একসময় কিছু আন্তর্জাতিক গানিতিক ও প্রোগ্রামিং সমস্যা সমাধানের প্রতিযোগীতায় অথবা গবেষনা কর্মে কৃতিত্বের স্বাক্ষর রেখেছে । যারা এই ব্যাপারটার সাথে পরিচিত তাদেরকে নতুন করে বলার কিছু নেই । সচলে বেশ কয়েকজন প্রকৌশলী বা প্রকৌশলের ছাত্র রয়েছেন । তারা অনেকেই হয়তো এতে জড়িত ছিলেন বা আছেন ।
যারা এর সাথে পরিচিত নন তাদের সাথে আমার নিজের দুটি অভিজ্ঞতা ভাগাভাগি করছি । রাত দুইটা পর্যন্ত জেগে তিনটি সমস্যা সমাধান করলাম । অনলাইন বিচারকের কাছে সেগুলো জমা দিয়ে দেখি দুইটা ঠিক ছিল,একটা ভুল । ওয়েবসাইটে র‌্যাঙ্কলিস্ট (বিশ্বের বিভিন্ন দেশের কয়েক হাজার প্রোগ্রামারের মেধা তালিকা বলা যায় যাকে) এর পাতায় গিয়ে দেখি আমার অবস্থান এগিয়েছে এক ধাপ । নামের সাথে সাথে আমার নামের পাশে বাংলাদেশের পতাকাটাও দুই ধাপ উপরে উঠেছে । আর আমার ঠিক উপরেই আছে 'অমুক' দেশের একজন, যে কিনা আমার থেকে একটি মাত্র সমস্যা বেশি সমাধান করেছে । জেদ চেপে গেল, আজকে এই লোককে নিচে নামাবই । যেই সমাধানটি একটু আগে ভুল হিসেবে প্রত্যাক্ষান করা হয়েছে, সেটা নিয়ে আবার লেগে গেলাম । অনেক চিন্তা ভাবনা করে শেষ পর্যন্ত যখন সঠিক সমাধান বের করেছি তখন রাত চারটা পার । অনলাইন বিচারকের কাছে জমা দেয়ার পর সঠিক হিসেবে এবার গ্রহন করল । আবার গেলাম র‌্যাঙ্কলিস্ট দেখতে । অমুক দেশের লোকটাকে নিচে নামিয়েছি । আমার বাংলাদেশের পতাকাটা উঠে গেছে আরো একধাপ । কম্পিউটার বন্ধ করে যখন এই শান্তিটা নিয়ে বিছানায় শুয়েছি তখন শুনি ফযরের আযান দিচ্ছে । সকালে ক্লাসে যেতে হবে, তাই একটু পরেই ঘুম থেকে উঠে পড়ব । প্রথম ও দ্বীতিয় বর্ষে অনেক রাত এভাবেই কেটেছে । আমার একার না, একটু আগে যেসব দুষ্টু ছেলের কথা বললাম তাদের প্রত্যেকেরই এরকম অসংখ্য অভিজ্ঞতা আছে । বিশেষ করে মারদুক, শৌজিং, অ্যাপোলো তো এই ব্যাপারে বিশ্বসেরাদের মধ্যে ।
তৃতীয় বর্ষের আরেকটি অভিজ্ঞতার কথা বলি । বিভিন্ন রকম পরীক্ষা নিরীক্ষা করতে করতে হঠাৎ একদিন একটা আবিষ্কার করে ফেললাম । প্রথমে ফলাফল নিজেরো বিশ্বাস হয়নি । অনেকবার পরীক্ষা করে নিশ্চিত হলাম ফলাফলটা ঠিকই আছে । যার অর্থ হল আমি কম্পিউটার গ্রাফিক্সের একটা পরিচিত সমস্যা সমাধানের একটা নতুন অ্যালগোরিদম আবিষ্কার করে ফেলেছি । সম্পূর্ণ জিনিসটা লিখলাম, দরকারী তথ্য উপাত্ত সব উপস্থাপন করে একটা গবেষনা পত্র দাঁড়া করিয়ে পাঠিয়ে দিলাম একটা কনফারেন্সে । দুই মাস পর জবাব এল আমার গবেষনা পত্র গৃহীত হয়েছে, আমি সেবছর ডিসেম্বরে তাদের ওখানে গিয়ে আমার গবেষনা কর্ম সম্পর্কে কিছু কথা বললে এ,সি,এম সিগগ্রাফ এর আয়োজকরা খুব খুশি হবেন । সেবার আমার যাওয়া হয়নি । যাওয়া হবেনা আমি আগে থেকেই জানতাম । এর আগেও এ,সি,এম সিগগ্রাফের আরেকটি কনফারেন্সে আমার গবেষনা কর্ম উপস্থাপন করার কথা ছিল । আগের বার যেই কারনে যাওয়া হয়নি এবারো সেই একই কারনে যাওয়া হবেনা । তাই আমি খুব একটা মন খারাপ করলাম না । পরে একসময় কনফারেন্সের ওয়েবসাইটে গিয়ে দেখি সব পেপারের তালিকার দ্বীতিয় পেপারটাই আমারটা । পেপারের শিরোনাম, তার নিচে আমার নাম, তার নিচে আমার বিশ্ববিদ্যালয়ের নাম লেখা । সৌভাগ্যবশতঃ আমার বিশ্ববিদ্যালয়ের নামের প্রথম শব্দটিও বাংলাদেশ । যারাই এই ওয়েবসাইটে ঢুকেছেন এবং পেপারের তালিকাটি দেখেছেন সবাই নিঃসন্দেহে বাংলাদেশের নামটি পড়েছেন । যাহোক, সেদিনের ঘটনায় আবার ফিরে যাই ।
আমি হাত মুখ ধুয়ে এক কাপ চা নিয়ে এসে নিজের টেবিলের সামনে দাঁড়ালাম । ইতোমধ্যেই সবাই ঘুম থেকে উঠে পড়েছে । অফিসের স্টাফ এসে আমাদের তোষক বালিশ ইত্যাদি সরিয়ে নিয়ে গেছেন । অফিসে রাতে থেকে যাওয়াটা আমাদের জন্য খুব সাধারন ব্যাপার হয়ে গেছে । বলেছিলাম না, একটা কিছুর নেশা আছে । জিনিসটা কাজের নেশা, সমস্যা সমাধানের নেশা, নতুন একটা কিছু তৈরী করার নেশা । এই যে সবাই চারটায় ঘুমিয়ে আবার ঝটপট উঠে পড়েছে সকাল নয়টার আগেই - এই নেশায় । এখনি সবাই হাত মুখ ধুয়ে এক কাপ চা অথবা কফি নিয়ে বসে পড়বে যার যার টেবিলের সামনে । মারদুক বসবে ইঞ্জিনের ডিজাইন নিয়ে । মাঝে মাঝে অ্যাপোলো আর স্পর্ষকে তাগাদা দিবে কাজ এগিয়ে নিতে । এরা কাজের সময়ও সচলায়তনে ঘুরে । অবশ্য তাতে খুব একটা সমস্যা হয় না, তারা এর মধ্যেই কাজ করে ফেলবে । শৌজিং কে দেখছি হাত দিয়ে ঝাঁকড়া চুল মাথার পেছনে নিয়ে যাচ্ছে - কাজ শুরু করার লক্ষন । মুখে এখনও ছোট্ট একটু দুষ্টুমি হাসি । তার পাশে মাচুপিচু - সবসময়ের মত ধীর স্থির ভাবে দুই হাত হাত নেড়ে কিছু একটা লিখছে । সম্ভবত স্টেমিং অ্যালগরিদমের বিশ্লেষণ । একটু পরেই আলোচনা করবে রাবনের সাথে । হারকিউলিস এখনো আসেনি । আসলেই প্রথমে দেখবে গত রাতে তার ওয়েব ক্রলার কতগুলো ওয়েবসাইট ক্রল করেছে । তারপর ক্রলিং এর ব্যপারে পরামর্শ করবে শৌজিং এর সাথে । আমিও একটু পর বসে পড়ব আমার সফটয়্যার ফ্রেমওয়ার্কের ডিজাইন নিয়ে । ঘরের কোনায় রাবন কে দেখছি চোখ খুলে আবার সোজা হয়ে বসেছে । তার কোডের রান থেমেছে, ফলাফল পরীক্ষা করছে । আমার দিকে ঘোলাটে চোখে তাকিয়ে একটা "সুপ্রভাত" মার্কা হাসি দিল । আমিও একটু হাসলাম । ঘরের কয়েকটি চেয়ার এখনো খালি, তারা এখনো আসেনি । চলে আসবে কিছুক্ষনের মধ্যেই । পুরো পল্টন আমরা আবার নেমে যাব কাজে, সমস্যা সমাধানে, নতুন কিছু তৈরীতে । আমি খুব ভাগ্যবান কারন শৈশবের পর আবার দ্বীতিয়বার স্বর্গে থাকার সুযোগ পেয়েছি । এরকম স্বর্গই আমার চাই । সত্তরটা হুর কোন কাজের না । আমার সত্তরটা সমস্যা চাই । সত্তরটা কাজ চাই । আর চাই এই সব বন্ধু, সহকর্মী, সহযোদ্ধা । এদেরকে নিয়েই আমি, এদেরই একজন ।


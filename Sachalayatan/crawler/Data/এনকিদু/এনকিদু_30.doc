টিকিটের অতিরিক্ত ভ্রমন করবেন না



পঞ্জিকায় যাই থাকুক, ঢাকায় তখন ভীষণ গরম । কার্যতঃ বৈশাখ চলছে । আমি বাড়ি থেকে বের হই সকাল দশটার দিকে, ততক্ষণে রাস্তার পিচ গলতে শুরু করেনা কিন্তু সূর্যের তাপে মানুষের মাথার ভেতর ঘিলু পর্যন্ত ঠিকই সিদ্ধ হতে শুরু করে । বাড়ি থেকে কর্মস্থলে যাওয়ার পথ দুইটি । তার মধ্যে অপেক্ষাকৃত দীর্ঘ কষ্টকর পথটা শুরু হয় পনের টাকার রিক্সা যাত্রা দিয়ে, কোন কোন দিন ভাড়া বিশ টাকাও হতে পারে । অথবা আধা ঘন্টা টানা হাঁটালেও চলে । এরপর পৌঁছাই একটা বাস স্ট্যান্ডে । সেখান থেকে আবার পনের টাকার একটা টিকিট কিনি । সেই টিকিটে কয়েকটা জায়গার নাম লেখা থাকে, তার মধ্যে প্রথম নামটা হল "আসাদ গেট" আর শেষ নামটা হল "জেনেভা ক্যাম্প" যাকে কেউ কেউ চলতি বাংলায় বিহারী ক্যাম্প নামেও ডাকে । টিকিটে সেই সাথে আরো লেখা থাকে "টিকিটের অতিরিক্ত ভ্রমন করবেন না" । আমি অতিরিক্ত ভ্রমন করিও না, প্রতিদিন আসাদ গেটেই নামি । সুযোগ পেলে তার আগেও নেমে যাই, আড়ং এর সামনে । তার পর লালমাটিয়ার ভেতরে দশ মিনিট হেঁটে পৌঁছে যাই অফিসে । হাঁটার পথে আরেক দফা ঘিলু সিদ্ধ করি ।
এই আবহাওয়াতেও আমি বাড়ি থেকে অফিস যাওয়ার দুই পথের মধ্যে লম্বা পথটাই ধরি প্রতিদিন কারন এই পথের বাস গুলো কয়েকটা বেসরকারী বিশ্ববিদ্যালয়ের সামনে থামে । সেখান থেকে মাঝে মধ্যেই দুই একজন উদ্ভিন্ন যৌবনা বাসে চড়েন । সেরকম সহযাত্রী পেলে যাত্রাটা ভালই লাগে ।
এরকমই একটা বিশ্ববিদ্যালয়ের সামনে থেকে সেই মেয়েটা বাসে উঠল সেদিন । আসলে সেখানে মেয়ে উঠেছিল দুইজন, কিন্তু আমার চোখ আটকে গেল এই মেয়েটার ওপর । আমি বসেছিলাম তিনজন বসার আসন গুলোতে, একেবারে জানালা ঘেঁষে । ছোট কালে বাসে উঠলে জানালার পাশে বসতে দিত না, কি না কি দূর্ঘটনা বাঁধাব - এই আশঙ্কায় । এখন তাই সেই সাধ মেটানর জন্য সুযোগ পেলেই জানালার পাশে বসি । যা হোক, সেদিন ভাগ্য বেশ ভালই ছিল, মেয়েটা ঠিক আমার সামনের আসনটাতেই বসল । জানালার দিকে এক মুরুব্বী বসে ছিলেন, কাজেই মেয়েটার বসা লাগল বাসের মাঝখান দিয়ে চলাচলের যেই ফাঁকা জায়গাটা থাকে সেদিকে । আমার জন্য ভালই হল, আমি তাকে দুই চোখ ভরে দেখার সুযোগ পেয়ে গেলাম ।
দেখাদেখির প্রসঙ্গে একটা কথা বলে রাখি । আমি সাধারনত কাউকে দেখতে চাইলে চোখ ভরেই দেখি । চোখের কোনা দিয়ে দেখা বা আড় চোখে দেখা - ইত্যাদি আমার পোষায় না । মারি তো গন্ডার লুটি তো ভান্ডার মনোভাব আমার, দেখলে দুই চোখ বড় বড় করে দেখি আর নাহলে ফিরেও তাকাই না । একটা জিনিস কেউ খেয়াল করে দেখেছে কিনা জানি না, চোরা চোখে কাউকে দেখতে গেলে সে ঠিকই টের পেয়ে যায় । আর টের পেয়ে অসন্তুষ্টও হয় । কিন্তু আমার মত দুই চোখ ভরে মুগ্ধ দৃষ্টিতে তাকিয়ে থাকলে পরে টের পেয়েও খুব একটা অসন্তুষ্ট হয়না । এই মেয়েটাই যেমন, যখন বুঝতে পারল আমি তার দিকে তাকিয়ে আছি, তার পর থেকে মাঝে মাঝে ঘুরে আমার দিকে পূর্ণদৃষ্টিতে তাকান ছাড়া আর কোন প্রতিক্রিয়া দেখাল না । সেই দৃষ্টিতে আর যাই থাক অসন্তোষ ছিলনা মোটেও - একথা আমি হলফ করে বলতে পারি । যদি জিজ্ঞেস করেন কিভাবে বুঝলাম, তাহলে বলব " বুদ্ধিমানের জন্য ইশারাই যথেষ্ট " ।
তবে হ্যাঁ, অসন্তোষ সে প্রকাশ করেছিল একবার । যখন প্রধান মন্ত্রীর কার্যালয়ের সামনে জ্যামে আটকা পড়ে বাস দাঁড়িয়েছিল দীর্ঘ সময় ধরে, তখন আমি একঘেয়েমি কাটানর জন্য একবার জানালার বাইরে তাকিয়েছিলাম । আর তখনি মেয়েটা স্পষ্ট জানিয়ে দিল সে অসন্তুষ্ট হয়েছে । এর পর আমার স্টপেজ আসা পর্যন্ত আর আমি ভুলেও অন্য কোন দিকে তাকাই নি ।
প্রতিদিন চেষ্টা করি আড়ং এর সামনে নামতে, নামতে না পারলে আসাদ গেটে নামি । কিন্তু মেয়েটাকে রেখে নামতে ইচ্ছা করছে না । তার আচরনে মনে হচ্ছে দুই বা এক স্টপেজ পরেই নামবে, কিন্তু ঠিক কোথায় বুঝতে পারছি না । পকেট থেকে টিকেট বের করে ভাল করে দেখে নিশ্চিত হলাম, জেনেভা ক্যাম্প পর্যন্ত যেতে পারব - টিকিটের অতিরিক্ত ভ্রমন হিসেবে গন্য হবেনা । বেশ, জেনেভা ক্যাম্প পর্যন্ত নাহয় গেলাম । মেয়েটা যদি এর মধ্যে বাস থেকে নেমে যায়, আমিও নেমে অফিসের দিকে চলে যাব । কিন্তু যদি জেনেভা ক্যাম্পেও না নামে তাহলে ? এই কথা ভাবতে ভাবতে টের পেলাম দেহে অ্যাড্রেনালিনের মাত্রা বেড়ে যাচ্ছে । বাসে চড়ে ঘুরে বেড়াতে দিক আর নাই দিক, অ্যাড্রেনালিনে চড়ে ঘুরে বেড়াতে তো কেউ বাধা দিতে পারবে না । আমি নাহয় অ্যাড্রেনালিনে চড়েই কিছুক্ষণ ঘুরে বেড়াব ।
আড়ং, আসাদ গেট সব পার হয়ে বাসটা এগিয়ে যেতে থাকে । রেসিডেন্সিয়াল মডেল কলেজ পার হয়ে এক সময় বড় রাস্তা ছেড়ে ভেতরে ঢুকে পড়ে । আগেও এই এলাকায় এসেছি কয়েকবার । মুসলিম আর মোস্তাকিমের চাপ-লুচির লোভে । বাসটা এখন বেশ ধীরে ধীরে চলছে, রাস্তার পাশে একই কোম্পানির আরো বেশ কয়েকটি বাস দেখতে পেলাম, মানে এই এলাকাটা এদের বাস ডিপো । তার মানে এই জেনেভা ক্যাম্পটাই এই বাসের শেষ স্টপেজ । তখনি আমার মনে হল, মেয়েটা এই এলাকায় থাকেনা, এমনকি এখানে তার নামার কথাও না । এই মেয়ের সাথে বাস ডিপোর কোন সম্পর্কই থাকতে পারেনা । তাহলে কেন সে এতদূর এল ? একটা উত্তর মাথায় ঘুরতে শুরু করেছে, কিন্তু ঠিক ভরসা করতে পারছি না । ততক্ষণে বাস থেমে গেছে । যেই দুইচার জন যাত্রী বসেছিল, সবাই নেমে পড়ল । মেয়েটাও । আমি কিছুটা হতভম্ব হয়ে ধীরে ধীরে বাস থেকে নামলাম । সামনেই এক জায়গায় বেশ কয়েকটা রিক্সা দাঁড়িয়ে আছে, মেয়েটা সেদিকেই হেঁটে যাচ্ছে ।
অফিসের দিকে যেতে হলে আমাকেও এখান থেকেই রিক্সা নিতে হবে, আমিও সেদিকে হাঁটা শুরু করি । বেশ খানিকটা কাছে যাওয়ার পর স্পষ্ট শুনতে পেলাম, মেয়েটা লালমাটিয়ার কথা বলে একটা রিক্সায় ভাড়া করে তাতে উঠে বসল । তার পর রিক্সাওয়ালা রিক্সার মুখ ঘুরিয়ে নিয়ে প্যাডেল মেরে রওনা হয়ে গেল লালমাটিয়ার দিকে । হায়রে মেয়ে ! তুমি বাসের মধ্যে একবারো যদি লালমাটিয়া শব্দটা উচ্চারন করতে, আমাদের দুইজনের বিশ টাকা বিশ টাকা মোট চল্লিশ টাকা বেঁচে যেত ।


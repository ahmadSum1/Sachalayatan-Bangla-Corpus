চিকিৎসা ব্যবস্থার উন্নতি [চিকন ব্লগ]



পরীক্ষার ঠেলায় প্রায় এক সপ্তাহ ব্লগ লিখিনা, পড়িও না প্রায় তিন চার দিন । এদিকে কিছু একটা লেখার জন্য হাত সুড়সুড়ি দিচ্ছে, কিন্তু মাথায় কিছু আসছে না । কপাল ভাল আজকে সকালে তিন দিন আগের খবরের কাগজ খুঁজে পেয়েছি একটা । সেখান থেকে কিছু ভাল সংবাদ জানা গেল ।
কাগজে লেখা দেশের খুব নামকরা এক পরিবারের জনৈকা মাননীয়াকে নাকি আমাদের সরকার চিকিৎসার্থে বিদেশ গমনের উপদেশ দিয়েছেন । কিন্তু ভদ্রমহিলা দৃঢ় ভাবে জানিয়েছেন তিনি বিদেশ যাবেননা, তার চিকিৎসা আমাদের দেশের চিকিৎসক বেশ ভাল ভাবেই নাকি করতে পারবেন । এই ব্যপারটা কে কিভাবে দেখছেন আমি জানি না, তবে আমি নিজে এখান থেকে আশাবাদী হওয়ার মত বেশ কিছু ইঙ্গিত পাচ্ছি । যাকে নিয়ে কথা হচ্ছে, তিনি প্রায় দেড় বছর আগেও বিভিন্ন ছোটবড় রোগ-বালাইয়ের হলেই চিকিৎসা করতে বিদেশ যেতেন । যদি ভুল না বুঝে থাকি তবে পৃথিবীর প্রায় তাবৎ উন্নত চিকিৎসা পদ্ধতি এবং চিকিৎসা সেবা সম্পর্কে তার প্রত্যক্ষ্য অভিজ্ঞতা রয়েছে । সেই অর্থে আমরা তাকে একজন বিজ্ঞ চিকিৎসা বোদ্ধা হিসেবে ধরে নিতে পারি । তিনি যখন বলেছেন দেশেই তার চিকিৎসা সম্ভব, তাহলে বুঝতে হবে আমাদের দেশের চিকিৎসা সেবা ও চিকিৎসকদের উপর তিনি অবশেষে ভরসা করতে পেরেছেন । উনার মত বিজ্ঞ চিকিৎসা বোদ্ধার প্রসংশা অর্জন করতে পারা কম কথা না । এহেন বিরল কৃতিত্বের জন্য আমি আমার দেশের চিকিৎসকদের কে অভিনন্দন জানাই ।
পরীক্ষার মাঝখানে লেখা চিকন ব্লগের এখানেই ইতি টানতে হচ্ছে বলে দুঃখিত । তবে মন্তব্য করে ব্লগটা লম্বা করার জন্য আপনারা তো আছেনই । চাইলে লম্বা করেন যত খুশি । ব্লগটা শেষ করি উক্ত পরিবারের জনৈক ভদ্রলোককে কেন্দ্র করে ঘটা একটি সত্যি ঘটনা নিয়ে ।
ভদ্রলোক গিয়েছিলেন চিকিৎসক দলের সামনে নিজের স্বাস্থ্যগত অবস্থা তুলে ধরতে । বন্দী দশায় নাকি তার স্বাস্থ্যের ব্যপক অবনতী ঘটেছে, আশু মুক্তি কাম্য । চিকিৎসক দলে আমার চেনা একজনের লতায় পাতায় কোন এক বড় ভাই ছিলেন - সেই সূত্রে এই খবর । যাই হোক, আলোচ্য ভদ্রলোকের নাকি হৃদযন্ত্রে কোন সমস্যা ছিল । তার কথা মানলে বলতে হবে "রীতিমত যাকে বলে প্রদাহ" । প্রদাহের নমুনা চিকিৎসক মন্ডলীর সামনে তুলে ধরার জন্য বুকের এক পাশে হাত চেপে ধরে জিহ্বা বের করে হাঁপাচ্ছিলেন । এই দেখে একজন চিকিৎসকের মন্তব্য, " হৃদপিন্ড তো এদিকে থাকে, ওদিকে না । "
আমাদের চিকিৎসা ব্যবস্থা আসলেই উন্নতির দিকে যাচ্ছে, কি বলেন ?


বর্ণবৈচিত্র্য




রাত নয়টার দিকে বাস আমাকে নামিয়ে দিল বড় সড় একটা চৌরাস্তার কাছে । যেই ঘুটঘুটে অন্ধকার মত জায়গাটায় নেমেছিলাম, সেখান থেকে মাত্র বিশ গজ দূরেই চারটি রাস্তার সন্ধিস্থল । অন্ধকার জায়গাটা পার হয়ে আলোয় ভেসে যাওয়া চৌরাস্তার মোড়ে এলাম । আমার ঠিক সামনেই চৌরাস্তার অপর পাশে উঁচুমত একটা জায়গায় বিশাল এল.ই.ডি স্ক্রিনে বিভিন্ন রকম বিজ্ঞাপণ চলছে নিরন্তর । রাত দশটার পর স্বল্প খরচে কোন ঊদ্ভিন্ন যৌবনার সাথে ফোনালাপ, জবড়জং পোষাক - আমার ইত্যাদি অভাব গুলোর কথা মনে করিয়ে দেয়ার পাশাপাশি অভাব মোচনের সেরা পথটাও বিজ্ঞাপণ বাতলে দিচ্ছে রং-বেরঙ্গের দৃশ্য উপস্থাপণ করে । এল.ই.ডি স্ক্রিনের দৃশ্যগুলো মূহুর্তের মধ্যেই বদলে যায়, সেই সাথে চৌরাস্তার মোড়ের চারপাশের আবহটাও যায় বদলে । ঠিক যেন কোন ডি.জে. পার্টি চলছে খোলা রাস্তায় ।
আমার চারপাশে ফুটপাথে পার্টির অতিথিদের দিকে তাকাই । অনেকেই এদিক সেদিক হাঁটছে । কেউ দাঁড়িয়ে আছে, রাস্তা পার হতে চায় । আর কয়েকজন রয়েছে শুয়ে বসে । যেরকম ঊদ্ভিন্ন যৌবনা মেয়েদের সাথে রাত দশটার পরে কথা বলার একটা অভাবের অস্তিত্ব একটূ আগেই বিজ্ঞাপণে জানান দিচ্ছিল, সেরকম বয়সের একটা মেয়ে ঝটপট আমার পাশ দিয়ে হেঁটে চলে গেল । মেয়েটে যেদিকে হেঁটে চলে গেল সেদিকে ফুটপাথের উপর দুটি থান ইট সাজিয়ে তার উপর বসে আছে আরেকটি মেয়ে, আগের মেয়েটির সমবয়সীই হবে । তবে বিজ্ঞাপণের মতে এর সাথে অল্প বা বেশি কোনরকম দরেই মিনিট হিসেবে কথা বলার অভাব বোধ করার কথা না । মেয়েটির হাতে বিশ-পঁচিশটির মত বেলি ফুলের মালা । এল.ই.ডি স্ক্রিনের দৃশ্য বদলের সাথে সাথে বদলে যাচ্ছে বিচ্ছুরিত আলোর রঙ, সেই সাথে সাদা ফুলগুলোও রঙ বদলাচ্ছে । কিন্তু ফুল বিক্রেতার গায়ের কাল রঙ খুব একটা বদলাচ্ছেনা । মেয়েটি যদি এগুলোকে বেলি ফুলের মালা না বলে ক্ষনে-ক্ষনে-রং-বাদলান-ফুলের-মালা বলে চালিয়ে দিতে পারত, এতক্ষণে হয়ত অনেক গুলো মালা বিক্রি হয়ে যেত । তবে আশার ব্যপার হল ফুল গুলো এখনো তাজা, দশহাত দূরে দাঁড়িয়েও ঢাকা শহরের ব্যস্ত চৌরাস্তায় পেট্রোল পোড়া গন্ধকে হারিয়ে দিয়ে আমার নাকে আসছে মিষ্টি বেলি ফুলের ঘ্রান । রাত এখনো অনেক বাকি, কোনরকম বিজ্ঞাপণ ছাড়াই হয়ত মালা গুলো বেচে দিতে পারবে ।
চোখ চলে যায় রাস্তার আরেক পাশের ফুটপাথে । মধ্যবয়ষ্ক এক লোক নিবিষ্ট মনে ঢাকা শহরের সবচেয়ে বড় টেলিভিশন পর্দায় চোখ রেখে আয়েশ করে ফুটপাথে শুয়ে আছে । সারা গায়ে তার বিকট চর্মরোগের লক্ষণ । জরাগ্রস্থ অচ্ছুৎ পুরুষ এল.ই.ডি স্ক্রিনে চোখ রেখে সুন্দরী নারীর সান্নিধ্যের অভাব মোচনের চেষ্টায় রত হয়তবা । লোকটাকে বেশিক্ষণ ধরে দেখতে পেলাম না । ট্রাফিক সিগনালে লাল আলো জ্বলে ওঠায় একটা গাড়ি এসে লোকটাকে আড়াল করে দিয়ে দাঁড়াল রাস্তার উপর । চকচকে গাড়ির নিচের দিকটায় বিভিন্ন রঙের কয়েকটি বাতি লাগিয়ে তাকে আরো আকর্ষনীয় করে তোলা হয়েছে । গাড়ির আরোহী বা চালক কাউকে স্পষ্ট দেখতে পেলামনা । গাড়ির ভেতরে অভিজাত সংস্কৃতি চর্চার নিদর্শন বাইরে থেকে টের পাওয়া যাচ্ছে, গম্ভীর দ্রিম দ্রিম বিট । এখন আমার রাস্তা পার হওয়া দরকার । এখানে দাঁড়িয়ে থাকলে এসমস্ত বিচিত্র জিনিস সারাদিন সারারাত দেখা যায়, নতুন কিছু না ।
রাস্তা পার হয়েই একটা রিক্সা পেয়ে গেলাম । রাস্তা পার হয়ে যেখানে আসলাম, এই জায়গাটা আরেকটু বেশি আলোকিত । এল.ই.ডি স্ক্রিনের আলোর সাথে যুক্ত হয়েছে আশেপাশের অনেক গুলো বড় বড় নিয়ন সাইন । দেশে বিদ্যুতের যে ভয়াবহ অভাব চলছে, এক জায়গায় এত রঙের আলো পেয়ে যাওয়া রীতিমত ভাগ্যের ব্যপার । রিক্সাচালকেরও মনে হয় তাই ধারনা । খুশি হয়ে খোলা গলায়ই একটা ছোটলোকি গান জুড়ে দিল, বাংলায় যাকে বলে পল্লীগীতি ।
 

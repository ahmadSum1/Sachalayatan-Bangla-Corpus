স্পিড ডেটিং



মনে করা যাক আপনি আজকে ছুটির দিন পেয়ে সারাদিন ঘুমিয়ে কাটাবেন বলে ঠিক করলেন । সেই মোতাবেক সারা সকাল ঘুমিয়ে পার করার চেষ্টা করলেন । বিছানায় গড়াগড়ি হয়ত করা হল ঠিকি, কিন্তু সেটাকে ঠিক ঘুম বলা চলেনা । শেষে দূর ছাই, আজকে আর ঘুম আসবেনা, বরং সারাদিন ঘুরাঘুরি করা যাক মনে করে বিকালের দিকে বেরিয়ে পড়লেন সাজুগুজু করে । সাথে যথারীতি আপনার বাসার লোকটা । আড়ং এ নাকি বিরাট মূল্যহ্রাস দিয়েছে, আপনি আড়ং এর দিকে যেতে চান । লোকটা আড়ং এ যেতে চায়না । সে ডেটিং এর জন্য যেতে চায় অন্য কোথাও । আপনাকে আড়ং এ নামিয়ে দিয়ে সে চলে গেল তার মত ডেটিং করতে । আড়ং এ ঢুকে জানতে পারলেন মূল্যহ্রাস এখানে না, গুলশান আড়ং এ । আপনি মোহাম্মদপুরের আড়ং থেকে বেরিয়ে এসে, গুলশানের দিকে যাবেন কিনা ভাবতে ভাবতে সামনের ফুটপাথ ধুরে কিছুদূর হাঁটাহাঁটি করে একটা কনফেকশনারী দোকানে ঢুকলেন । একটা আইস্ক্রিম কেনার পর দোকানের বাইরে তাকিয়ে দেখলেন পূর্বপরিচিত এক পুরুষ বন্ধু ফুটপাথে দাঁড়িয়ে আপনার দিকে তাকিয়ে মিটিমিট হাসছে ।
আপনি চোখের ইশারায় কুশল বিনিময়ের পর তাকে ভদ্রতা করে একটা আইস্ক্রিম সাধলেন, বেহায়াটা দাঁত কেলিয়ে রাজি হয়ে গেল । আইস্ক্রিম খেতে খেতে জিজ্ঞেস করলেন এখানে এই সময়ে সে কি করছে ? রহস্যময় হাসি হেসে জানাল তার নাকি আজ রাতে অফিসে কাজ করার কথা, এখন অফিসের দিকেই যাচ্ছিল । তবে আপনি চাইলে এই মূহুর্তে সে আপনাকে সঙ্গ দিতে পারে, আজকের বিকালে নাকি তার কোন কাজ নেই । আপনি চিন্তা করে দেখলেন, বাসার লোকটা যখন অন্য কোথাও ডেটিং এ ব্যস্ত, আপনিই বা কেন স্পিড ডেটিং এর সুযোগ ছেড়ে দিবেন । আপনি সানন্দে রাজি হয়ে গেলেন স্পিড ডেটিং এ ।
আইস্ক্রিম হাতে কিছুদূর হাঁটাহাঁটির পর একটা রিক্সা নিলেন দুজনে । সুন্দর বিকালে ঢাকার রাস্তায় রিক্সা করে ঘুরতে ঘুরতে চলে গেলেন ধানমন্ডির দিকে । এরই মধ্যে বাসার লোকটার সাথে মুঠফোনে যোগাযোগের চেষ্টা করলেন কয়েকবার, খুব একটা সাফল্যের মুখ দেখা গেলনা । শুধু জানা গেল যে, সে নাকি আজ আজিজে শুদ্ধস্বরের দিকে যাবে একবার । বেশ তো, আমরাও নাহয় যাব - মনে মনে ভাবলেন আপনি । গিয়ে তাকে চমকে দেয়া যাবে । তোমার একারই খালি ঢাকা শহরে শুভানুধ্যায়ীরা বাস করে নাকি, ঢাকার রাস্তায় রাস্তায় আমারো অনেক বন্ধু লোকেরা ঘুরে বেড়ায় ।
ধানমন্ডি পার হয়ে রিক্সাটা কখন যেন ভুতের গলিতে ঢুকে পড়ল । এরকম সময় বাসার লোকটাকে ফোনে পাওয়া গেল, বা সেই হয়ত আপনাকে ফোনে পেল কয়েকবার চেষ্টার পর । জানালেন আপনিও এখন ডেটিং এ আছেন, আর সাথে আছে আপনাদের দুজনেরই চেনা কেউ । চেনা কেউ এর হাতে ফোন দেয়া হল ভদ্রতা করে কুশল বিনিময়ের জন্য । কিন্তু বাসার লোকটা চেনা কাউকে ঠিক চিনতে পারল না । ঠিক আছে, শুদ্ধস্বরে আসেন, দেখা হয়ে যাবে - এই কথা বলে চেনা কেউ ফোনটা আপনার হাতে ফিরিয়ে দিল ।
যাহোক রিক্সাটা ঢাকা শহরের আরো কিছু অলিগলি পার হয়ে অবশেষে শাহবাগে আজিজ মার্কেটের কাছে এসে থামল । আপনারা আজিজে শুদ্ধস্বরে গিয়ে দেখলেন টুটুল ভাই যথারীতি অনুপস্থিত । এই লোকটাকে কেন জানি আজকাল শুদ্ধস্বরে পাওয়া যায়না । আপনারা কিছুক্ষণ শুদ্ধস্বরে বসে আড্ডা মারার পর আপনার বাসার লোকটি এসে হাজির হল । পার্টিশনের ভেতরে উঁকি মেরে দেখে নিল রাস্তা থেকে কুড়িয়ে পাওয়া ডেটিং পার্টনারটা আসলে কে ।
ওহ হো, এতো আমার অতি পরিচিত এক ভাল মানুষ । হে হে, একে নিয়ে কোন সমস্যা নেই । তবে বউকে একটু টাইট দেয়া যেতে পারে । হয়তো এরকম কিছু একটা ভেবে থাকবে সে । তাই আপনাকে ঈর্ষান্বিত করে তোলার জন্য বলা শুরু করল তার বান্ধবীদের ফিরিস্তি । কে কিভাবে কোন পজিশনে কোন লোকেশনে বসে তার জন্য অপেক্ষা করছে । শুধু মোবাইলে একটা আওয়াজ দিলেই নাকি দৌড় দিয়ে চলে আসবে ডেটিং এর জন্য । আজীবন শুনে এসেছেন খাদ্যের পেছনে পেট দৌড়ায়, কিন্তু এখানে দেখা যাচ্ছে পেটের পেছনে দৌড়াচ্ছে খাদ্য । আপনি হয়তো আসলেই একটু ঈর্ষান্বিত হয়ে উঠলেন । "আজকে বাসায় তো যেতেই হবে, তখন দেখা যাবে" ধাঁচের হুমকি দিয়ে আপাতত রাগ ঝাড়লেন ।
আরো কিছুক্ষণ আড্ডা গড়াল । আপনার বাসার লোকটা আর রাস্তায় কুড়িয়ে পাওয়া লোকটা নিজেরা নিজেরা ব্যপক বিদ্যা ভর্তি ভ্যাজর ভ্যাজর করে আপনার মাথা ভারী করে দিল । একই সাথে হাল্কার উপর পাতলা কিছু খাওয়ার ইচ্ছাটাও ধীরে ধীরে ভারী হয়ে উঠতে থাকে । আপনার প্রস্তাবে সায় দিয়ে সবাই উঠে পাশেই একটা চা-নাস্তার দোকানে গিয়ে বসলেন । এটা সেটা খাওয়ার পর আপনি আবিষ্কার করলেন আজকে  আপনার অ্যাডভেঞ্চার করার হরমোন পুরোমাত্রায় ক্রিয়াশীল । স্পিড ডেটিংটা কে ষোল আনা সার্থক করার জন্য এক বোতল স্পিড এনার্জি ড্রিংক চেখে দেখার সাধ হল আপনার ।
দোকানের তাকে সাজিয়ে রাখা একসার স্পিডের বোতল থেকে একটা বোতল নামিয়ে আপনার হাতে দেয়া হল । বোতলটা সাধারন ছোটখাট প্লাস্টিকের বোতলের মতই । শুধু বাইরের দিকে জম্পেশ নক্সা করা খোসায় মুড়িয়ে দেয়া হয়েছে । আপনার বাসার লোকটা এই ব্যাপারে কোন মন্তব্য করলনা, তবে রাস্তায় কুড়িয়ে পাওয়া লোকটা জানাল এই বোতলটা দেখলে পুরু্ষেরা ব্যবহার করে এমন সুগন্ধির বোতলের কথা মনে পড়ে । তবে সেই বোতল গুলো টিনের তৈরী হয়, এই বোতলটা প্লাস্টিকের ।
যাই হোক, আপনি রাস্তায় কুড়িয়ে পাওয়া লোকের সহযোগীতায় বোতলের ক্যাপ খুলতে সক্ষম হলেন । ক্যাপ খোলা মাত্রই বিকট গন্ধটা দারুন স্পিডে চারপাশে ছড়িয়ে পড়ল । অ্যাডভেঞ্চার যখন করবই, ভাল মতই করি । সবার নানা রকম সতর্কবানী উপেক্ষা করেই আপনি এক ঢোক গলায় ঢাললেন । প্রথম ঢোকেই আপনার অ্যাডভেঞ্চারের শখ মিটিয়ে দিল । কি কুৎসিত স্বাদ রে বাবা ! ঠিক যেন কাশির সিরাপ !!
তারপরেও, পয়সা দিয়ে কেনা জিনিস, নষ্ট করা ঠিক না । এরকম ভেবেই হয়তোবা আপনি একটু একটু করে পুরো বোতলটাই সাবাড় করে দিলেন । শেষে বিল দেয়ার সময় জানা গেল এই এক বোতল কাশির সিরাপের দাম ছিল ত্রিশ টাকা । আর এক বোতল ফেনারগান এর দাম কত ? পরে কোন এক সময় খোঁজ নিয়ে দেখা লাগবে । আপনারা সেই দোকান থেকে বেরিয়ে এসে আজিজের তিনতলার বারান্দায় গিয়ে দাঁড়ালেন । স্পিড আপনার পেটে যাওয়ার পর বেশ দ্রূতই নিজের কাজ শুরু করে দিয়েছে । আপনি পাঁচ মিনিট পার হওয়ার আগেই অসুস্থ বোধ করতে শুরু করলেন । আরো প্রায় দশমিনিট পর যখন টুটুল ভাই সহ আরো বেশ কয়েকজন সচল এসে হাজির হয়েছেন শুদ্ধস্বরে, ততক্ষনে আপনি রীতিমত কাবু । যেই ঘুম সারাদিন আপনার অধরা ছিল, স্পিড এনার্জি ড্রিংকের কল্যানে সেই ঘুম আপনার দুই চোখে চেপে বসেছে সমগ্র বাংলাদেশের পাঁচটন ওজন নিয়ে । সবাই জম্পেশ আড্ডায় মেতে উঠছে আর আপনি সংগ্রাম করছেন শুধু দুই চোখ খুলে রাখতে ।
---
তো, আমরা কী শিখলাম ?
তাত্ত্বিক ভাবে : স্পিড ডেটিং এ গেলে স্পিড এনার্জি ড্রিংক পান করা উচিৎ না ।
ব্যবহারিক ভাবে : নুপুর ভাবি জন্মেও আর কোনদিন সুস্থ অবস্থায় স্পিড এনার্জি ড্রিংক মুখে দিবনে না, তবে কাশি লাগলে ঔষধের বিকল্প হিসেবে চলতে পারে ।


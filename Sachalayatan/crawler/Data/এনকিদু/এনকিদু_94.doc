বেড়ালের চোখে মহাকাল



বেড়াল, চিন্তা নেই, দুশ্চিন্তাও নেইপৃথিবী তৈরী করার পর দেবতারা ভাবলেন জগৎ সংসার চালানো এবং সকল জীবকে দেখাশোনার দায়িত্ব কোন একটি প্রানীর উপর ছেড়ে দিবেন । তাদের পছন্দের প্রানীটি ছিল বেড়াল । চিন্তাশীল ও ধীশক্তির অধিকারী বেড়ালকেই দেয়া হল সেই গুরুদায়িত্ব, দায়িত্ব পালনের সুবিধার্থে তাদেরকে দেয়া হল বাকশক্তি । যেন তারা জগতের আর সব প্রানীকে আদেশ করতে পারে, সেই সাথে যোগাযোগ রক্ষা করতে পারে সৃষ্টিকর্তা দেবতাদের সাথেও । প্রথমে বেশ কিছুদিন সবকিছু ঠিকঠাক মতই চলল ।
তবে আদতে বেড়ালেরা ছিল বড় আরাম প্রিয় । জগৎ সংসার চালানো আর তার জীবকূলকে দেখেশুনে রাখার একঘেয়ে কাজ করার চাইতে  নরম উষ্ণ সূর্যের আলোয় গা এলিয়ে আয়েশ করা আর নয়ত ক্যাটনিপ[১] আর মাতাতাবাইয়ের[২] ঝোপে খেলাধুলা করতেই তারা বেশি ভালবাসত । ব্যপারটা সৃষ্টিকর্তা দেবতাদের চোখে পড়লে তারা বেড়ালদেরকে ডেকে জিজ্ঞেস করলেন সদ্য তৈরী করা এই পৃথিবীতে তাদের কাজ কর্ম কেমন চলছে । 
" জগৎ সংসার চালানোর কাজটা আসলে আমাদের কাছে খুব একটা আগ্রহোদ্দীপক বলে মনে হচ্ছে না ", জানায় বেড়ালের দল । " ঘাসের উপর গড়াগড়ি দিতে আর প্রজাপতির পিছু ধাওয়া করেই আমরা বেশি আনন্দ পাই । পৃথিবীকে আমরা চলতে দিচ্ছি তার মত । তাকে নিয়ে খুব একটা মাথা না ঘামিয়ে আমরা উষ্ণ সূর্যালোক আর ফুলের সুবাস উপভোগ করাতেই বেশি মনোযোগ দিচ্ছি । " দেবতারা একটু বিরক্তই হলেন । সেবারের মত বেড়ালের দলকে হাল্কা সতর্ক করে দিলেন যেন ভবিষ্যতে এরকম না হয় । বেড়েলেরাও কথা দিল তারা এখন থেকে নতুন তৈরী করা এই পৃথিবীকে দেখাশোনা করার কাজে আরো মনযোগ দেবে । 
বেশ কিছুদিন পর দেবতারা আবার পৃথিবীতে আসলেন সব কিছু কেমন চলছে দেখতে । এবার তারা বেড়ালদেরকে আবিষ্কার করলেন চেরী গাছের ছায়ায় ঘুমন্ত আর নয়তো ঝরে পড়া চেরীফুল নিয়ে খেলায় ব্যাস্ত । জগৎ সংসার দেখাশোনার কাজে বেড়ালদের নিষ্ঠা আবারো প্রশ্নবিদ্ধ হল ।
" সত্যি কথা বলতে কী, জগৎ সংসার চালানোর কাজটা আসলে বেশ একঘেয়ে । চেরী গাছের ছায়ায় ঘুমিয়ে থাকা আর ঝরে পড়া চেরী ফুলের মাঝে ছুটে বেড়ান অনেক বেশি আনন্দের কাজ । তবে আমরা এখন থেকে পৃথিবীর দেখাশোনায় আরো বেশি মনযোগ দেব, কথা দিচ্ছি ।" প্রশ্নের জবাবে বলে বেড়ালেরা ।
দ্বীতিয় বারের মত বেড়ালদেরকে সতর্ক করার পর দেবতারা সেবার বিদায় নেন । আরো কিছুদিন পর তারা তৃতীয় বারের মত দেখতে এলেন পৃথিবীর অবস্থা । এবার তারা বেড়ালদেরকে আবিষ্কার করলেন গ্রীষ্মের পড়ন্ত বিকেলে বাতাসে ভেসে বেড়ান শিমূল তুলার বীজ গুলোর পিছে দৌড়ে বেড়াতে ।
" সত্যি কথা বলতে কী, আমরা চিন্তা করে দেখলাম যে, পৃথিবী চালানো আর তার জীবকূলকে দেখেশুনে রাখার দায়িত্বটা আসলে আমাদের পছন্দ না । তবে আপনাদের সৃষ্ট জীবকূলের মধ্যে এমন এক প্রানী আছে, এই কাজে তাদেরকে অনেক বেশি প্রতিশ্রূতিশীল বলেই মনে হয় । কাজটা তাদেরকে দিয়ে দিলেই ভাল হয়, তাহলে আমরাও জগতে আনন্দের উৎস গুলো আরো ভালভাবে উপভোগ করতে পারি ", জানায় বেড়ালেরা । 
শুরুতে দেবতাদের চোখে মানুষেরা ঠিক এই কাজের যোগ্য হিসেবে বিবেচিত হয়নি, মানুষের দৌড় কতদূর তা সৃষ্টিকর্তা দেবতাদের ভাল মতই জানা আছে । এবার অনিচ্ছা সত্বেও দেবতারা রাজি হন, তবে এক শর্তে । নতুন করে যাদেরকে দায়িত্ব দেয়া হবে তাদেরকে বাকশক্তি দিতে হবে বেড়ালের বাকশক্তি রদ করে । যেহেতু এর পর থেকে বেড়ালদের করার মত কোন কাজ থাকবেনা, মানুষেরাই পৃথিবীটা নিজেদের মত করে গড়ে নিতে থাকবে, বেড়ালেরা যত খুশি রোদে গা এলিয়ে ঘুমাতে পারবে । বেড়ালেরা তাই রাজী হয়ে গেল ।
সেই থেকে মানুষ বাকশক্তির অধিকারী হল । আর বেড়ালেরা হয়ে উঠল আরাম আয়েশের প্রতীক । প্রকৃতির রঙ রূপ গন্ধ উপভোগ করা আর নরম রোদে গা এলিয়ে দিয়ে ঘুমানই যেন তাদের কাজ । তবে মানুষদের কে দেয়া হয়েছিল শুধুমাত্র পৃথিবী চালানর দায়িত্ব, সময় নিয়ন্ত্রনের ক্ষমতা দেয়া হয়নি । সেই ক্ষমতা এখনো বেড়ালের হাতেই রয়েছে । তাই আজো বেড়ালের চোখের দিকে তাকিয়েই সময় সম্পর্কে ধারনা পাওয়া যায় । সকালে বেড়ালের চোখের গভীর কাল মনিটিকে ঘিরে থাকে সোনালী একটা রেখা । সময় যত গড়িয়ে যায় তার চোখের মনিটি ততই বন্ধ হয়ে আসতে থাকে । দুপুরে তা একেবারে বন্ধ হয়ে সোনালী চাকতির মাঝখানে একটুখানি চেরা দাগের মত দাঁড়ায় । বেলা যত বাড়তে থাকে তাদের চোখের মনি আবার প্রশস্ত হতে থাকে । সন্ধ্যায় তা হয়ে দাঁড়ায় আবার কাল রঙের পূর্ণ গোলাকৃতি, চারপাশে তার সোনালী রেখা । 
শুধু তাই নয়, সময় নিয়ন্তা বেড়ালের কন্ঠে মাঝে মাঝে যেই গরর শব্দ শোনা যায় তা হল আসলে বিশ্ব জগতের বিশাল ঘড়িটির যন্ত্রগুলোর চলার শব্দ । বেড়ালেরা আনন্দে গররগরর শব্দে জানিয়ে দেয় যে জগৎ সংসারের প্রধান ঘড়িটি এখনো ঠিকমতই চলছে । যদিবা কোনদিন বেড়াল এই শব্দ করা বন্ধ করে তবে বুঝতে হবে সেই ঘড়িটি থেমে গেছে । থেমে গেছে পৃথিবীর ঋতুচক্র, অন্তরীক্ষে চাঁদ,সূর্য আর তারাদের চলাচল, থেমে গেছে মহাকাল । 
[চীনের লোক-কথা]

[১]ক্যাটনিপ (catnip) : একধরনের গুল্ম জাতীয় উদ্ভিদ । এশিয়া মহাদেশের প্রায় সর্বত্রই দেখতে পাওয়া যায় । এগাছের পাতা থেকে বিশেষ একধরনের রাসায়নিক পদার্থ নির্গত হয় যা বেড়ালের দেহে কিছু উত্তেজক হরমোন নিঃস্বরনের হারকে প্রভাবিত করতে পারে । ছেঁড়া বা থেতলে যাওয়া পাতা থেকেই এই রাসায়নিক পদার্থ অধিক হারে নির্গত হয় । কাজেই বেড়াল সেরকম কোন থেঁতলান বা ছেঁড়া ক্যাটনিপ পাতার ধারে কাছে আসলেই তার উত্তেজক হরমোন নিঃস্বরন শুরু হয় । ফলাফল হল বিড়ালের তুমুল লম্ফ-ঝম্ফ । হরমোনের প্রভাবে মাটিতে গড়াগড়ি দিয়ে, মাটি খামচে, লাফিয়ে ঝাঁপিয়ে বেড়াল সবাইকে জানান দেয় যে তাকে ক্যাটনিপে ধরেছে । একবার ক্যাটনিপ ধরলে প্রায় ঘন্টা দুয়েক নতুন করে ক্যাটনিপ প্রভাব ফেলতে পারে না । এরপর সেই বেড়াল যদি আবার ক্যাটনিপ ঝোপের কাছে আসে তাহলে একই ঘটনার পুনরাবৃত্তি ঘটে ।
[২]মাতাতাবাই : একধরনের লতানো গাছ । ক্যাটনিপের মত এই উদ্ভিদের দেহ নির্গত রাসায়নিক পদার্থেরও বেড়ালকে উত্তেজিত করার ক্ষমতা রয়েছে । চীন-জাপানে অসুস্থ বেড়ালকে চিকিৎসা করতে মাতাতাবাইয়ের ব্যাবহার রয়েছে । মানুষের চিকিৎসাতেও ভেষজ ঔষধ হিসেবে মাতাতাবাই ব্যাবহৃত হয়, তবে বিশেষজ্ঞ কবিরাজের কড়া তত্বাবধানে এই ঔষধ সেবন করা হয় ।
 

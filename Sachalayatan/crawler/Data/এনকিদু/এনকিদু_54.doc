ছাদের উপর



ঢাকা শহরে দালান গুলোর ছাদে আজকাল অনেক আজব আজব জিনিস থাকে । প্রায় সবকটিই কোন না কোন ভাবে আমার কৌতূহল জাগিয়ে তোলে ।

পাঠক এখনি আমাকে পাশের বাড়ির ছাদে বায়ুসেবনরতা উদ্ভিন্ন যৌবনা মেয়েদের প্রতি আগ্রহী বলে মনে করলে ভুল করবেন । আমি ছাদে উঠি ভর দুপুরে । সে সময় বায়ুসেবনের উদ্দেশ্যে আমার জানামতে উদ্ভিন্ন যৌবনা কেউ ছাদে আসেন না । দুই একজন উত্তীর্ণ যৌবনা গৃহপরিচারিকাকে দেখা যায় বালতি ভরে কাপড় শুকাতে এসেছেন ।
পাঠক হয়ত এবার জানতে চাইবেন আমি নিজে তাহলে কোন দুঃখে ছাদে উঠি ? আমি ছাদে উঠি বই পড়তে । ঘরে বসে বসে বই পড়ার চাইতে ছাদে ছায়াঢাকা একটা কোনায় বসে মুক্তবাতাসে বইপড়া অনেক বেশি উপভোগ্য - যাদের এই সৌভাগ্য হয়েছে তারা সকলেই আমার সাথে একমত হবেন । মাঝে মাঝে বইয়ের পাতা থেকে চোখ তুলে তাকাই আশে-পাশে অথবা উপর-নীচে ।
উপরে খোলা আকাশ (আজকাল প্রায়ই কুয়াশা ঢাকা থাকে) আর নীচে রাস্তা দিয়ে ক্রমাগত গাড়ি-ঘোড়া-মানুষ-টানুষ আসে যায় প্যাঁ-পোঁ-ভটভট-ফটফট-কাউমাউ নানা রকম শব্দ করে । প্রচুর গিয়ানজাম - ভাল লাগে না । সেই তুলনায় আশে-পাশের দালান গুলোর ছাদে কিছুটা নীরব বৈচিত্র লক্ষ্য করা যায় বিচিত্র আকার আকৃতির সব অ্যান্টেনার কারনে । মানুষের কানে তড়িৎ-চৌম্বক তরঙ্গ শ্রবনানুভূতি বা চোখে দর্শনানুভূতি সৃষ্টি করেনা বিধায় আমরা অনভুব করিনা আমাদের চারপাশে তড়িৎ-চৌম্বক তরঙ্গাকারে কতরকম গিয়ানজাম সাঁতরে বেড়াচ্ছে । অক্ষমতা মাঝে মাঝে আশীর্বাদ হয়ে দাঁড়ায় ।

আমার চারপাশের বাড়িগুলির ছাদে দাঁড়িয়ে থাকা বিচিত্র অ্যান্টেনা গুলো কয়েকদিন ধরে আমি লক্ষ্য করছি । বেশ কয়েক রকমের অ্যান্টেনা দেখায় যায় আজকাল । এদের কয়েকটি কিন্তু আসলে একটি অ্যান্টেনা না, একটি ইস্পাত কাঠামোর (টাওয়ার) সাথে ঝুলিয়ে দেয়া একাধিক পরষ্পর সম্পর্কিত যন্ত্র । এই অ্যান্টেনা গুলোর মধ্যে যেমন বৈচিত্র আছে, তেমনি বিচিত্র আকার আকৃতির ইস্পাত কাঠামোও রয়েছে ।

(আরো একটা খন্ড পরে লিখব, আরো কিছু অ্যান্টেনার ছবি সহ)
 

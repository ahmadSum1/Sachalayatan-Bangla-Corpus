সন্ন্যাসী কাঁকড়া




কিছুদিন আগে গিয়েছিলাম নারিকেল জিঞ্জিরা বেড়াতে । সুন্দর ছোট্ট দ্বীপটায় আমার দ্বীতিয়বার যাওয়া । প্রথম বার যখন গিয়েছিলাম তখন আমার ক্যামেরা ছিল না । সব কিছু দেখতাম চোখ বড় বড় আর মুখ হাঁ করে । আকাশের চেয়েও পানি বেশি নীল - তাই দেখে মনে মনে বলতাম, "ওরে কী ভীষণ নীল রে !" বিরাট আকারের প্রবাল দেখে বলতাম, "ওরে কত্ত বড় প্রবাল রে !" বাংলাদেশের সর্ব দক্ষিনে ছেঁড়া দ্বীপে গিয়ে দেখতাম বিরাট বিরাট ঢেউ এসে আছড়ে পড়ছে সেই বিরাট প্রবাল গুলোর উপর, তখন মনে মনে ভাবতাম "ওরে কত বড় ঢেউ রে !" আবার যখন রাতের বেলা ঠান্ডা নামত সেই সাথে ভীষণ বাতাস তখন ভাবতাম, "ওরে কী ঠান্ডা রে !" 

এইবার আমারো একটা শিশুতোষ ক্যামেরা হয়েছে । নান্দনিক আলোকচিত্র আমার হাত দিয়ে বের হবার নয়, তাই আমি অন্য রাস্তা ধরলাম । দ্বীপের যেখানে যত আজব জীব দেখব সেগুলো ছবি তুলব ঠিক করলাম । আর বাড়ি ফিরে এসে সময় সুযোগ মত ভাল ভাল ছবি গুলো বেছে উইকিতে তুলে দিব ।
তৃতীয় দিন দেখা পেয়েছিলাম ছোট ছোট কয়েকটা সন্ন্যাসী কাঁকড়ার । শামুকের খোল পিঠে নিয়ে ভেজা প্রবালের উপর হাঁটা হাঁটি করছিল । আমি কাছে যাওয়া মাত্রই দৌড় দিয়ে সব পানির মধ্যে নেমে গেল । আমি প্রথমে বুঝিনি ব্যাপারটা কী, শামুক কেমনে এত জোরে দৌড়ায় ! তারপর কাছে গিয়ে নিচু হয়ে ভাল করে তাকিয়ে দেখি শামুকের খোলসের ভেতর থেকে যেই গ্যাস্ট্রোপড টা বেরিয়ে আসার কথা তার বদলে বেরিয়ে এসেছে আর্থোপড । মানে কিনা সন্ধিযুক্ত পা । তার মানে হল এর ভেতর সন্ন্যাসী কাঁকড়া ঢুকে বসে আছে, তারাই আমাকে দেখে দৌড় দিয়েছিল ।

আধা ডোবা প্রবালের পাশে ভেজা বালিতে চার হাত পা গেড়ে উবু হয়ে বসলাম আমার ক্যামেরাটা নিয়ে । এই মামুদের ছবি না তুলে উঠলে খুব খ্রাপ, বিরাট কবিরা গুনাহ হবে । কিন্তু ছবি তুলতে চাইলেই তো আর তোলা যায়না । ক্ষুদে প্রানীগুলো ভীষণ সাবধানী । পিচ্চি নিল পুঁতির মত চোখ বের করে একটু পর পর উঁকি মেরে আমাকে দেখে । দুই একটা পা একটু খানি বের করে, কিন্তু আমার হাত বা ক্যামেরা একটু নড়ে উঠলেই দেখি তারা পা গুলো গুটিয়ে ভেতরে নিয়ে নেয় ।
ধৈর্য্য ধরে বসে রইলাম বেশ কিছুক্ষণ । ততক্ষণে বার বার ঢেউ এসে আমার পেট আর প্যান্টের সামনের দিক ভিজিয়ে দিয়েছে ভাল ভাবেই । বার বার ঢেউ এসে আমাকে ধীরে ধীরে নরম বালির মধ্যে গেড়ে দিচ্ছে একটু একটু করে । এরকম বেশ কিছুক্ষণ যথাসম্ভব নিশ্চল থাকার পর মামুদের ধারনা হল যে আমি হয়ত তাদেরক খেয়ে ফেলব না । খুব সাবধানে একজন নিজের অস্থায়ী বাড়ি খোলসটার ভেতর থেকে উঁকি মারতে বেরিয়ে আর ফিরে গেলনা । মাথার উপর এক জোড়া শুঁড় ছিল, সেই শুঁড় নেড়ে চেড়ে একটু অবস্থা বোঝার চেষ্টা করল । তারপর ধীরে ধীরে বের হতে শুরু করল । প্রথমে বের হল এক জোড়া দাঁড়া । তারপর অন্য পা গুলো । আর তারপরেই পলকের মধ্যে ঝটকা মেরে শামুকটা নিজের পিঠের উপর চড়িয়ে রওনা দিল যেদিকে তার মন চায় । তবে চলে যেতে যেতেও নীল পুঁতির মত চোখ গুলো দিয়ে আমার উপর নজর রাখল । বলা তো যায়না, আমার যদি আবার ক্ষুধা পেয়ে যায় । মানুষের উপর আবার ভরসা করা যায় নাকি ?


বাংলা ভাষায় ধ্বনির পুনরাবৃত্তি হার



কোন ভাষায় বর্ণমালার সবগুলো বর্ণ সমান হারে ব্যবহার হয়না। যারা একটু খোঁজ-খবর রাখে তার চট করে বলে দিতে পারবে ইংরেজি ভাষায় সর্বাধিক ব্যবহৃত বর্ণ হল E, তার পর পুনরাবৃত্তির ক্রম ধরে একে একে আসে T, A, O, I ইত্যাদি। যারা বিস্তারিত জানতে আগ্রহী তারা Letter Frequency নিয়ে অন্তর্জালে সন্ধান করতে পারেন।
বাংলায় সর্বাদিক পুনরাবৃত্ত কোন বর্ণ বা ধ্বনি ? এই প্রশ্নের উত্তর খুঁজতে গিয়ে একটু খাবি খাওয়া লাগল। মুনীর চৌধুরী'র একটি গবেষণার ফলাফল উইকিপিডিয়াতে আংশিক তুলে ধরা হয়েছে, কিন্তু পূর্ণ সংস্করণ খুঁজে পাওয়া গেলনা। গত দুই দশকে বাংলা কী-বোর্ড নিয়ে যারা গবেষণা করেছেন তারা কেউ কেউ নিজ ঊদ্যোগে নতুন করে আবার বাংলা Letter Frequency হিসেব করেছেন। কিন্তু তাদের গবেষণার কেন্দ্রীয় বিষয় না হওয়ায় তারা এই ফলাফল গুলো প্রকাশ করেননি অথবা আংশিকভাবে প্রকাশ করেছেন। শেষমেশ পরিস্থিতি দাঁড়াচ্ছে এই যে, বাংলা Letter Frequency আমি জানতে পারছিনা।
বাংলায় অবশ্য ইংরেজির মত Letter Frequency সরাসরি হিসাব করতে গেলে কিছু ঝামেলা এসে পড়ে। প্রথমত, বাংলায় কার এবং ফলাগুলো কিভাবে গণনা করা হবে ? এরা কিপ্রত্যেকে একটা বর্ণ নাকি এদেরকে গণনা থেকে বাদ দিতে হবে ? আরেকটা প্রশ্ন আসে যুক্তাক্ষর গুলো নিয়ে। একটা যুক্তাক্ষর, যেমন ধরা যাক 'ক্ত', এটাকে কি 'ক্ত' হিসেবে গননা করা হবে, নাকি 'ক' এবং 'ত' হিসেবে ? প্রায় একই রকম প্রশ্ন ওঠে রেফ এবং বিভিন্ন ফলা (র-ফল, য-ফলা ইত্যাদি) নিয়েও।  আমি আপাততঃ ধরে নিচ্ছি কার গুলোকে একটা বর্ন হিসেবে গণনা করা হবে, রেফ, যুক্তাক্ষর ও ফলা গুলোকে ভেঙ্গে প্রত্যেকটা বর্ণ আলাদা করে গণনা করা হবে এবং হসন্তকে গণনা করা হবে না। এভাবে আমরা যেই বর্ন গুলো গণনা করব তারা সবাই হবে এক একটা ধ্বনির প্রতিনিধিত্বকারী বর্ন। অতএব যেই পরিসংখ্যান পাব তাতে কোন ধ্বনি বাংলায় কী হারে পুনরাবৃত্ত হয় তা জানা যাবে। আমি ভাষাবিদ নই, কাজেই আমার বোঝার ভুল থাকার সম্ভাবনা আছে। ভাষাবিদ অথবা এই বিষয়ে জানা আছে এমন কেউ নিজের মতামত জানালে উপকৃত হব।
উপরের প্যারার গণনারীতি অনুসরণ করে সচলের বাইশ হাজারের বেশি গল্প, কবিতা, প্রবন্ধ ইত্যাদি ঘেঁটে একটা পরিসংখ্যান দাঁড় করিয়েছি। ফলাফল দেখতে পাবেন নীচের চার্টে। আমার হিসাব মতে বাংলার সর্বাধিক পুনরাবৃত্ত ধ্বনি হল 'আ'। তার পরেই আসে 'এ', 'র' ইত্যাদি। সবচেয়ে কম ব্যবহার করা হয় 'ঢ়', আষাঢ়ে গল্প মনে হয় আমাদের কোন কালেই খুব একটা প্রিয় ছিলনা।

তথ্যসূত্র:
উইকিপিডিয়ার লিংক: http://en.wikipedia.org/wiki/Bengali_alphabet#cite_note-4
বাংলা কীবোর্ড লে-আউট নিয়ে গবেষণা প্রবন্ধ: http://arxiv.org/ftp/arxiv/papers/1009/1009.4586.pdf
বড়সড় চার্ট, আমার ব্যক্তিগত ব্লগে: http://www.muqube.com/portfolio/bangla-phoneme-frequency/
ফলাফল ডাউনলোড করতে পারবেন এখান থেকে : http://www.muqube.com/wp-content/uploads/2014/09/bangla_phoneme.csv

ছবি: 


 




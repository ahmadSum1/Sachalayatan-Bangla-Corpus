চব্বিশ ঘন্টা কালোজাম



কালোজাম 8330 সিমুলেটরের চেহারাটা এরকম
১
একুশে ফেব্রুয়ারি রাত সাড়ে নয়টার দিকে মেলা থেকে বেরিয়ে এসে সামনের রাস্তায় হাঁটাহাঁটি করছি । সাথে ছিলেন সপরিবার নজু ভাই । ধীরে সুস্থে হেঁটে হেঁটে বেরিয়ে যাওয়ার পরিকল্পনা ছিল । এমন সময় ফোন করলেন সহকর্মী মারদুক । কিছুটা সাহায্য দরকার ।
একটা ফ্রিল্যান্স কাজ পাওয়া গিয়েছে, কিন্তু কাজটা করার মত সময় নাকি কারো হচ্ছে না । দলের বাকি সবাই আরো একগাদা করে কাজে ব্যাস্ত । জানা মতে এই মূহুর্তে আমিই একমাত্র গায়ে বাতাস লাগিয়ে ঘুরে বেড়াচ্ছি । কাজটা কি ? একটা রেস্টুরেন্টের বিল হিসাব করার সফটওয়্যার বানাতে হবে, যা চলবে কালোজামে (ব্ল্যাক বেরি) । অনেক আগে আরেকবার কালো জাম নিয়ে একটু খেলেছিলাম, খুবই সামান্য অভিজ্ঞতা আছে । সমস্যা হল কাজটার জন্য হাতে সময় আছে মাত্র দুই দিন । তার মধ্যে আধা দিন পার হয়ে গেছে ইতোমধ্যেই । মারদুকের অনুরোধ আমি যেন আর দেরি না করি ।
কালোজাম বা ব্ল্যাক বেরির জন্য কাজ করার আলাদা IDE আছে, কালোজামের নির্মাতা RIM (Research In Motion) নিজেই সেটা বানিয়েছে । জিনিসটাকে Blackberry JDE বলে । নজু ভাই ও তার পরিবারের কাছ থেকে বিদায় নিয়ে ছুটলাম ধানমন্ডিতে, মারদুকের কাছ থেকে JDE টা সংগ্রহ করব । সময়ের এখন দাম অনেক, JDE ডাউনলোড করে নষ্ট করার মত সময় নেই হাতে ।
২
বাড়ি ফিরে কম্পিউটারে বসতে বসতে রাত এগারটা বেজে গেল । মারদুকের পাঠান ইমেইল গুলো দেখলাম, মক্কেলের সব বায়না গুলো লেখা মেইলে । সেই সাথে কিছু ছবিও আছে দেখা যাচ্ছে, ইন্টারফেস কিরকম হতে পারে তার কিছু হাতে আঁকা ড্রইং । মক্কেল চেষ্টা করেছে যতখানি পারে পরিষ্কার করে বুঝিয়ে দিতে । মক্কেলটা একেবারে গাধা নয়, বুঝতে পারলাম । সবকিছু বুঝে নিয়ে তারপর সফটওয়্যারের ডিজাইনটা চিন্তা করতে করতে আমি হাত লাগালাম আরেকটা কাজে । এটা আমার পুরাতন বদঅভ্যাস । অন্য একটা কাজ করতে বসলে মাথার ভেতরে সফটওয়্যারের ডিজাইনটা নড়াচড়া শুরু করে দেয় । ক্লাস ডায়াগ্রামটা দেখতে পাই কে কার চাইল্ড বা প্যারেন্ট হবে । ইন্টার‌্যাকশনটা ডায়াগ্রামটাও একটু একটূ দেখতে পাই, মডিউল গুলো পেটের ভেতর থেকে তীর চিহ্ন বের করে একে অপরকে গুঁতায় । যথেষ্ট সময় ধরে এই খেলা চলতে দিলে একসময় এমনিতেই একটা ডিজাইন দাঁড়িয়ে যায় । আফসোস, SAD (Software Analysis & Design) পরীক্ষার সময় এইটা হয়না তাই পরীক্ষায় আমি ডাব্বা মারি । পরীক্ষার সময় যদি খাতায় খুলে রেখে কিছুক্ষণ পাশের আসনে ভিন্ন বিভাগের ভিন্ন শিক্ষাবর্ষের ছেলে বা মেয়েটার সাথে আলাপের সুযোগ দিত বা নিদেন পক্ষে যেই স্যার গার্ড দিচ্ছিলেন নিজে এসে খানিক্ষণ আমার সাথে আলাপ করতেন তাহলে আমি নিশ্চিত আলাপের ফাঁকে ফাঁকে মাথার ভেতর ডিজাইন গুলো সাজিয়ে ফেলতে পারতাম ।
যাক গে এসব কথা আর বলে কি হবে । পাস করেছি, সেটাই আসল । আপাতত আমি নজরুল ভাইয়ের মেমোরি কার্ডটা ঠিক করার চেষ্টা করি । দুইদিন আগে নজরুল ভাইয়ের অলিম্পাস ক্যামেরার মেমোরি কার্ড দুটা নষ্ট হয়েছে । ক্যামেরায় ঢুকালেই বলে write protect করা । সেদিন বিকালে কিছুক্ষণ চেষ্টা করেছিলাম শুদ্ধস্বরের অফিসে টুটুল ভাইয়ের কম্পিউটারে লাগিয়ে দেখতে, কিন্তু তেমন অগ্রগতী হয়নি । তবে ক্যামেরাটা তন্ন তন্ন করে খুঁজে দেখেছি, ক্যামেরা থেকে write protect করার কোন উপায় নেই । কাজেই কম্পিউটার বা কার্ড রিডার থেকে সমস্যাটা এসেছে । কার্ড রিডার থেকে আসার সম্ভাবনা কম কারন আমি নিজের কার্ডটাও নজরুল ভাইয়ের এই রিডারে লাগিয়ে দেখেছি । আমারটায় কোন সমস্যা হয়নি । নজরুল ভাইয়ের রিডারটা আমার কম্পিউটারের সাথে ফিট করে তাতে কার্ড ঢুকিয়ে দেখার পর বুঝলাম আসল সমস্যা কি । একটা ভাইরাস এই কাজ করেছে । ক্যামেরার মেমেরি কার্ডে DCIM নামে একটা ফোল্ডার থাকে, সেই ফোল্ডারের মধ্যেই ছবিগুলো জমা হয় । ভাইরাসটা সেই DCIM ফোল্ডারটির নাম বদলে তাকে লুকিয়ে ফেলেছে (hidden) তার ওপর আবার পুরোটাকে করে দিয়েছে read only - ফলে সাধারন ভাবে কার্ড থেকে ছবিগুলো পাওয়া যাবেনা, আবার কার্ডটা ধুয়েমুছে সাফ (format) করাও যাচ্ছে না । সেই সাথে ক্যামেরায় ঢুকালে write protect তো আছেই । জিনিসটা ঠিক করার পর নজরুল ভাইকে খবর দিলাম, তখন রাত একটার মত বাজে ।
ততক্ষণে আমার ডিজাইন প্রায় দাঁড়িয়ে গেছে । বেশি গভীরে যেতে চাচ্ছিনা কারন RIM এর API টা আমার খুব একটা পরিচিত না । কাজ করতে করতে অনেক কিছু শিখতে হবে, আর সেই সাথে ডিজাইনেও ভাল পরিবর্তণ আসার সম্ভাবনা আছে । কাজ করার জন্য প্রথমে JDE ইন্সটল করলাম, JDE টার সাথে বিভিন্ন মডেলের কালোজামের জন্য সিমুলেটরও পাওয়া যায় । তারপর প্রোগ্রামিং এর জগতে চিরচারিত নিয়ম অনুযায়ী প্রথমেই hello world কম্পাইল করে রান করার চেষ্টা । একবার কম্পাইল করে রান করাতে প্রায় দুই তিন মিনিট লেগে যায় আমার নাদান কম্পিউটারে । বুঝলাম যথেষ্ট সতর্কতার সাথে কাজ করা লাগবে । এক লাইন কোড করেই রান করে করে দেখার বদভ্যাসটা আপাতত চাপা দিয়ে রাখি । সেই রাতটা পুরোই পার হয়ে গেল RIM এর API টা শিখতে শিখতে, সেই সাথে দরকার মত ডিজাইনে রদবদল । যখন মোটামুটি দরকারি জিনিস সব শিখে ফেলেছি ততক্ষণে বাজে সকাল সাতটা । আমি ঘুম দিলাম । ঘুম থেকে উঠলাম সকাল আর দুপুরের মাঝামাঝি সময়ে, তারপর আগের রাতের দাঁড়া করান ডিজাইনটা নিয়ে কাজ করা শুর করলাম । কাজ করতে করতে সময় পার হয়ে গেল সাঁই সাঁই করে । শেষমেশ রিলিজ দেয়ার মত অবস্থায় পৌঁছলাম রাত দশটার দিকে । মারদুকের কাছে পাঠালাম টেস্টিং এর জন্য । তারপর আরো কিছু টুকটাক করে শেষ পর্যন্ত রিলিজ দিলাম রাত বারোটার একটু আগে । প্রায় চব্বিশ ঘন্টা লেগে গেল কালজামের কাজটা শেষ করতে ।
৩
এরই মাঝে সচল থেকে কয়েকজন মেইল করেছেন ছবির জন্য । বুঝতে পারছিলাম সবাই আশা করে বসে আছে একুশে ফেব্রুয়ারির ছবি দেখবে বলে । সবাইকে অপেক্ষায় রাখতে খুবই খারাপ লাগছিল । ভাবলাম, এখন তাহলে ছবি ব্লগটার কাজ শুরু করি । সেই সাথে যারা ছবি চেয়ে পাঠিয়েছেন, তাদেরকেও মেইল করা দরকার । আমার ছবি গুলো আপলোড করার আগে ফটোশপে নিয়ে তাদেরকে ছোট করতে হয়, বড় ছবি আপলোড করা কষ্টকর । আজকে আর ধৈর্য্য হচ্ছেনা একটা একটা করে ছবি বাছাই করে সেগুলোকে নিয়ে টানা-হেঁচড়া করার । বুঝলাম এখানেও কিছুটা কারিগরী বিদ্যা ফলানর সময় হয়েছে । আপাতত কিছুক্ষণ সচলে ঘুরাঘুরি করা যাক । দেখি, সময়মত ছবি না পেয়ে লোকে আমাকে কী পরিমান গালাগালি করছে ।
(পরের পোস্টে ফটোশপ স্ক্রিপ্টিং এর গল্প বলব)
 

ভিটামিন সি



০
প্রথম বাইসাইকেল পেয়েছিলাম (নাকি সাইকেলটাই আমাকে পেয়েছিল) পাঁচ বা ছয় বছর বয়সে । এর পর প্যাডেল মারতে মারতে পার করে ফেললাম প্রায় দশ বছর । এর মধ্যে আমি কলেবরে বেশ খানিকটা বড় হয়ে উঠেছি, সেই সাথে সাইকেলও । শেষ সাইকেলটা চালিয়েছিলাম মেট্রিক পরীক্ষার পর কিছুদিন পর্যন্ত । এরপর ঢাকায় পাকাপাকি ভাবে থাকতে চলে আসি । ঢাকাবাসী হওয়ার জন্য টাকার হিসাবের বাইরে যেসব মূল্য শোধ করতে হয় তারই একটা হিসেবে সাইকেলে চড়া ছেড়ে দিলাম ।
১
কিছুদিন ধরে যখন তখন হরমোন মাথায় ঘাই মারছিল । এমনিতে সব ঠিকঠাক থাকে, কিন্তু যেই হরমোন ঘাই মারে অমনি সব এলোমেলো হয়ে যায় । হরমোনের এরকম এলোপাথাড়ি আক্রমন থেকে বাঁচার উপায় হল দেহে সঞ্চিত প্রয়োজনের অতিরিক্ত সমস্ত শক্তি খরচ করে ফেলা । সোজা বাংলায় একে বলা হয় তেল বের করা, ঘানির মধ্যে ফেলে ছিবড়ে করে ফেলার মত । নিয়মিত সাইকেল চালিয়ে যাতায়াত করলে অতিরিক্ত তেল খরচ হতে পারে, এই মনে করে সাইকেল কিনব সিদ্ধান্ত নিলাম ।
৩
একদিন মাশ্রুমাড্ডার বন্ধু তারেক আর সবজান্তাকে সাথে নিয়ে বংশাল গেলাম । মেহ্‌দীও সাথে থাকার কথা ছিল, কিন্তু বেচারা অনেক সকালে ঘুম থেকে উঠেছিল তাই দুপুরের দিকে আবার ঘুমিয়ে পড়ে । বাজার ঘুরে দেখা গেল আমি যেরকম সাইকেল চাচ্ছি সেরকম সাইকেল পাওয়া যায় ৩৬০০ অথবা ৪২০০ টাকায় । জিনিস পত্রের দাম এরকম আজব সংখ্যা হয় কেন, কে জানে ।
কিছুক্ষণ ঘুরে ফিরে একটা কমলা রঙের সাইকেল কিনে ফেললাম । কমলা রঙ বলে সাইকেলের নাম দিলাম "ভিটামিন সি" । বংশাল থেকে এসে বুয়েটের নির্জন ক্যাম্পাসে কিছুক্ষণ চালাই আমরা তিনজন পালা করে । টুকটাক প্যাডেল মেরে সবজান্তাও রীতিমত সাইকেল চালান শিখে ফেলে । বুয়েটে এসে জীবনে যত কিছু শিখেছিল তার তালিকায় আরেকটা জিনিস যোগ হল । ক্যাফের সিঁড়ি থেকে শুরু করে আঙ্গিনা পেরিয়ে রাস্তা পর্যন্ত নিজে নিজে আসতে পেরে তার সে কী আনন্দ !
৪
পরদিন থেকে "সাইকেল চইড়া প্যাডেল মাইরা" কর্মস্থলে যাওয়া শুরু । তবে তার আগে ছোট্ট একটা ঘটনা আছে । কেনার কয়েক ঘন্টার মধ্যেই কিভাবে যেন সামনের চাকার সমস্ত হাওয়া বেরিয়ে গিয়েছিল । পরদিন সকালে বাসার কাছে একটা সাইকেল মিস্ত্রীর কাছে গেলাম । টিউব বের করে দেখা গেল বড় সড় আকারের ফাটা । কারখানা থেকেই বাজে টিউব এসেছে মনে হচ্ছে । নতুন টিউব লাগাতে হল । দোকান থেকে টিউব কেনার সময় জিজ্ঞেস করলাম জিনিসটা কোন দেশের ? বলল এটা নাকি সিরাজ টিউব । তার মানে কী দেশী টিউব, দেশে এখন সাইকেলের টিউব তৈরী হয় ? আশে পাশে কয়েকটা টায়ার আর টিউবের টুকরা পড়ে ছিল, তার একটাতে দেখলাম ইংরেজিতে লেখা, "বাংলাদেশে তৈরী" । এই লেখাটা দেখলেই মনটা আমার ভাল হয়ে যায় 
মিস্ত্রী যতক্ষণ আমার সাইকেলে নতুন টিউব লাগাচ্ছিল, আমি বসে বসে কাজ কর্ম দেখলাম । মিস্ত্রী আর কারিগর দের কাজ করা দেখতে আমার খুব ভাল লাগে । একটু একটু করে পুরো একটা জিনিস দাঁড় করিয়ে ফেলে অথবা এদিক সেদিক খুট-খাট করতে করতে সারিয়ে ফেলে নষ্ট যন্ত্র । মিস্ত্রীর কাজ দেখতে দেখতে এক ফাঁকে একটা পড়ে থাকা টিউব কেটে কয়েকটা রাবার ব্যান্ড বানিয়ে ফেললাম । চুল বাঁধা যাবে ।
প্রথমে সামনের চাকাটা নিয়ে সমস্যা হওয়া ছাড়া আর তেমন কোন বড় সমস্যা হয়নি সাইকেলে । কিন্তু তার পরও আমি মাঝে মাঝে সাইকেলটা নিয়ে বসে খুট-খাট করি । নাট বল্টু গুলো নেড়ে-চেড়ে দেখি, ঢিলা পেলে টাইট দেই । একদিন বাম দিকের প্যাডেলটা কেমন জানি ঘট-ঘট করা শুরু করল । রাস্তায় বুঝতে পারছিলাম না, বাড়ি ফিরে তারপর ভাল করে দেখলাম ব্যপার কী । একটা নাট ঢিলা হয়ে সমস্যা করছে । নাট টা খুলে নেয়ার পর দেখা গেল বোল্টে প্যাঁচ কেটে যাওয়ার মত অবস্থা প্রায় । ভাল একটা বাগ (সমস্যা) হল আর কি । কয়েকদিন সাবধানে এই নিয়ে চালালাম । তারপর গতকাল নতুন বোল্ট জোগাড় করে সেটা ঠিক করলাম । নিজের যন্ত্র নিজে ডিবাগ (সমস্যা দূর) করে রান (চালান) করায় অন্যরকম মজা । 
আমি যতক্ষণ সাইকেলটা ঠিক করার চেষ্টা করছিলাম পাশের বাসার বছর পাঁচেকের একটা পিচ্চি খুব আগ্রহ নিয়ে আমার কাজ-কর্ম লক্ষ্য করছিল । এই পিচ্চিটাই কুরবানির দিন গরুর ভুঁড়ি দেখে বাবাকে জিজ্ঞেস করেছিল জিনিসটা কী ? "ভুঁড়ি", বলেছিলেন পিচ্চির বাবা । তারপর পিচ্চি কিলবিলে ক্ষূদ্রান্ত্রের দিকে আঙ্গুল দিয়ে দেখিয়ে বলল, "আর এইটা ব্রেইন, তাইনা ?"
৫
এক সময় মনে করতাম পৃথিবীতে সবচেয়ে উদার মনে হয় প্রাচীনতম পেশায় নিয়োজিত মানুষেরা । ধনী-গরীব সমস্ত লোককে তারা মর্যাদা দেয় । রাস্তার পাশে দাঁড়িয়ে থাকে যারা তাদের চোখের দিকে তাকিয়ে অসহায়ত্ব, আহ্বান, আকুতি এসব কল্পনা করার চেষ্টা করতাম । এমনই ফালতু কাব্যিক দৃষ্টিতে দেখতাম । মাথার মধ্যে ঘুরত বাইবেল বর্নিত সেই গল্প, যীশু প্রাচীন পেশার সেই নারীকে ক্ষমা করে মহানুভবতার পরিচয় দিলেন । আমার বাড়ি ফেরার পথের একটা অংশ হল গোটা বিশেক দূতাবাসে ভরা একটা আধা অন্ধকার রাস্তা । সেই রাস্তার একটা বিশেষ মোড়ে প্রত্যেকদিন দুই-তিন জন প্রাচীন পেশায় নিয়োজিত মানুষকে দেখি । প্রথম প্রথম মনে হত মিলারের সিনফেস্ট কমিকের কোন একটা অন্ধকার প্যানেলের মধ্য দিয়ে চলে আসলাম । কিন্তু প্রতিদিন একই জিনিস বার বার দেখতে থাকলে তার চারপাশ থেকে রোমান্টিকতার কুয়াশাটা কেটে যায় । এখন আর সেই মোড়টার সামনে দিয়ে আসার সময় যীশুর গল্প মনে পড়েনা । চর্ম চক্ষুতে যা দেখা যায়, তার বাইরে কল্পনাও দৌড়ায়না ।  এখন তাদের চোখের দিকে তাকালে শুধু দেখি ভাবলেশহীন চোখ আমাকে চিনে ফেলেছে । এই লোক দিনের পর দিন এই পথ দিয়ে যায়, ডাকা ডাকি করলে কোনদিন থামেনা । তাই তারাও মুখ ফিরিয়ে নেয়, আমিও । দুজনেই তাকাই আমাদের সাধারন আগ্রহের বিষয় - কোনার দিক থেকে এগিয়ে আসতে থাকা একটা গাড়ির দিকে । আমি সতর্ক হই, গাড়ির নীচে যেন চাপা পড়তে না হয় । তারা নড়ে চড়ে ওঠে, কারন সাধারনত এই গাড়িগুলোই থামে তাদের সামনে ।
৬
সপ্তাহখানেক আগে একদিন বাড়ি ফেরার পথে সেই মোড়টার একটু সামনে দেখলাম রাস্তার পাশে রিক্সা ভিড়িয়ে এক রিক্সাচালক আর সেই মেয়েগুলোর একজনকে খুব ঘনিষ্ট ভাবে । যতখানি ঘনিষ্ট হলে ভদ্রলোকেদের হিসাবে অশ্লীল তো বটেই, অমোচনীয় পাপ বলেও গন্য হয় । কিন্তু আমাকে বিস্মিত করল মেয়েটার খিলখিল হাসি । 'যাহাকুল আব্‌দ' বইটার একটা অনুবাদ করেছিলেন শওকত ওসমান, 'ক্রীতদাসের হাসি' । সেই বইয়ের একটা দৃশ্যের কথা মনে করিয়ে দিল । আমি সিনফেস্টের অন্ধকার প্যানেলের ব্যাকগ্রাউন্ডে থেকেই, সাঁই করে সাইকেল চালিয়ে বের হয়ে গেলাম । মূল চরিত্ররা নিজেদের নিয়ে ব্যস্ত থাকুক ।
৭
আমার আজকাল ঘুম ভাঙ্গে সকাল নয়টার দিকে, বাড়ি থেকে বের হই দশটা এগারটার দিকে । ততক্ষণে ঢাকা শহরের বড় রাস্তা পার করে মাঝারী মাপের গলি গুলোতেও যানজট লেগে ব্যাড়াছ্যাড়া অবস্থা । বিশেষ করে নামকরা স্কুল গুলো আর শপিং মলের আশে পাশে । এর মধ্যে পথ করে এগিয়ে যায় সাইক্লেল গুলো, মাঝে মধ্যে দুই একটা রিক্সা, তাদের পিছে ভ্যান । প্রথম যখন সাইকেল নিয়ে ঢাকার রাস্তায় নামা শুরু করি, তখন জানতাম না যে প্যাডেলমার (যারা প্যাডেল মেরে) চলাফেরা করে তাদের মধ্যে একটা অদৃশ্য ভ্রাতৃত্ব বোধ কাজ করে । কিছুদিন চলাফেরা করার পর ব্যপার গুলো ধীরে ধীরে বুঝেছি । যেমন এই ধরনের যানজটে পড়লে, আশে পাশের কোন কোন তিনচাকার প্যাডেলমার অনুরোধ করে সামনের অমুক গাড়িটার পেছনে লেগে থেকে "চিপা" বের করার । উদ্দেশ্যটা সহজ, আমি চিপা বের করতে পারলে তারা সবাই একে একে সেই চিপা গলে বেরিয়ে যাওয়ার চেষ্টা করবে । আবার পেছন থেকে বড়সড় গাড়ি এগিয়ে আসতে থাকলে সবচেয়ে পিছের রিক্সা বা ভ্যান চালক চিৎকার করে সামনের সবাইকে সাবধান করে দেয় । ব্যাস্ত রাস্তায় চলাফেরা করার সময় বিপরীত দিক থেকে এগিয়ে আসা প্যাডেলমার দের সাথে যোগাযোগ করতে হয় চোখের ইশারায়, পাশের গুলোর সাথে যোগাযোগের মাধ্যম কান আর মুখ । চোখ, কান, মুখ, হাত, পা, দেহ সব কিছু ব্যবহার করে কী সুন্দর ভাবে তাল মিলিয়ে আমরা প্যাডেল মেরে চলে যাই রাস্তা ধরে । গোলমাল করে শুধু ইঞ্জিনের গাড়ি গুলো ।
রাস্তায় আরেকটা অভিজ্ঞতা ইদানিং হচ্ছে । আগে মাঝে মাঝে দেখতাম রিক্সা চালকেরা হঠাৎ পথে চেনা আরেক চালককে দেখলে ডাক দেয় । কয়েক দিন ধরে আমিও সেরকম ডাক পাচ্ছি । আমার এলাকায় নিয়মিত চালায় এরকম কয়েকজন রিক্সাচালক "ও মামা" করে হাঁক দেয়া শুরু করেছে । একই এলাকায় যেহেতু প্যাডেল মারি আমরা, মাঝে মাঝে দেখা হওয়ার সম্ভাবনা একেবারে কমনা, বিশেষ করে যানজটের চুম্বক অবস্থান গুলোতে । এদের স্মৃতি বেশ ভালই দেখি, কোনদিন আমি কোন রাস্তা দিয়ে যাচ্ছিলাম কিন্তু অনেক দূরে ছিলাম তাই ডাক দিতে পারেনি - তাও তাদের মনে থাকে । পরে যখন কোন যানজটে পড়ে দেখা হয় পাশাপাশি লেনে তখন এইসব গল্প করে ।
৮
একদিন এমনই এক যানজটে, পাশের লেন থেকে এক রিক্সাচালক দাঁত কেলিয়ে তাকাল আমার দিকে । ভাল করে লক্ষ্য করার পর চিনলাম, আগের দিন একেই দেখেছিলাম সিনফেস্ট কমিকের একটা প্যানেলে । জিজ্ঞেস করলাম, "ভাল ?" । আবারো দাঁতা কেলিয়ে মাথা ঝাঁকিয়ে জানাল, "ভাল" । গতকাল সারা রাত পার করে সে এখনো রিক্সা চালাচ্ছে । তারপরেও কিভাবে একটা মানুষ "ভাল" থাকে ?
মানুষগুলো কী আজব প্রানী । শীততাপ নিয়ন্ত্রিত বহুতল অফিসে গিয়ে ঢুকলেই সব গনহারে মারা যায়, কিন্তু রাস্তায় রাস্তায় ঘুরে খুব একটা মরে টরে না ।


স্টিকার : শুরু হয়েছে মাত্র




বেশ কিছুদিন হয়ে গেল যুদ্ধাপরাধীদের বিচার চেয়ে আমাদের স্টিকার মিশন শুরু হয়েছে । প্রথম দিকে আমরা দুই হাজারের মত মাত্র স্টিকার ছাপিয়েছিলাম । তার থেকে প্রায় চার-পাঁচশ' স্টিকার নিয়ে আমি নিজে কিছু পরীক্ষা নিরীক্ষা করেছি এই কয়দিন । সেই সমস্ত পরীক্ষার পর্যবেক্ষণ, স্টিকারকে কেন্দ্র করে কয়েকটি অভিজ্ঞতা এবং কিছু প্রস্তাব নিয়ে এই পোস্ট ।
এলাকা:
আমার পক্ষে যেসব এলাকায় হেঁটে ঘুরাঘুরি করা সম্ভব হয়েছে এরকম এলাকাতেই স্টিকার লাগিয়েছি । এর মধ্যে আছে বুয়েট ক্যাম্পাস, সলিমুল্লাহ হলের সামনের রাস্তা (বুয়েটের স্থাপত্য বিভাগের পেছনে), আজিমপুর বাস স্ট্যান্ড, সায়েন্স ল্যাবরেটরি মোড় থেকে এলিফ্যান্ট রোড হয়ে শাহবাগে আজিজ মার্কেট, চারুকলার সামনে থেকে শুরু করে টিএসসি'র মোড় পর্যন্ত রাস্তা এবং ফুলার রোড । রাস্তায় হাঁটার সময় ল্যাম্পপোস্টের গায়ে বা আশে পাশের খালি দেয়ালে স্টিকার লাগান যায় । এলিফ্যান্ট রোডে একটা মিউজিক স্টোর চোখে পড়েছিল, সেখানে একটা স্টিকার সেধেছিলাম । দোকানে তখন আমার মত বয়সী ভুং-ভাং টাইপের একটা ছেলে বসেছিল । সে খুব গম্ভীর ভাবে মাথা ঝুঁকিয়ে হাত বাড়িয়ে দিল । আমি তাকে দশটা স্টিকার দিয়ে বলে এসেছি পারলে আশেপাশের দোকান গুলোতেও যেন দেয় । সেইদিনই, বাটার মোড়ে একটা ল্যাম্পপোস্টে স্টিকার লাগানর সময় একজন রিক্সাওয়ালা আমার কার্যকলাপ লক্ষ্য করছিল । স্টিকার লাগান শেষ করে তাকে বললাম নিবে নাকি একটা । সে বলল " একটা কেন, চার পাঁচটা দ্যান " । সেই রিক্সা যখন স্টিকার লাগান হচ্ছে পাশেই পার্ক করা গাড়ি থেকে একজন হুজুর ধরনের ড্রাইভার এসে জিজ্ঞেস করলেন এই স্টিকার গাড়িতে লাগান যাবে কিনা । লাগান যাবে শুনে সেও একটা স্টিকার নিল ।
যানবাহন:
যেসব বাস, সিএনজি এবং রিক্সায় উঠেছি এবং না উঠলেও যেসব রিক্সা বা সিএনজি চালকের সাথে কথা বলে রাজি করাতে পেরেছি তাদের যানে স্টিকার সাঁটা হয়েছে । প্রথমে বলি বাসের কথা । মুড়ির টিন জাতীয় বাসের ভেতরে প্রায়ই অনেক রকম স্টিকারে ভরা থাকে । লম্বা রুটের সাধারন মানের বাস, যেগুলোতে টিকিট কেটে উঠতে হয়, যেমন দুলদুল, ডিসকভারী, অনিক ইত্যাদি বাসের ভেতরটা সাধারন পরিষ্কার থাকে । দুই একটা বেশি স্টিকার থাকে না । আর ভাল মানের বাস যেমন বেভকোর ভেতরে স্টিকার প্রায় থাকেই না । অনেক খুঁজলে হয়তো দুই একটা দেখা যায় । এর কারন সম্ভবত এরা নিয়মিত পরিচ্ছনতার অংশ হিসেবে স্টিকার তুলে ফেলে ।
লম্বা রুটের টিকিট কাটা সাধারন মানের বাস গুলোতে আমার যাতায়ত একটু বেশি হয় । বাসের ভেতরে দাঁড়িয়ে জানালার উপরের খালি অংশে স্টিকার লাগান যেতে পারে । বসে থাকার সময় সামনের সীটের পেছন দিকে যেই ধাতব বা প্লাস্টিকের প্লেট থাকে সেখানেও স্টিকার লাগাতে পারেন । আমার মত একটু বেশি উৎসাহী হলে জানালা দিয়ে হাত বের করে বাসের বাইরের দিকেও দুই একটা স্টিকার সেঁটে দিতে পারেন । আর যদি আপনার সহযাত্রীভাগ্য আমার মত বা তার থেকে ভাল হয় আপনি সহযাত্রীদের মধ্যেই দুই একজন আগ্রহী লোক পাবেন যারা আপনার কাছে দুই একটা স্টিকার চেয়ে বসবে । কপাল ভাল হলে পেয়ে যেতে পারেন অন্য কোন স্বেচ্ছাসেবী সংগঠনের সদস্যকেও । আমি ইতোমধ্যে এইভাবে পরিচিত হয়েছি চট্টগ্রামের একটি স্বেচ্ছাসেবী সংগঠনের সদস্য জনৈক সাইফুল্লার সাথে । আমি তখন বাসের ভেতরে মাঝামাঝি জায়গায় দাঁড়িয়ে থেকে স্টিকার লাগাচ্ছিলাম সামনের একটা জায়গায় । স্টিকারটা দেখেই সাইফুল্লা এগিয়ে এসে আমাকে জিজ্ঞেস করলেন এই স্টিকার কারা বানিয়েছে ইত্যাদি । তারপর এই কথা সেই কথা আলাপ জমে গেল । তিনি পরের দিনই নাকি চট্টগ্রাম যাবেন, তার হাতে ধরিয়ে দিয়েছিলাম পঞ্চাশটি স্টিকার । সেই বাসেই একটু পর যখন আসন খালি পেলাম, বসে নিজের সামনের প্লাস্টিকের প্লেটে একটা স্টিকার লাগাচ্ছিলাম, পেছন দিক থেকে বিরাট পালোয়ান আর রাগী চেহারার (এক দেখলে বাঘের কথা মনে হয়) এক লোক, " এখানে লাগালে কে দেখবে ? এই যে এখানে লাগান । " বলেই দেখিয়ে দিলেন বাসের জানালার উপরের খালি জায়গাটা । যেরকম জায়গায় সাধারনত "মহিলা আসন" ইত্যাদি লেখা থাকে, এখানে কিছু লেখা থাকলে সাধারনত চোখে পড়েই । বাঘের কথায় আমার সাহস আর উৎসাহ দুইই বেড়ে গেল । আমি বাসের দুই পাশেই সেরকম জায়গায় কয়েকটা করে স্টিকার লাগিয়ে দিলাম ।

সিএনজি তে খুব বেশি উঠা হয় না । এই কয়দিনে দুইবার মনে হয় উঠেছি । দুইবারই সিএনজির ভেতরে এবং বাইরে স্টিকার সেঁটেছি । কয়েকবার বাসস্টপে দাঁড়িয়ে থাকার সময় আশেপাশে থামিয়ে রাখা সিএনজির মামাদের সাথে কথা বলে রাজি করিয়েছি স্টিকার লাগাতে । একই কথা রিক্সার জন্যও প্রযোজ্য, পার্থক্য শুধু এই যে রিক্সায় চড়া হয় অনেকবার । রিক্সা বা সিএনজি চালকদের কাছে স্টিকার দেয়া যায় খুব সহজেই । আজকাল প্রায় সবাই পড়তে পারে, কাজেই স্টিকারের দিকে একপলক তাকিয়েই বুঝে ফেলে কি জিনিস । আর যেই দুই একজন বুঝে না, তাদেরকে বুঝিয়ে বললেই রাজি হয়ে যায় । একটা সত্যি কথা বলি, আমাদের দেশের রিক্সা চালকেরা আমাকে গর্বিত করেছে । দেশ, রাজনীতি ইত্যাদি নিয়ে তাদের সচেতনতা এবং এরকম একটা স্টিকার নিজের রিক্সায় লাগাতে চেয়ে গরীব রিক্সা-ওয়ালা-মামারা যেই সাহস দেখিয়েছেন তা প্রসংশার দাবিদার । গাড়ির মালিক অনেক মধ্যবিত্ত, উচ্চ-মধ্যবিত্ত লোকজনকেও স্টিকার সেধেছি অনেক বার, দুই একজন ছাড়া কেউই নিতে রাজি হয় নি ।

সব রিক্সাচালকের সাথে একটা গামছা জাতীয় কিছু থাকে । প্রথমে রিক্সার যেই স্থানে স্টিকার লাগান হবে সেই জায়গাটা সাফ করে তারা গামছা দিয়ে । তারপর খুব যত্ন করে স্টিকারটা লাগায় । সিএনজি বা রিক্সাচালক মামাদের স্টিকার লাগানর এই দৃশ্যটা দেখলেই ব্যাপারটার প্রতি তাদের দরদটা বুঝতে পাবেন । ঢাকা মেডিকেল কলেজ আর বুয়েটের ক্যাম্পাসের মাঝখান দিয়ে একটা রাস্তা গিয়েছে বকশীবাজার হয়ে টিএসসির দিকে । মাঝে মাঝে এখানে ঘোড়া বেঁধে রাখে টমটমের মালিকেরা । একদিন বিকালে ঘর থেকে বের হলাম একশ স্টিকারের একটা বান্ডিল নিয়ে । সেই রাস্তায় গিয়ে দেখি প্রায় দুইশ রিক্সা রাস্তার দুইধারে 'পার্ক' করা । রিক্সাচালক মামারা দিনের শেষে এখানে এসে চা-নাস্তা-পান-বিড়ি খায় আর সুখ দুঃখের আলাপ করে । আমি একটা ল্যাম্পপোস্টে স্টিকার লাগাচ্ছিলাম, তা দেখে এক রিক্সাচালক স্টিকার চাইল । তাকে দিলাম, সে রিক্সা থেকে নেমে এসে রিক্সার পেছনে একটা জায়গা সাফ করা শুরু করল । কিছুক্ষণের মধ্যেই অন্যেরাও চাওয়া শুরু করল একজন একজন করে । তাদের মধ্যে যারা পড়তে পারে তারাই অন্যদেরকে পড়ে বুঝিয়ে দিচ্ছিল এর মানে কি । কিছুক্ষণের মধ্যেই আমার একশ স্টিকার শেষ হয়ে গেল । পরের দিন সেই একশ স্টিকারের একটাকে যখন দেখলাম কোন একটা রিক্সার পেছনে, হুশশ করে আমার চোখের সামনে দিয়ে চলে যেতে তখন খুব ভাল লাগল ।
আকার ও ডিজাইন:
আমরা এতদিন ব্যবহার করেছি ৯''X৩'' (প্রায়) আকারের স্টিকার । রাস্তাঘাটে, যানবাহনের গায়ে ইত্যাদি স্থানে লাগানর মত খুব ভাল আকৃতি বলেই আমার মনে হয়েছে । দূর থেকে চোখে পড়ে । কিছুদিন আগে আনিস ভাই নতুন আরেক ডিজাইনের স্টিকার খেলায় নামিয়েছেন । এগুলো ১.৫''X৫'' (প্রায়) আকারের । এই স্টিকার গুলো ছোট বিধায় ঘরের ভেতর বা যানবাহনের ভেতরের দিকে, যেখানে লোকের চোখ থেকে অল্প দূরত্বেই থাকবে, লাগানর উপযোগী ।

ডিজাইন প্রসঙ্গে প্রথমে বলি হলুদ-কাল স্টিকারের কথা । এই ডিজাইনটা আমার মতে বাইরে (outdoor) ব্যাবহারের জন্য খুবই উপযোগী । কালার-কনট্রাস্ট খুব ভাল, সহজেই চোখে পড়ে যদি রিক্সা, সিএনজি বা গাড়িতে লাগান হয় । দেয়ালে, ল্যাম্পপোস্টে লাগালেও চোখে পড়ে ভাল । সমস্যা হয় যদি এই স্টিকারের আশে পাশে আরো অনেক পোস্টার, স্টিকার থাকে । যেমন পাশের এই ছবিটার কথাই ধরুন । দূর থেকে যৌনরোগের দাওয়াখানা আর কোচিং-খানার বিজ্ঞাপনের মাঝে এই স্টিকারটা চোখে পড়া কষ্টকর । অন্যান্য পোস্টার বা স্টিকারের সম্মিলিত হিজিবিজির সাথে এই স্টিকারের ডিজাইনটা মিশে যায় । খুব কাছে আসলে তখনই আলাদা করে চোখে পড়ে । আনিস ভাইয়ের করা স্টিকারগুলো আকারে ছোট কিন্তু তার ডিজাইনটা খুব সহজ সরল । একরঙ্গা কাল পটভূমিতে সাদা রঙ্গে লেখা "যুদ্ধপাপীর শাস্তি চাই", "শাস্তি"টা লাল । এই ডিজাইনটা আশেপাশের অনেক হিজিবিজি থাকলেও চোখে পড়বে কারন সে নিজে হিজিবিজির সাথে মিশ খাবে না ।
আমার মনে হয় যারা এখন স্টিকার ডিজাইন করার কথা ভাবছেন, এই ব্যাপারটা মাথায় রাখতে পারলে খুব ভাল হয় । প্রথমেই ঠিক করা দরকার স্টিকারটা ঘরে নাকি বাইরে লাগানর জন্য করা হচ্ছে । এর উপর নির্ভর করে আকার নির্ধারিত হবে । ঘরে লাগানর স্টিকারের ক্ষেত্রে যেকোন ডিজাইনই চলবে কারন জিনিসটা দর্শকের চোখ থেকে খুব বেশি দূরে থাকবেনা । কিন্তু বাইরে লাগানর স্টিকারের ডিজাইনে লক্ষ্য রাখতে হবে দূর থেকে কতখানি বোধগম্য হচ্ছে । আশেপাশের হিজিবিজির সাথে মিশে গেল কিনা, গতিশীল যানের গায়ে স্টিকারটা চোখে পড়বে কিনা ইত্যাদি ।

যেখান থেকে সহজেই লোকের চোখে পড়ে এরকম যেকোন স্থানই স্টিকার গুলো লাগানর উপযুক্ত । ল্যাম্পপোস্ট, যানবাহনের ভেতর ও বাইরের দিক, দোকান, যাত্রী ছাউনী ইত্যাদি । খালি ল্যাম্পপোস্ট পেলে সাথে সাথে লাগিয়ে দিন একটা স্টিকার । অথবা যেখানে আর কোন রঙ্গিন বিজ্ঞাপন লাগান হয়নি এখনো । আজকাল অনেক ফুটপাথের পাশে সবুজ রঙের ধাতব রেলিং থাকে, সেখানেও লাগাতে পারেন । ঢাকা শহরে চলতে চলতে এরকম আরো অনেক কিছু খুঁজে বের করে ফেলতে পারবেন, শুধু চোখ দুটো খোলা রাখলেই হবে । যেখানে লাগাচ্ছেন সেখানে আগে থেকেই একশত রকমের পোস্টার ইত্যাদি দিয়ে প্রচুর গিয়ানজাম করে রাখলে আপনাকে কিছু চালাকি করতে হতে পারে । যেমন আমি এরকম ক্ষেত্রে তীর্যক ভাবে স্টিকার লাগাই । আর সব পোস্টার গুলো একে অপরের সাথে সমান্তরালে থাকে, সব গুলো রেখা আনুভূমিক । সেখানে এরকম একটা তীর্যক জিনিস চট করে চোখে পড়বে । ছোটকালে যখন স্কাউটিং করতাম, তখন ক্যামোফ্লাজের ব্যাপারে অনেক কিছু শিখেছিলাম । তখন চেষ্টা করতাম চারপাশের পরিবেশের সাথে মিশে যেতে, আর এখন চেষ্টা করছি কিভাবে চারপাশের পরিবেশ থেকে আলাদা হয়ে বেরিয়ে আসা যায় 

আমরা যুদ্ধাপরাধী শব্দটা ব্যবহার করছি স্টিকারে । বেশ গালভরা একটা শব্দ । যুদ্ধ আর অপরাধীর সন্ধি করে পাওয়া । আমরা যারা বসে বসে কীবোর্ড চাপছি এর অর্থ বুঝতে কোন সমস্য হয়না । কিন্তু ভেবে দেখেছেন কি, যারা রিক্সা চালাচ্ছে তারা এর অর্থ আদৌ বুঝতে পারেছে কিনা । আমার নিজের অভিজ্ঞতা থেকেই বলছি, তাদের মধ্যে খুব কম লোকেই, দশভাগের একভাগ, এই গালভরা শব্দটার অর্থ বুঝতে পারে । যারা দোকানে বসে তাদের মধ্যে মোটামুটি অর্ধেক লোক এর মানে বুঝতে পারে । লোকে যদি নাই বুঝল কিসের স্টিকার, কার বিচার চাই, তাহলে লাভটা কি ? রাজাকার শব্দটি সবারই পরিচিত । আমার মনে হয় স্টিকার ইত্যাদিতে কি লেখা হবে এটা আরেকবার চিন্তা করে দেখা উচিত ।

আঠা, কাগজের পুরুত্ব ও স্টিকারের স্থায়ীত্ব:
আঠা যত কড়া হয় ততই ভাল - এটা বলার অপেক্ষা রাখেনা । কিন্তু তাই বলে শিরিষের আঠা বা রাবার-সিমেন্ট তো আর স্টিকারে পেছনে দেয়া যাবেনা । আর আঠার মানের উপর নির্ভর করে হয়ত খরচও বাড়ে-কমে । কাজেই ধরে নিচ্ছি আমরা গড়পড়তা স্টিকারে যেই আঠা থাকে সেই আঠা ছাড়ার আর কোন বিকল্প পাচ্ছিনা । স্টিকার গুলো আমরা লাগাচ্ছি বিভিন্ন ধরনের পৃষ্ঠে (surface) । যেই পৃষ্ঠে লাগান হচ্ছে, তার উপর অনেকাংশে নির্ভর করে স্টিকারের স্থায়ীত্ব । ধুলো-মাখা ল্যাম্পপোস্টের উপর লাগালে পাঁচ মিনিটের মাথায় খুলে পড়ে যাবে । আপনার শ্রম আর একটা স্টিকারের অপচয় । লাগানর আগে চেষ্টা করতে হবে একটু সাফ করার । এই কারনেই দেখা যায় রিক্সা বা সিএনজি চালক মামারা প্রথমেই গামছা দিয়ে স্টিকার লাগানর জায়গাটা মুছে সাফ করেন । লাগানর আগে পৃষ্ঠ যথেষ্ঠ পরিষ্কার করা হলেও কথা থেকে যায় । যেখানে স্টিকারটা লাগান হল, রাতে যদি যথেষ্ট কুয়াশা পড়ে তাহলে কিন্তু সেই স্টিকার উঠে চলে আসবে । প্রথম দিন ফুলার রোডে লাগিয়েছিলাম বেশ কিছু স্টিকার । পরেরদিন দেখি এরকম খুলে আসছে (পাশে দেখুন) । ভাবলাম রাজাকারেরাও খেলায় নেমে পড়েছে । পরে ভাল করে দেখে বুঝা গেল কুয়াশায় ভিজে স্টিকার উঠে আসছে । কেউ যদি টেনে তোলার চেষ্টাই করত, তাহলে এরকম আধাআধি তুলে ছেড়ে দিত না । যতখানি পারে ছিঁড়ে ফেলত ।

কাগজের পুরুত্বও একটা চিন্তা করার মত ব্যপার । কাগজ যদি পুরু হয়, যেমন আমাদের হলুদ কাল স্টিকারে, তাহলে সেই স্টিকার টেনে তুলে ফেলা সহজ হবে । আর কুয়াশা ইত্যাদিতে ভিজে থাকলে তো কথাই নেই, বাতাসেই খসে পড়বে । তবে পুরু কাগজের একতা ভাল দিকও আছে । একবার বসে গেলে টিকবে অনেকদিন । অপেক্ষাকৃত পাতলা কাগজে করা হয়েছে নতুন স্টিকারগুলো (আনিস ভাইয়ের) । এগুলো টেনে তোলা একটু কষ্টকর হবে কারন টান দিলে ছোট ছোট টুকরো ছিঁড়ে আসবে । পুরো স্টিকার একবারে উঠে চলে আসবে না ।
ইতোমধ্যেই বিরোধীদের তৎপরতাও চোখে পড়েছে আমাদের । ঢাকা বিশ্ববিদ্যালয়ে কলা ভবনে কয়েকবার স্টিকার ছেঁড়া হয়েছে । টিএসসির কাছাকাছি এলাকাতেও আমার লাগান কয়েকটি স্টিকার ছিঁড়েছে কে বা কারা । আমি এই ব্যাপার গুলো খুব স্বাভাবিক ভাবেই নিচ্ছি, এমনই তো হওয়ার কথা ছিল । আমি বরং বলতে পারি রাস্তা ঘাটে অনেক মানুষের সমর্থন বা উৎসাহ পেয়েছি যা আশা করিনি । অনেকে ইমেইল বা ফোন করেও আমার সাথে যোগাযোগ করেছেন, আমাদের সাথে একাত্নতা প্রকাশ করেছেন, কিভাবে তারাও অংশগ্রহন করতে পারেন জানতে চেয়েছেন । তাদের সবাইকে ধন্যবাদ জানাই । শেষ খবর পাওয়া পর্যন্ত, অন্যান্য বাংলা ব্লগেও এরকম কিছু করার চিন্তা ভাবনা চলছে । আমার নিজের ইনবক্সেই এই মুহূর্তে সেরকম একটা আসরের আমন্ত্রন রয়েছে । যাহোক, খেলা মাত্র শুরু । আরো অনেক কিছু বাকি আছে, দেখা যাক কতদূর যাওয়া যায় ।
 

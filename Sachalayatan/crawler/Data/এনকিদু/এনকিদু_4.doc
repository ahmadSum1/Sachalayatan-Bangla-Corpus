একটা হাইকু



১
হাইকু, এক বচনে হাইকি, হল এক ধরনের জাপানি কবিতা । যাদের হাইকু সম্পর্কে ধারনা আছে তারা নিশ্চিন্তে ১ বাদ দিয়ে ২ এ চলে যান । বাকিদের জন্য বলি, মাত্র তিনটি পংক্তিতে ৫-৭-৫ বিন্যাসে ১৭টি মাত্রায় এই কবিতা গুলো লেখা হয় । চালাক জাপানিরা ১৭ মাত্রার এই সংক্ষিপ্ত পরিসরের মধ্যেই বিশ্ব ব্রহ্মাণ্ডের ছোট বড় সমস্ত কিছু আঁটিয়ে ফেলে । একটা খুব পরিচিত হাইকুর উদাহরণ দিলে বিষয়টা আরো পরিষ্কার হবে ।
প্রথমে জাপানি ভাষায়:
古池や　蛙飛込む　水の音
তারপর জাপানি উচ্চারণে:
ফুরুইকে ইয়া (৫)
কাওয়াযু তোবিকোমু (৭)
মিযু নো ওতু (৫)
বন্ধনীর ভেতর প্রতি পংক্তিতে মাত্রার সংখ্যা লক্ষ্য করুন । এর বাংলায় অনুবাদ করলে দাঁড়ায় :
পুরনো পুকুর
তার ভেতরে ব্যাঙ্গের লাফ
পানিতে শব্দ
এর ইংরেজিটা ছিল :
old pond . . .
a frog leaps in
water’s sound 
একটু সতর্কভাবে অনুবাদ করা হয়েছে যেন বাংলাটাও হাইকু হয় । এই তিনটা পংক্তিতে তাড়াহুড়ো করে পড়ে ফেললে তেমন কিছু মর্মগোচর নাও হতে পারে, অন্তত আমার মত মাথামোটা হলে তো নয়ই । হাইকুতে ছোট্ট পরিসরে অনেক কথা বলা হয়, তার মর্মোদ্ধারের জন্য তাই লিখিত অক্ষরের চেয়ে অলিখিত বার্তাটা বেশি গুরুত্ববহ । অথবা অন্য ভাবে চিন্তা করলে, হাইকুতে একটা দৃশ্যকল্পের আগাপাস্তলা বর্ননা না দিয়ে শুধুমাত্র কয়েকটা প্রধান উপকরণের  নাম বলে দিয়ে শেষ করা হয় । উপকরণ গুলো ব্যবহার করে দৃশ্যকল্পটা তৈরী করে নেয়া পাঠকের দায়িত্ব ।
নিস্তব্ধ নির্জন শ্যাওলা ধরা পুকুর, তাতে লাফিয়ে পড়ে একটা ব্যাং । পুকুরের জমাট নীরবতাকে ভেঙ্গে দেয় ব্যাঙ্গের লাফিয়ে পড়ার শব্দ । আর নিপাট সমতল পৃষ্ঠের জড়তাকে ভেঙ্গে সমকেন্দ্রিক বৃত্তাকার অনুপ্রস্থ তরঙ্গ গুলো ছড়িয়ে পড়তে থাকে চারপাশে ।
২
এতক্ষণ যা বললাম সবই ভূমিকা, এইবার আসল কথায় আসি । গত দুই দিন ধরে একজন বাংলাদেশির প্রথম এভারেস্ট বিজয়কে কেন্দ্র করে বেশ কিছু খবর-অখবর এবং বাদ-প্রতিবাদ চোখে পড়েছে । সবচেয়ে বেশি দুঃখজনক মনে হয়েছে এদেশের পর্বতারোহীদের মধ্যে ব্যক্তিত্বের সংঘাত আর নিজেদের মধ্যে কাদাছোঁড়াছুঁড়ির ব্যপারটা । এসব বিষয় নিয়ে ইনিয়ে বিনিয়ে ঘ্যানঘ্যান করতে চাইনা, একটা হাইকু করে ছেড়ে দিলাম । আর যারা এখনো জানেননা কী নিয়ে কথা বলছি, এই লিঙ্ক থেকে কষ্ট করে ঘুরে আসুন ।


পর্বতারোহী
এক দলে তিনজন উঠে
নামে তিন দলে



এডিট :
সচলের একজন পাঠক জুনেব মন্তব্য করেছিলেন । জুনেবকে মন্তব্যের জন্য ধন্যবাদ । জুনেবের বুদ্ধি অনুসরণ করে আরেকটা হাইকু হয় :
আমরা বাঙ্গালি
এক দলে তিনজন উঠি
নামি তিন দলে


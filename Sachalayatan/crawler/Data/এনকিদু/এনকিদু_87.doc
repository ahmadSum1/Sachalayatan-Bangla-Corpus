রাস্তায় প্রেয়সী পেটানো : বাঙ্গালির নতুন বীরত্ব ?



তিনটি ঘটনা বলি, প্রথম দুটি আমার নিজের চোখে দেখা আর তার পরের টা একজন পরিচিত জনের মুখে শোনা ।
১.
ধানমন্ডি ছয় নং রাস্তায় রিক্সা চড়ে আসছিলাম কয়েকদিন আগে বিকালে । ফুটপাথে দেখি একটা ছেলে আর একটা মেয়ে ঝগড়া করছে । দুজনেই কথা বলছে নিচু স্বরে কিন্তু চিবিয়ে চিবিয়ে, আমি রিক্সা থেকে দেখে বুঝতে পারছি কারন তাদের দুজনেরই মুখের ভাব একেবারে পাথরের মত কঠিন ! ঝগড়ার এক পর্যায়ে ছেলেটা খপ করে মেয়েটার চুলের গোছা টেনে ধরল । পরিষ্কার দিনের আলোয় রাস্তা ভর্তি লোকের সামনে ঝগড়াটা দৃষ্টিকটূ হলেও চোখ সয়ে গেছে আমাদের । কিন্তু এই জিনিস তার থেকেও কয়েক ডিগ্রী উপরে !
 মেয়েটা একটুও নড়াচড়া করল না, যেখানে ছিল সেখানেই দাঁড়িয়ে থেকে চিবিয়ে চিবিয়ে বলল চুল ছেড়ে দিতে । জবাবে ছেলেটা আরো ভাল করে পেঁচিয়ে ধরল । এপর্যন্তই দেখার সুযোগ হয়েছিল সেদিন, এরপর আমার রিক্সা মোড় ঘুরে ওদেরকে আড়াল করে এগিয়ে চলে যায় । শেষ পর্যন্ত ছেলেটা কিভাবে মেয়েটার চুল ছাড়ল জানা হল না । শেষ পর্যন্ত চুল ছেড়ে দিয়েছিল - এই ব্যাপারে আমি আশাবাদী কারন পরের দিন সেই রাস্তায় তাদেরকে দেখা যায়নি ।
২.
এই ঘটনাটাও সেই ধানমন্ডি ছয় নং রাস্তার মোড়ে । আনাম র‌্যাংস প্লাজা নামের একটা শপিং মল এর সামনে । এই জায়গাটায় সবসময় একগাদা রিক্সা জড় হয়ে যাত্রী ওঠা-নামা করতে থাকে । আমি রিক্সা থেকে নেমে ভাড়া মিটিয়ে দিচ্ছিলাম, তখন চোখে পড়ল ভিড়ের মধ্যে একটা ছেলে একটা মেয়েকে হাত ধরে টেনে হিঁচড়ে নিয়ে যাচ্ছে । যেই গতিতে তারা যাচ্ছে তাতে ছেলেটার খুব একটা সমস্যা হচ্ছে না, কিন্তু মেয়েটার তার সাথে তাল রাখতে হিমসিম খেয়ে যাচ্ছে । মেয়েটা বার বার বলছে, " আমার হাত ছাড় , যদি এখন হাত না ছাড় তাহলে আর কোনদিন তোমার সাথে আমি কথা বলব না " । শুনতে রোমান্টিক লাগতে পারে, কিন্তু কথা গুলো বলা হচ্ছিল আতঙ্কের আর অনুনয়ের সুরে । 
৩.
রাপা প্লাজার ফুটপাথে দেখা ঘটনাটা । যে দেখেছিল সে ছিল একটা বাসের মধ্যে বসা, বাসটা তখন সিগনালে পড়ে থেমেছে । ফুটপাথে সুন্দরী ( তার ভাষ্যমতে ) একটা মেয়ে কথা বলছিল স্বাভাবিক ( এটাও তার ভাষ্যমতে ) দেখতে একটা ছেলের সাথে । আলাপচারিতার ধরনও নাকি স্বাভাবিক বলেই মনে হচ্ছিল । হঠাৎ ছেলেটা হাত ঘুরিয়ে দেহের সব শক্তি দিয়ে চড় মেরে বসল মেয়েটাকে । সেই শব্দ নাকি রাস্তার অন্য পাশ থেকেও শোনা গিয়েছিল, বাসটা সেখানেই ছিল । সেখান থেকে নাকি ফুটপাথের উপর পড়ে যাওয়া মেয়েটার সুন্দর ফর্সা গালে পাঁচ আঙ্গুলের দাগ স্পষ্ট দেখা যাচ্ছিল ।

ঘরে বৌ পেটানো তো আমাদের বাপ-দাদাদের আমল থেকেই বীরত্ব হিসেবে স্বীকৃত । এই প্রজন্মে মনে হচ্ছে সেই বীরত্বে পোষাচ্ছেনা ।  বাপের আমলে ঘরের মধ্যে বৌ কে ধোলাই করেই রেহাই দিত । আজকাল তরুনেরা রাস্তায় প্রেমিকা বা বান্ধবীদের গায়ে হাত তুলেও বীরত্ব দেখায় । এরকম ঘটনা কি আর কারও চোখে পড়েছে, নাকি ঘুরে ফিরে আমি একাই দেখছি শুনছি ?


প্রথম চেষ্টা



গতকাল বাড়ি ফেরার পথে এক সহকর্মী'র সাথে নানা প্রসঙ্গে আলাপ হচ্ছিল । ঘুরতে ঘুরতে এক সময় আলাপ চলে গেল কে কিভাবে প্রথম বার প্রোগ্রামিং করার চেষ্টা করেছিলাম । "চেষ্টা" বলছি এই কারনে যে সাধারনত প্রথমবার যেটা করা হয় সেটা ঠিক প্রোগ্রামিং বলা চলেনা, "প্রোগ্রামিং এর চেষ্টা" বলাই ভাল । খোঁজ নিয়ে দেখা গেছে আজকে যারা পুরোদস্তুর প্রোগ্রামার, তাদের সবারই জীবনের প্রথম প্রোগ্রামিং এর চেষ্টাটায় রীতিমত লেজেগোবরে করেছেন । এবং এই কারনেই সেই ঘটনাটা হয় স্মরনীয় এবং মজার ঘটনা । আমার নিজের এবং পরিচিত কয়েকজনের প্রথম চেষ্টার ঘটনা বলি, তাহলেই বুঝবেন ।
আমি একদিন কম্পিউটারের দোকানের এক ওস্তাদ লোককে দেখলাম ডস প্রম্পটে ঢুকে কি জানি সব লিখে এন্টার মারে । এন্টার মারলেই কিছু একটা ঘটে, অথবা মাঝে মাঝে ছোট্ট একটা বিপ শোনা যায় । এই ঘটনাটা মাথায় রয়ে গেল । এক মামা ছিলেন তখন বুয়েটে কেমিকৌশলের ছাত্র । যেকোন প্রকৌশল শাখায়ই কিছু কিছু প্রোগ্রামিং শিখতে হয় । সেই সময় তিনিও প্রোগ্রামিং এর কোর্সটা করছিলেন । তাকে জিজ্ঞেস করলাম প্রোগ্রামিং মানে কি ? বললেন, "প্রোগ্রামিং এর জন্য বিভিন্ন রকম ভাষা বা প্রোগ্রামিং ল্যাঙ্গুয়েজ আছে, যেমন C, BASIC, JAVA ইত্যাদি । ভাষা যেটাই ব্যবহার করা হোক, কয়েকটি সহজ সরল শব্দ যেমন DO, IF, THEN, GOTO ইত্যাদি এবং গানিতিক সূত্রের মাধ্যমে কম্পিউটারকে বিভিন্ন কাজ করতে বলা হয়, বললেই সেগুলো করে দেয় ।" আমি তো এই কথা শুনে মহা খুশি, বুঝে ফেলেছি কি করতে হবে । নিউমার্কেটে গিয়ে নবম-দশম শ্রেনীর কম্পিউটার শিক্ষা বই কিনলাম, সেখানে নাকি BASIC শেখায় । BASIC টাই নাকি সবচেয়ে সহজ । তারপর সেই বই পড়ে BASIC এর সিনট্যাক্স শিখে ফেললাম । বইতে অনেক কিছু লিখেছে, কোড সুডোকোড ফ্লোচার্ট থেকে শুরু করে আরো অনেক প্যাঁচাল । কিন্তু কোথাও লিখেনি এই কোডটা কোথায় লিখে কিভাবে রান করে । আর আমি তো আগেই বুঝে ফেলেছি কি করতে হবে, তাই পাঠ্যবইয়ের এই দূর্বলতাটাকে খুব একটা পাত্তা দিলাম না । দুটি সংখ্যা যোগ করার একটা কোড লিখলাম, ডস প্রম্পটে । তার মারলাম এন্টার । আউটপুট আসল, bad command or filename . আরো কয়েকবার চেষ্টা করলাম, বার বার একই জিনিস দেখায় 
যেই সহকর্মীর কথা বলেছিলাম একটু আগে, সে নাকি প্রথম বার MS Word এ একটা নতুন ডকুমেন্ট খুলে তাতে কোড লিখেছিল দুটি সংখ্যা যোগ করার । তার সর্বশক্তিতে এন্টার । আমি তো তাও কিছু একটা আউটপুট পেয়েছি, সে তাও পায় নাই । একই ঘটনা শুনেছিলাম এক পরিচিত বড়ভাইয়ের ক্ষেত্রেও । সেই বড়ভাই এখন মাইক্রোসফটে চাকরি করে ।
আমার নিজের প্রজেক্টে কাজ করে এমন এক সহকর্মী জানাল, প্রোগ্রামিং সম্পর্কে তাকে ধারনা দিয়েছিলেন এক বড়ভাই । তিনি বলেছিলেন schaum সিরিজের একটা বই কিনতে । সেই বইটা আমাদের বোর্ডের পাঠ্যবইয়ের থেকে একটু ভাল । বলে দিয়েছে যে নোটপ্যাডে কোড লিখতে হয় । কাজেই সেই সহকর্মী প্রথম বার কোড লিখেছিল নোটপ্যাডে । পুরো কোড লিখার পর কিছু ঘটেনি । সে ভাবল ফাইল বন্ধ করে দিলে কিছু ঘটতে পারে । ফাইল বন্ধ করার পরেও যখন কিছু ঘটল না, তখন ভাবল হয়ত এইবার নতুন করে ফাইল খুলতে গেলে কিছু ঘটবে । বিভিন্ন প্রোগ্রামের আইকনে ক্লিক দিলে যেরকম সেই প্রোগ্রাম চালু হয়, সেরকম আরকি । তার পর আট-দশ বার চেষ্টা করা হল সেই ফাইলের আইকনে ডবল ক্লিক করে প্রোগ্রাম রান করার । প্রতিবারই খালি ফাইল টা খুলে যায় আর তার ভেতরের লেখা গুলো দেখায় । কিন্তু প্রোগ্রামটা রান করেনা কিছুতেই ।
এইবার সচলে উপস্থিত প্রোগ্রামিং জানা লোকজনের জন্য একটা প্রশ্ন । আপনার প্রথম চেষ্টাটা কিরকম ছিল, কিসে লিখেছিলেন ? ডস প্রম্পট, নোটপ্যাড, ওয়ার্ড নাকি অন্য কোথাও ?


হরমোন চিন্তা ৩ : স্যাম্পল স্পেস কোন ব্যপার না



বইমেলায় সেদিন সম্ভবত ছিল জায়গীরনামার মোড়ক উন্মোচন । অনুষ্ঠান তখনো শুরু করিনি, আমরা বেশ কয়েকজন সচল বসেছিলাম নজরুল মঞ্চের কিনারে । মঞ্চে তখন অন্য কারো বইয়ের মোড়ক উন্মোচন চলছিল, ওদের অনুষ্ঠান শেষ হলেই আমরা শুরু করব । শান্ত শিষ্ট হয়ে বসে অপেক্ষা করা তো আবার আমাদের স্বভাব বিরুদ্ধ, আমরা ব্যপক আড্ডা জুড়ে দিলাম । আমি যেখানে বসেছিলাম, তার থেকে একটু দূরেই মঞ্চে উঠার সিঁড়ি । সেখানে আগে থেকেই কয়েকটি ছেলে (গুনি নাই) এবং তিনটি মেয়ে বসে গল্প গুজব করছিল । তিনজনেই ঊদ্ভিন্ন যৌবনা । কাকে কত নাম্বার দেয়া যেতে পারে চিন্তা ভাবনা করে তারপর আমি উঠে দাঁড়ালাম । এখানে আর বসে থেকে কাজ নেই । তিনজনকেই পঞ্চাশীর বেশি দিয়েছি, একজনকে আবার সত্তর । সত্তর দিয়েছিলাম যাকে, সেই মেয়েটির মাথা একটা স্কার্ফে ঢাকা ছিল । বেশিক্ষণ এখানে বসলে বেশি দেখতে পাব আর বেশি দেখতে পারলেই নাম্বার কমতে থাকবে । একসময় সবাই বিশ ত্রিশ হয়ে যাবে । এই ঘটনা আজকে ঘটুক চাচ্ছিনা । আমি আড্ডার ফাঁকে ফাঁকে সবার ছবি তুলতে শুরু করলাম । ছবি তুলতে তুলতেই খেয়াল করলাম সমবয়সী আরেক সচলও ঊদ্ভিন্ন যৌবনাদেরকে পর্যবেক্ষণ করছে ।
আমি বললাম, "দোস্ত, হুজুর মেয়েটাকে আমি সত্তর দিয়েছি । তোর বিচারে কি মনে হয় ?"
" স্যাম্পল স্পেস খুব কম, চুলও তো দেখতে পাচ্ছিনা । কেমনে নাম্বারিং করুম ? "
তাকে আরো সময় নিয়ে গভীর ভাবে পর্যবেক্ষণের পরামর্শ দিয়ে আমি ছবি তোলায় ফেরত গেলাম । একটু পর সে নিজেই এসে বলে, " হুজুর মেয়েটা আসলেই সুন্দর আছে রে । চিন্তা করে দেখলাম স্যাম্পল স্পেস কোন ব্যপার না । "
কতোপকথনে এর পরের অংশে অপর দুই ঊদ্ভিন্ন যৌবনা সম্পর্কে তার মূল্যায়ন এবং আমার মূল্যায়নের পর্যালোচনা । যদিও ছাপার যোগ্য ভাষাতেই হয়েছিল আমাদের কথোপকথন, সেই বিষয়তা গৌন বলে আপাতত আর কথা বাড়াচ্ছি না ।
স্যাম্পল স্পেস সম্পর্কিত তত্ত্বটি গতকাল নতুন করে অনুধাবন করলাম । আগে ধারনা ছিল তত্ত্বটি একমুখী । মানে আমি (বা আমার মত যারা) ঊদ্ভিন্ন যৌবনাদের কে যখন পর্যবেক্ষণ করে, তখন তত্ত্বটি খাটে । আমাকেও যে পর্যবেক্ষণ করা যেতে পারে - সেই ধারনাই আমার ছিলনা, টের পেলাম কালকে ।
গত কয়েকদিন ধরে খুব কাজের চাপে আছি । এই শনিবারেও অফিসে যেতে হয়েছিল । বিকালের দিকে অফিস থেকে যখন ফিরে আসছি, একটা এসএমএস পেলাম । এসএমএস টা পড়ার পর আমি ভাল রকম ঝাঁকি খেলাম, আরেকটু হলেই রিক্সা থেকে পড়ে যেতাম । ঝাঁকি খাওয়ার কারন হল একটা বিশেষন পদ, গুনে গুনে সাত বার আমাকে বিশেষায়িত করা হয়েছে সেই শব্দটি ব্যবাহার করে । আমাকে বিভিন্ন বিশেষণে বিশেষায়িত করার পুরোধা হলেন আমার মা । খুশি হলে "গুড বয়" থেকে শুরু করে মেজাজ খারাপ থাকলে "বানর" এবং "শয়তানের বাচ্চা" পর্যন্ত অনেক রকম বিশেষণ তিনি ব্যবহার করেছেন এপর্যন্ত । কিন্তু তিনিও কোনদিন এই শব্দটি ব্যবহার করেননি । শব্দটি হল lovely ।
আর তাছাড়া সাধারনত খুব সুন্দরী ঊদ্ভিন্ন যৌবনা মেয়েদেরকে বিশাষায়িত করতেই ঐ শব্দটি ব্যবহার করে তাদের শুভাকাংক্ষীরা । যাদের মেয়েবন্ধু নেই, তাদের সাধারনত বেশ কয়েকজন বন্ধু মেয়ে থাকে । আমার মেয়েবন্ধুও নেই, বন্ধু মেয়েও নেই । কয়েকজন পরিচিত বন্ধুস্থানীয় মেয়ে আছেন বটে, কিন্তু তাদেরকেও ঠিক মেয়ে বলে ভাবিনা । সবাইকেই বন্ধু বলে মনে হয় । আগে থেকেই সন্দেহ ছিল আমি কি নিজেও তাহলে মেয়ে নাকি । সেই এসএমএস টা আমার সন্দেহে নতুন করে উস্কে দিল । যদি তর্কের খাতিরে ধরেই নিই আমি মেয়ে, তারপরেও কথা থেকে যায় । ঐ বিশেষণের যোগ্য মেয়ে হতে হলে আমাকে অনেক কাঠ খড় পোড়াতে হবে ।
পরে চিন্তা করে দেখলাম, হরমোন তাড়িত ও প্রেম পাগল ছেলেরাই সাধারনত মেয়েদের সাথে "বন্ধুত্ব" করার জন্য এরকম এসএমএস করে থাকে । হতে পারে কোন ছেলে ভুল করে আমাকে এসএমএস করে বসে আছে । তাই আমি আর খুব একটা গা করলাম না । হে হে করে নিজের সাথে একটু হেসে মোবাইলটা পকেটে রেখে দিলাম ।
ঘন্টাখানেক পর, কেউ কল করল । নম্বরটা দেখি যেখান এসএমএস এসেছিল সেই নম্বর । কল রিসিভ করলাম । সুমিষ্ট নারী কণ্ঠ জিজ্ঞেস করল এসএমএস এর জবাব কৈ ? আমি কিছুক্ষণ আমতা আমতা করে তারপর জিজ্ঞেস করলাম তিনিই কি কিছুক্ষণ আগে আমাকে একটা রোমান্টিক এসএমএস করেছিলেন কিনা । এইটার উত্তর অবশ্য প্রথমেই বুঝতে পেরেছি "হ্যাঁ" হবে, কিন্তু আমার মাথার চাকা গুলো সেই সময় ঘোরা বন্ধ করে দিয়েছিল । তাই উত্তর জানা প্রশ্নই করে বসলাম নিজের অজান্তে । যাহোক, অন্যপাশ থেকে হ্যাঁ-বোধক উত্তর আসল যখন ততক্ষণে আমার মাথার চাকা আবার ঘুরতে শুরু করেছে । জিজ্ঞেস করলাম আমাকে lovely বিশেষণে বিশেষায়িত করা হল কেন । জবাবে যা বললেন, তাতে বুঝলাম আমাকেও পর্যবেক্ষণ করা হয়েছে এবং স্যাম্পল স্পেস আসলেই কোন ব্যাপার না ।
পুনশ্চ : যিনি আমাকে বিশেষায়িত করেছেন তার বাসায় একটা সচলাড্ডা হবে অচিরেই । সবাই প্রস্তুত থাকুন ।


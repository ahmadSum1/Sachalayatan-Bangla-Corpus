ভূমিকম্প আর হৃদয়ে বাংলাদেশ



গতরাতে ভূমিকম্প হয়েছে, তখন আমি জেগেই ছিলাম । কিছুদিন আগে যেবার হল সেবার জেগে থাকলেও সঙ্গেসঙ্গে কাউকে খবরটা জানাতে পারিনি । এবার ভূমিকম্পের মাঝখানেই ফেসবুকে স্ট্যাসাস মেসেজ দিয়ে দিলাম । আগের ভূমিকম্পটার সময় দুই তিনবার ধাক্কা দিয়েছিল মিনিটখানেক পরপর । কিন্তু এবার একটার বেশি ধাক্কা টের পেলাম না ।
আজকে সন্ধ্যায় চ্যানেল আই এর সংবাদে দেখলাম ভূমিকম্পের উপর রিপোর্টিং হচ্ছে । জনৈক ভূতত্ত্ববিদ যিনি ভূমিকম্পের উপর বিশেষজ্ঞ, নাম এ টি এম শামসুজ্জামান (ভুল করে থাকলে কেউ ধরিয়ে দিন) ভূমিকম্পের উপর কিছু কথা বলছিলেন । আন্দামান নিকোবার থেকে শুরু করে ডাউকি ফল্ট আরো বিভিন্ন বিষয় নিয়ে কথা বললেন, কিন্তু ওনার সামনে বসিয়ে রাখা যেই মানচিত্রটার দিকে বার বার নির্দেশ করছিলেন তাতে বাংলাদেশ শব্দটা কোথাও লেখা ছিলনা । ভারত আর বার্মার মাঝখানে বঙ্গোপসাগরের উত্তরে "East Pakistan" নাম এর একটা দেশ দেখলাম ।
বিশেষজ্ঞ ভূতত্ত্ববিদ হলে কি নতুন মানচিত্র ব্যবহার করা নিষেধ, পঞ্চাশ বছর আগের মানচিত্র ব্যবহার করতে হয় ?
ব্যক্তির ভুলের কথা বাদ দিলাম । যেই চ্যানেলটার শ্লোগান "হৃদয়ে বাংলাদেশ" তাদের রিপোর্টিংএ তো অন্তত একটা "বাংলাদেশ" অথবা ইংরেজিতে "Bangladesh" লেখা মানচিত্র দেখান উচিত ছিল । নাকি বাংলাদেশটা শুধু হৃদয়ের মধ্যেই রেখে দেয়া সমীচীন মনে করেন, বাইরে বের করার দরকার নেই ।


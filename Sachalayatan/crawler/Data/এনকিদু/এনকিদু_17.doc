চোখ



- কি রে, তোর কপালে গোল ঐটা কী ?
- তৃতীয় চক্ষু
- কোত্থেকে আসল ? কালকেও তো ছিলনা ।
- বহুদিনের সাধনার ফল । গতরাতে সাধনা পূর্ণ হল, তারপরেই এটা পুরষ্কার পেয়েছি ।
- সাধনার ফল দেখি বেশ দ্রুত বের হয় ! পাস করে তো একটা চোখ গজায় দেখলাম, ফেল করলে কি এক চোখ কানা হয়ে যায় ?
কোন উত্তর না দিয়ে আমার দিকে তিন চোখের অগ্নি দৃষ্টি নিক্ষেপ করল । সাধনায় শুধু চোখটাই পেয়েছে মনে হচ্ছে, সেই চোখ দিয়ে কাউকে ভষ্ম করার ক্ষমতা পায়নি । পেলে এতক্ষণে আমি পুড়ে কয়লা হয়ে যেতাম । তিন চোখের অগ্নি দৃষ্টিতে আমার ভয় পাওয়া উচিত ছিল হয়তো, কিন্তু আমার পেট ফেটে হাসি আসতে শুরু করল । এক মুহূর্ত হাসি চাপার চেষ্টা করে হাল ছেড়ে দিলাম । সারা দেহ কাঁপিয়ে হেসে উঠলাম হো হো করে । আমার হেসে ওঠায় খানিকটা বিরক্তি আর আহত বোধ করল ।
- আচ্ছা বাদ দে ফাইযলামি করব না তোর তৃতীয় চক্ষু নিয়ে । এই চোখ দিয়ে কি কিছু দেখা যায়, নাকি জিনিসটা নিছক অলংকার জাতীয় কিছু ?
- দেখা যাবেনা কেন, চোখ তো দেখার জন্যই ।
- ও, আমরা দুই চোখ দিয়ে যেরকম দেখি সেরকমই সব দেখিস ?
- না সেরকম না । এই চোখ দিয়ে শুধু বিশেষ কিছু জিনিস দেখা সম্ভব ।
- কিরকম বিশেষ ? নাইট ভিশন, ইনফ্রারেড বা এক্সরে ভিশন আছে নাকি ? বল দেখি ঐ মেয়েটা জামার নীচে কী পরেছে ।
খানিকটা দূরে বেঞ্চে বসে থাকা একটা মেয়ের দিকে ইশারা করলাম আমি । এই মেয়েটাকে প্রায় প্রতিদিনই এখানে দেখি । পার্কের এই অংশটা মনে হয় তার 'এলাকা' । ফাইজলামি করবনা বললেও, আবারও ফাইজলামি করে ফেলেছি । তবে এইবার ইচ্ছাকৃত না । এমনিতেই এই প্রশ্নটা আমার মাথায় কিছুক্ষণ ধরে ঘুরপাক খাচ্ছিল, তাই জিজ্ঞেস করলাম । নতুন চোখটা কেমন কাজের জিনিস এখনি বোঝা যাবে ।
- নাহ এসব না, এই চোখে শুধু ভবিষ্যৎ দেখা যায় ।
- হুমমম ।
একটু হতাশ হই, জিনিসটা কোন কাজের না মনে হচ্ছে । মেয়েটার দিকে আবার তাকাই আমি । কিছুক্ষণ তাকিয়ে থাকতে থাকতেই মাথায় একটা বুদ্ধি আসে ।
- ঐ ! তোর ভবিষ্যৎ দেখার চোখ দিয়েও দেখা যাবে । মেয়েটা তো কোন না কোন এক সময় জামা কাপড় বদলাবে তাইনা ? ভবিষ্যতের ঐ সময়টা দেখ ।
- নাহ, হবে না । শুধু নিজের ভবিষ্যৎটাই দেখা যায়, অন্যদেরটা না । তাও খুব বেশি দূরেনা, নিকট ভবিষ্যৎ ।
- ধুর্বাল ! একটু ধৈর্য্য ধরে বসে থাকলে তো এমনিতেই নিজের নিকট ভবিষ্যত দেখা যায় । আকামের চোখ গজাইলি একটা, খোঁচা মারতে ইচ্ছা করছে তোর ঐ চোখে ।
- একটু আগেই ভবিষ্যৎ দেখেছি, এই কাজটাই তোর এখন করার কথা ।
- মানে ?
- ভবিষ্যতে দেখলাম তুই চোখে খোঁচা দিয়েছিস । ঘটনাটা ঘটবেই, তাই আমি আর এদিক সেদিক ঘুরাঘুরি না করে এদিকে এসে পড়েছি । ঘটনাটা তাড়াতাড়ি ঘটে যাওয়াই ভাল ।
মেজাজটা খারাপ হয়ে যায় । ওর তিন চোখের কোনটাতেই খোঁচা মারার কোন ইচ্ছা আমার নেই । এতক্ষণ যা বলেছি সবই ওকে রাগানোর জন্য বলেছি । কিন্তু এখন আমাকে নিয়ে ভবিষ্যদ্বাণী শুনিয়ে দেয়ার পর থেকে আমারই রাগ লাগতে শুরু করল । ব্যাপারটা কোনভাবেই আমি মানতে পারি না ।
কিছুক্ষণ অস্বস্তিকর নীরবতার পর আমি মুখ খুলি ।
- ভুল দেখেছিস ।
- ??? (তিন চোখে প্রশ্নবোধক দৃষ্টি নিয়ে আমার দিকে তাকায়)
- তুই নিজের ভবিষ্যৎ দেখেছিস, যদি সত্যিই কিছু দেখে থাকিস । আমারটা দেখিসনি । কাজেই আমি এখন কী করব তুই জানিসনা । যেহেতু আমারটা জানিসনা, নিজেরটাও জানিসনা । তারমানে তোর চোখটা আসলেই আকামের চোখ ।
বলতে বলতে পকেট থেকে দশটাকা বের করি ।
- নে ধর, তোর ভবিষ্যৎ বদলে দিলাম । যা গিয়ে মেয়টাকে জিজ্ঞেস কর জামার নীচে কী পরেছে ।
এরপর আর কিছু বলতে পারলাম না । খুব কষ্টে হাসি চেপে রেখে এই কথাগুলো বলছিলাম, আর চাপতে পারলাম না । আবার হাসতে শুরু করলাম হো হো করে । শালার পুরো সাধনাটাই তোর ব্যর্থ - এই কথাটা বলতে চেয়েছিলাম কিন্তু হাসির দমকে আর বলা হলনা । থাকগে, মাথায় বুদ্ধি থাকলে নিজেই বুঝে নেবে ।


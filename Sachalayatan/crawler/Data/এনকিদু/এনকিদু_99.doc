সেগুফতা



﻿ডিসেম্বর মাসের মাঝামাঝি সময়ে আমারা অষ্টম শ্রেনীতে বৃত্তি পরীক্ষা দিয়েছিলাম । অন্য একটা স্কুলে আমাদের আসন পড়ল । পরীক্ষা দুই দিনে হয়, তার মধ্যে প্রথম দিন পরীক্ষা পরীক্ষা ভাব করে পরীক্ষা দিলাম । পরীক্ষা দিয়ে ভদ্র মানুষের মত হল বের হয়ে বাড়ি চলে আসলাম । পরেরদিন পরীক্ষার পর সবাইকে দেখা গেল বেশ তরল মেজাজে এদিক সেদিন ঘুরে বেড়াচ্ছে । এখানে ওখানে জটলা করে আড্ডা দিচ্ছে । এর মধ্যে দুইটা জটলার সাইজ দেখার মত ।
কাছের জটলাতে গিয়ে মাথা গলিয়ে দিলাম । এখানে আলোচনা হচ্ছে খেলাধুলার বিষয়ে । কালকে আমাদের স্কুলের মাঠে এলাকার অন্য একটা স্কুলের ছেলেদের সাথে ক্রিকেট খেলার ব্যাপারে আলোচনা করছে । আমি তখন ক্রিকেট ভাল খেলতে পারতাম না (এখনো পারি না) তাই সাধারনত ক্রিকেট খেলা হলে আমার ডাক পড়ত না । ফুটবল খেলা হলে অবশ্য অন্য কথা । তবুও মনের ভিতর একটা আশা থেকেই যায়, "আমাকে দলে নিতেও তো পারে" । এই আশায় কিছুক্ষন জটলার মধ্যে থাকলাম । কিন্তু আমাকে ছাড়াই দল ঠিক করে ফেলার পর "এখানে আমার পাওয়ার আর কিছু নেই" মনে করে জটলা থেকে বেরিয়ে আসলাম ।
পাশের জটলার দিকে চোখ পড়ল । এদিকে যখন খেলাধুলার ব্যপারে আলাপ হচ্ছে ওদিকে মনে হয় sophisticated কিছুর আলাপ হচ্ছে, মানে আমি ভাত পেতে পারি মনে করে ঐ দিকে গেলাম । এখানে আলাপের বিষয় বস্তু হল নতুন নতুন গালি । একজন (এই ছেলেই সাধারনত দেশ বিদেশ থেকে গালাগালি শিখে এসে আমাদেরকে শেখায়) একটা একটা করে গালি, তার অর্থ, সঠিক উচ্চারন, উৎস, প্রয়োগ পদ্ধতি ইত্যাদি বলছে, বাকিরা মনযোগ দিয়ে শুনছে । জ্ঞান অর্জন করতে আমি দেশে যাওয়ার নির্দেশ, আর এতো নিজে বয়ে এসে জ্ঞান বিলাচ্ছে । ফিরিয়ে দেয় কোন গাধা । আমি অন্তত না । আমিও মন দিয়ে জ্ঞান আহরন করতে শুরু করলাম ।
গোটা দশেক গালাগাল শেখার পর কোন কারনে জটলাট ভেঙ্গে গেল । আমি আর আমার এক মানসিক ভাবে অসুস্থ বন্ধু (সবাই তাকে পাগলা হাসান নামে ডাকত) স্কুলের গেট থেকে একটু দূরে সরে এসে রাস্তার পাশে দাঁড়িয়ে গল্প করতে লাগলাম । গল্প মানে যা যা এতক্ষন শিখেছি তাই নিয়ে একটা ছোটখাট 'রিভিশন' আর কি । দুজনের মধ্যে কোন একজন প্রস্তাব করল দক্ষতা বাড়ানর জন্য আশেপাশের সবকিছুর উপর গালির প্রয়োগ করা যেতে পারে । এইটা আমাদের ইংরেজি বইতে ছিল । নতুন কোন ইংরেজি শব্দ শিখলে সেটা বিভিন্ন ভাবে যেন বাক্যে ব্যবহার করার চেষ্টা করা হয়, তাহলে ভাষার উপর দক্ষতা বাড়বে ।
প্রথম দিকে আমরা দূরবর্তী লোকজনকে গালাগালি করলাম মৃদু স্বরে । যেমন দূরে আমাদের অপছন্দের এক সহপাঠীকে দেখা যাচ্ছিল, তাকে উদ্দেশ্য করে বলা হল " অমুক শালা একটা x!!~@yz এর পোলা " । "ঠিক বলেছিস, আস্ত @#?!~ " । ইত্যাদি ইত্যাদি । কিছুক্ষন পর গালি দেয়ার মত পাবলিক ফুরিয়ে গেলে আমরা স্কুলটাকে গালাগালি করা শুরু করলাম । যেহেতু নিজের স্কুল না কাজেই গালি দিতে খুব একটা বিবেক দংশন হচ্ছিল না । স্কুলকে গালাগাল করতে করতে কখন যেন গালাগালির বিষয় হয়ে দাঁড়াল স্কুলের মেয়েরা । উল্লেখ্য যে স্কুলটা ছিল শুধু মেয়েদের স্কুল । মাত্র জুত করে দুইটা গালি দিয়ে হাসানের দিকে তাকিয়েছি জবাবের আশায়, এমন সময় বালিকা কন্ঠে কে জানি পাশ থেকে বলে " তুমি অমুক না ? "
মাথা ঘুরিয়ে তাকালাম । স্কুলের পোষাকে আমার সমবয়সী ধরনের এক মেয়ে দাঁড়িয়ে আছে । হাতে পরীক্ষার সরঞ্জাম দেখে বুঝলাম আজকে সেও আমাদের সাথে পরীক্ষা দিয়েছে । মানে আমাদেরই সমবয়সী । ব্যাজ দেখে বুঝলাম সে এই স্কুলেরই ছাত্রী । আমি তখন মেয়েদের সাথে সামনা সামনি দাঁড়িয়ে কথা বলতেই পারতাম না । বয়ঃসন্ধি কালের রোগ আর কি । পারতপক্ষে পালিয়ে বেড়াতাম মেয়েদের সামনে থেকে । আর আমার কপালেই কিনা এই আপদ লেখা ছিল । স্বাভাবিক অবস্থায় এই মেয়ে আমাকে হঠাৎ করে কিছু জিজ্ঞেস করলে আমি থতমত খাওয়ার কথা, আর আমাকে সে ধরেছে এরকম মোক্ষম সময়ে । আমাদের গালাগালি চর্চা এতক্ষন ধরে শুনেছে কিনা, কে এই মেয়ে, আমাকে কেমনে চিনল ? এখন আমার নামে বাসায় যদি নালিস করে তাহলে তো আমার খবর আছে । ইত্যাদি চিন্তা করে আমি মধ্য ডিসেম্বরে শীতের পড়ন্ত বিকালে ঘামতে শুরু করলাম ।
কোন রকমে বললাম " হ্যাঁ " । মুখ দিয়ে বেশি আওয়াজ বের হয়নি, মাথা নেড়ে পুষিয়ে দিয়েছি ।
তারপর আমাকে জিজ্ঞেস করল, " আমাকে চিনতে পেরেছ ? "
"না" - এইবারো খুব একটা আওয়াজ বের হয় নি, মাথা নেড়ে backup দিতে হয়েছে ।
" আমি সেগুফতা " , সে বল্ল । চিনতে পারলাম না ।
"ও আচ্ছা " বলে হাঁ করে রইলাম ।
হাঁ করে তাকিয়ে আছি দেখে বলল , " চিনতে পারনি , তাই না ?"
আমি আবার মাথা নাড়লাম । মেয়েটা চেহারায় হতাশ ভাব তুলে ধীরে ধীরে কিছুদূর হেঁটে রাস্তায় বাঁক নিয়ে চোখের আড়ালে চলে গেল । বয়ঃসন্ধিকালের অপরিপক্ক মনের আমি বুঝলাম না আমার কি করা উচিৎ ছিল । এই প্রথম একটা মেয়ে আমাকে নিজে থেকে ডেকে আলাপ করল, কিন্তু কি বিচ্ছিরি পরিস্থিতিতে । নিজের কপালকে সদ্য শেখা গালি গুলোর একটা দিয়ে দিলাম ।
**********************

পুনশ্চঃ
এতক্ষন হাসান পাগলা কোন কথা বলেনি । এবার বলল " দোস্ত এইটা কে ? "
" আমি জানি না @~!#(@ " , বললাম আমি ।
" তোকে তো চিনে রে ~+!?(@ "
হাসানের মুখে গালিটা শুনেই আমার মনে পড়ে গেল এই মেয়েটা কে । অনেকদিন আগে একজন স্যারের বাসায় অঙ্ক করতে যেতাম, সেগুফতাও পড়ত । হাসানের উচ্চারন করা শব্দটি ঐ স্যারের নামের সাথে মিলে যায় । " ব্যাটা &!!~~!@ এর পো, এতক্ষন এই গালিটা দিতে পারতা না ? এখন এই গালি দিতেসো ?", হাসানকে বললাম ।
"হ রাস্তা ঘাটে খাচরা কথা কইয়া তোর মত বিপদে পড়ি আর কি "
**********************
পুনঃপুনশ্চঃ
সেগুফতা কোন কালে এই লেখাটা পড়বে কিনা জানি না, পড়তেও তো পারে, বলা যায় না । তাই এই পুনঃপুনশ্চ । যদি কোনদিন এই লেখা পড়া হয় আমাকে একটা মেসেজ দিও । কপালে থাকলে আবার কথা হবে, তবে এই বার চিনতে পারব, কোন অভদ্রতা করুম না 


ঢাকাইয়া পিচ্চি



আড়াই বছর আগের কথা । রাত নয়টার দিকে একটা রিক্সা করে রওনা দিয়েছি নীরব হোটেলের দিকে, সাথে আমার বন্ধু সাজিদ । পুরান ঢাকার নীরব হোটেল, ভর্তা-ভাজির জন্য বিখ্যাত । সাজিদ বা আমি দু'জনের কেউই আগে নীরবে খাইনি, ঠিকানাও জানিনা । শুনেছি সবাই একনামে চিনে এই হোটেল - এই ভরসায় রাস্তায় নেমেছিলাম । কপাল ভাল একজন রিক্সাওয়ালাকে পাওয়া গেল যে ঐ হোটেলটা চিনে ।
আমরা প্রকৌশল বিশ্ববিদ্যালয় ক্যাম্পাস ছেড়ে বকশি বাজার হয়ে সামনে এগিয়ে যাই । বংগবাজার পর্যন্ত আসার পর রিক্সাওয়ালা মামু জানায় তার নাকি খুব একটা ভাল মত নীরবে যাওয়ার রাস্তাটা মনে নেই, তবে কাছাকাছি গেলে খুঁজে বের করে ফেলতে পারবে ।
আমরা বয়ান্ন বাজার আর তিপ্পান্ন গলির পুরান ঢাকায় ঢুকে পড়ি রিক্সা নিয়ে । যেতে যেতে মাঝে মাঝে রিক্সাওয়ালা মামু তার কলিগদেরকে (অন্যান্য রিক্সাওয়ালা মামুরা) জিজ্ঞেস করে জেনে নিতে থাকেন ঠিক পথেই যাচ্ছি কিনা । একসময় এক রিক্সাওয়ালা বলে, "ঐ তো সামনে আরেকটু গেলেই " । কিছুদূর যাওয়ার পর আরেক রিক্সাওয়ালা বলে , "ঐতো পিছে ফালায়া আইছেন" । আমরা আবার পিছাই । আরেক রিক্সাওয়ালাকে জিজ্ঞেস করি । উত্তরে আবার সেই একই কথা "ঐ তো সামনে" । আমরা আবার আগাই । এরকম দুই তিনবার পেন্ডুলামের মত ছন্দিত সপন্দনে স্পন্দিত হবার পর আমরা বুদ্ধি করে এই দুই বিন্দুর মাঝামাঝি এক জায়গায় রিক্সা থামাই । আমরা বুঝে গেছি এই গলিতেই কোথাও হোটেলটা আছে, কোন কারনে তার সাইনবোর্ডটা আমাদের চোখ এড়িয়ে যাচ্ছে । এবার হাঁটা হাঁটি করে হোটেলটা খুঁজে বের করার পরিকল্পনা আমাদের ।
সাজিদ রিক্সার ভাড়া দিতে থাকে । আমি রিক্সা থেকে নেমে ডানে বামে তাকাই । গায়ে গায়ে লাগান অসংখ্য বাড়ি, দোকান আর হোটেলের মাঝে কোনটা নীরব কে জানে । "নীরব" লেখা কোন সাইন বোর্ড ও দেখতে পাই না । আমরা যেখানে থেমেছি সেখানেই একটা বাড়ির দাওয়ার উপরে বসে ছিল তিন চারটা পিচ্চি । এরা স্থানীয় পোলাপান, এদেরকেই জিজ্ঞেস করা যাক । আমি তাদের মধ্যে একজনকে ডেকে জিজ্ঞেস করি নীরব হোটেলটা কোনদিকে ।
খাস ঢাকাইয়া ভাষায় উত্তর আসবে জানতাম । আমার মাথার ভেতর ঢাকাইয়া থেকে প্রমীত বাংলা করার কম্পাইলারটাও চালু করাই ছিল । ঢাকাইয়া ফরম্যাট শোনার জন্য কানদুটাও টিউন করেই রেখেছিলাম । ঢাকাইয়া উচ্চারনের জন্য প্রস্তুত ছিলাম, কিন্তু প্রস্তুত ছিলাম না ঢাকাইয়া attitude এর জন্য । তাই উত্তরটা আমাকে পরিষ্কার বোল্ড করে দিল ।
পিচ্চির উত্তর ছিল,
" কোন ইস্কুলে লেখাপড়া করছেন, পড়বার পারেন না ? ঐযে সাইনবোর্ডে লিখা থুইছে । " 
এই কথা বলে আমার নাকের ডগায় সাইনবোর্ডটা দেখিয়ে দিল । সাইনবোর্ডটা দ্বীতিয় তলায় । আমরা একতলায় আশা করে নীচের দিকেই তাকিয়ে ছিলাম এতক্ষন তাই দেখতে পাইনি । "ওহহ তাইতো", জবাবে এর চেয়ে বেশি কিছু বলতে পারলাম না ।
সিঁড়ি দিয়ে উঠতে উঠতে সাজিদকে বললাম, " আমরা এখনো উত্তর বঙ্গের জোলাই র‌য়ে গেছি, ঢাকা তো দূরে থাক পুরান ঢাকার পোলাপানেই আমাদেরকে একলাইন কথায় বোল্ড করে দেয় । "


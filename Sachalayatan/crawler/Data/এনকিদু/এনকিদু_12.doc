আধা গ্লাস প্রেম



 এই গল্পটা কাল্পনিক হইলেও হইতারে । আমাদের কারো কারো কল্পনায় এরকম একটা ঘটনা ঘটলে ঘইটা থাকতারে । পুরা ঘটনা না মিলুক, ঘটনার টুকরা টাকরার সাথে মিল হইব ঠিকি । ভূমিকাটা ইচ্ছা কইরাই চ্যাগায় লিখলাম, এইবার আসল গল্পে যাইগা ।
একটা বোকা ছেলে আর একটা চালাক মেয়ে মুখোমুখি বসে কাঁচের গ্লাসে করে ইহুদী নাছারাদের তৈরী ঐ যে কাল মত রঙের পানিটা আছে না, বিজবিজ করে বুদবুদ বের হয় যেটার ভেতর থেকে, সেই জিনিসে চুমুক দিচ্ছিল । চালাক মেয়েরা ভয়ংকর হয়, সবাই জানে । তবে কেউ কেউ মানে না । তবে সেই প্রসঙ্গে এখন যাব না, গেলে অকারনে এক গাদা কথা বলা লাগবে । আর সেই কথার জবাবেও আরো গাদা গাদা কথা শুনা লাগবে । তার পর আবার তারও জবাব দিতে হবে । আস্তিক-নাস্তিক অথবা ডান-বাম বিতর্কের মত ফাউ কথা বাড়তেই থাকবে কোন রকম সুরাহা হবেনা ।
যা বলছিলাম, চালাক মেয়েরা ভয়ংকর জিনিস । তো সেই ভয়ংকর জিনিস করল কী তাই শুনেন এখন । নিজের গ্লাসে দুই চুমুক মেরে, সুন্দর করে ছেলেটার সাথে নিজের গ্লাসটা আদল-বদল করে নিল । তারপর আবার চলছে আগের মত গ্লাস থেকে চুমুক মেরে সেই ইহুদী নাছারাদের তৈরী কাল মত বিজবিজানো জিনিস খাওয়া ।
একটু পর মেয়ে বলে, "কী ঘটল বুঝতে পেরেছ ?" 
ছেলে কিছুই বুঝেনি জানাল ।
" আমাদের কিন্তু এখন প্রেম হয়ে গেল ", মেয়ে বলে ।
" কিভাবে ? "
" এই যে আমি এখন তোমারটা খাচ্ছি আর তুমি আমারটা খাচ্ছ, এরকম করলে প্রেম হয় ", মেয়েটা বুঝিয়ে বলে ।
এই কথা শুনে ছেলেটার বুকে যেন বিরাট এক ধাক্কা লাগল । মুহূর্তের মধ্যে বিজজজ... করে সমস্ত বুদবুদ বেরিয়ে গেলে ইহুদী নাছারাদের তৈরী কাল মত রঙের জিনিসটার যেরকম হয়ে যায় সেরকম থম ধরে বসে থাকল কিছুক্ষণ ।
ছেলেটার চিন্তা করে দেখল, প্রেম ট্রেম তো সব আসলে ভ্রান্ত ধারনা । এই বিজবিজানো তরল, এই কাঁচের গ্লাস, দোকান পাট সব উপলক্ষ্য মাত্র । আসল কাজ হল মানবজাতিকে টিকিয়ে রাখা, পান্ডার মত বিলুপ্তির মাইনকা চিপায় যেন না পড়তে হয় ।
বোকা ছেলেরাই জগতের প্রকৃত সৎ লোক । সোজা কথা ভাবে, সোজা কথা বলে । এই মেয়েকে সাথে নিয়ে আর যাই করা যাক, মানবজাতির অস্তিত্ব রক্ষার গুরুদায়িত্ব পালনের কোন ইচ্ছাই তার নেই । ছেলেটা তাই সোজাসুজি বলে দিল, " আমি প্রেম করব না । আমার কোক ফেরত দাও ।"
কিন্তু ফেরত দাও বললেই কি আর দেয়া যায় ? মেয়েটা তো ততক্ষণে আধা গ্লাসের বেশি মেরে দিয়েছে, সেগুলো কোত্থেকে ফেরত দিবে ? অতএব প্রেম না করলেও তাদের বন্ধুত্বটা বজায় রাখতেই হল ।


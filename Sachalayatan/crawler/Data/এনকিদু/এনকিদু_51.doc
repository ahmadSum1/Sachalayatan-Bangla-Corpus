ফেসবুক প্ল্যাটফর্ম : শুরু করলাম



০
পরীক্ষা এগিয়ে আসলেই আমার লেখাপড়ায় অনীহা বেড়ে যায় । তখনই ভাল ভাল গবেষণা মূলক চিন্তা গুলো মাথায় ঘুরপাক খায় । আর গবেষণা মূলক জিনিস না থাকলে দেখা যায়  সাধারন কৌতূহল চাগা দিয়ে উঠে । এইবার চাগা দিয়ে উঠেছে ফেসবুক প্ল্যাটফর্মের প্রতি কৌতূহল । গত দুই দিন ধরে ফেসবুক প্ল্যাটফর্মে ডেভেলপমেন্ট নিয়ে নাড়াচাড়া করছি । দুইদিনের অভিজ্ঞতা নিয়ে এটা একটা এলোমেলো টেক ব্লগ লিখলাম । ব্যপারটা ঠিকমত আয়ত্ত্ব করার পর গুছিয়ে একটা ব্লগ লিখব । আপাতত এটাই পড়েন ।
১
ফেসবুক অ্যাপ্লিকেশন বানানর জন্য প্রথমে ডেভলপার নামে আরেকটা ফেসবুক অ্যাপ্লিকেশন নিজের অ্যাকাউন্টে সংযোজন করা লাগে । করলাম । করার পর তার ভেতর ঢুকে দেখা গেল অনেক রকম কথা বার্তা, নিয়ম আর টিউটোরিয়ালের লিঙ্ক । তাদের বলে দেয়া ধাপ গুলো অনুসরণ করে একটা হাল্কার উপর পাতলা অ্যাপ দাঁড়া করালাম । অ্যাপের বিষয় বস্তু হল আমার নাম আর আজকের তারিখ দেখানো ।
কয়েকবার ঠিকমত চলল সেই অ্যাপ । তারপর আমি পিএইচপি ফাইলে কিছু এডিট করলাম, রঙ চং মারলাম আরকি । তারপর থেকে আর চলে না । অ্যাপের পেজে ঢুকতে গেলেই ফেসবুক বলে এই পেজটা বন্ধ করে দেয়া হয়েছে ।
পরে একটা শিশুতোষ হ্যাক করে আমার প্রোফাইলে সেই অ্যাপটা আবার যোগ করার ব্যাবস্থা করলাম । এখনো অ্যাপটা প্রোফাইলে দেখতে পাওয়ার ব্যবস্থা করা হয়নি । কেমনে করা যায় - খুঁজলাম কিছুক্ষণ । ডকুমেন্টেশন আছে ভালই, মাঝারি আকারের বলা যায়, খুব একটা বিশাল না। কিছুক্ষণ ঘাটাঘাটি করে কাজ চালানর মত জ্ঞান হল । তারপর সেই জ্ঞান ফলাতে গিয়ে দেখি খুব একটা লাভ হয়না । যখন তখন error দেখাচ্ছে আর নাহলে কাজই করছে না ।
২
একটা ডেভলপার ফোরাম আছে ফেসবুকের । ফোরামে ঘুরে ঘুরে আজকের সকালটা কাটিয়ে দিলাম । কয়েকটা প্রশ্নের ভাল উত্তর পাওয়া গেল, কয়েকটা নতুন প্রশ্নও পাওয়া গেল । 
আজকে রাতে আবারো বসেছিলাম ফোরামে । ততক্ষণে ফোরামে কয়েকজনের সাথে খাতির জমিয়ে ফেলেছি । তাদের সাথে আলাপ করে এবং তাদের কথা মত অন্যান্য পোস্ট গুলো পড়ে জানা গেল, ফেসবুক কিছুদিন আগে তাদের অ্যাপ্লিকেশন প্ল্যাটফর্মে ব্যাপক পরিবর্তন করেছে এবং সেই তুলনায় ডকুমেন্টেশনে প্রায় এক প্যারাও বদলান হয়নি । ফলে আমার মত যারাই নতুন আসছে তারাই খাবি খাচ্ছে । পুরাতন রাও খুব একটা আরামে নেই । কালকে যেই জিনিস সুন্দর কাজ করছিল আজকে আর চলছে না । আপ-টু-ডেট ডকুমেন্টেশন ছাড়া নতুন সিস্টেমের জন্য পুরান অ্যাপকে আপডেট করাও কষ্টকর ।
৩
দুই দিনে যা যা শিখলাম:
ক) ফেসবুক অ্যাপের উপর হাল্কা জ্ঞান হয়েছে । কোনটা অ্যাপের হাত, কোনটা পা, কোনটা মাথা ইত্যাদি বুঝি ।
খ) ফেসবুকের নিজের একটা মার্ক-আপ ল্যাঙ্গুয়েজ আছে, fbml নাম । সেটার সাথে পরিচয় হয়েছে ঠিকই কিন্তু শান্তিতে কাজ করতে পারি নাই । পারলে নিছক পরিচয় থেকে খাতিরের দিকে যেতে পারতাম ।
গ) ফোরামে একজন জানাল সে নাকি লক্ষ্য করেছে ফেসবুক api এর কোন ফাংশন ব্যবহার করলেই সেই পেজ ব্লক হয়ে যায় আর না করলে ব্লক করা পেজ খুলে যায় । আমার অ্যাপের ব্লক করা পেজটা এই বুদ্ধিতে খুলতে পারলাম । এখন হ্যাক ছাড়াই আমার অ্যাপের পেজটা দেখা যাচ্ছে । এটা তারমানে আমার দোষ ছিলনা, ফেসবুকের বাগ ।
ঘ) ফেসবুক এর লোকজন ডকুমেন্টেশনের ব্যাপারে একেবারেই ঢিলা আর নয়তো তাদের অনেক কাজ, ডকুমেন্টেশনের সময়ই পায়না । শুধু যে ডকুমেন্টেশনের সময় পায়না তাইনা, অনেক সময় ইমেইলেরও উত্তর দেয়না মাস পার হয়ে গেলেও ।
ঙ) বাজে ডকুমেন্টেশনের কারনে নিয়মিত ভাবে তারা গালি খায় থার্ডপার্টি ডেভলপারদের কাছ থেকে । ফোরামে ফেসবুকের লোকজনকে গালাগালি করা হয়নি এরকম পোস্ট কমই আছে । কয়েকজন ডেভলপার তো একজন আরেকজনকে বলাবলি করছে " আমাদেরই ফেসবুকে কাজ করা উচিৎ ছিল " ।
চ) মনে রাখা দরকার অতি সম্প্রতী তাদের প্ল্যাটফর্মে বড় ধরনের পরিবর্তন আনা হয়েছে । হয়তো এক সপ্তাহের মধ্যেই তাদের ডক আপডেট হয়ে যাবে । তখন হয়ত কাজ করা অনেক সহজ হয়ে পড়বে ।
৪
আজকে আর না । এখন ঘুমাই । শুভ রাত্রি ।


হল বাসীর জন্য টিপস : হুজুর ঠেকানোর উপায়



বাংলাদেশের সরকারী বিশ্ববিদ্যালয়ের হলে থেকে লেখাপড়ার করতে চাইলে বেশ কিছু ঝামেলা নিয়মিত হারে সহ্য করতে হয় । তার মধ্যে একটা হল হুজুরদের অত্যাচার । একদল ছাত্র কে জানে কিসের প্রভাবে ছাত্রজীবনের মাঝামাঝি এসে হুজুরে পরিনত হয় । নিজেরা হুজুর হয়ে তাদের শান্তি হয়না, অন্যদেরকেও এই লাইনে আনতে চেষ্টা করতে থাকে । প্রত্যেক সোমবার আসরের আযানের কিছুক্ষন পরে আমাদের হলের প্রত্যেক তলায় দুই তিন জন করে হুজুরেরা আসে । যেসব ছাত্রের এসময় ক্লাস থাকেনা তারা সাধারনত এসময় ঘুমায়, খেলে, ল্যাব রিপোর্ট লিখে, আর নাহয় নির্দোষ আড্ডা মারে ঘরে অথবা বারান্দায় বসে । এরকম সময় দ্বীনের আলাপ করতে কার ভালো লাগে বলেন । হলে থাকার সুবাদে আমি বেশ কয়েকবার হুজুরদের পাল্লায় পড়েছি । এর মধ্যে কয়েকবার এড়িয়ে যেতে পেরেছি, কয়েকবার পারিনি । তো নিজের এবং বন্ধুদের অভিজ্ঞতা বিশ্লেষন করে হুজুরদের হাত থেকে নিস্তার পাওয়ার কয়েকটি উপায় আমি বের করেছি । এখানে দিলাম, আশা করি ভবিষ্যতে কারো কাজে লাগবে ।
১) হুজুরেরা সাধারনত করিডোরের এক প্রান্তের ঘর থেকে দ্বীনের দাওয়াত শুরু করে । ঐদিকের ঘরগুলো বা তার আশেপাশের ঘরে যারা থাকেন, তারা সাধারনত হুজুরদেরকে আসতে দেখলে ঘরে তালা দিয়ে পালায় । এদেরকে দলে দলে পালাতে দেখলে আপনিও পালান !
২) হুজুরেরা সব ঘরে যায় না । যেসব ঘরে হেদায়েতের অযোগ্য পোলাপান থাকে তাদেরকে হুজুরেরা এডিয়ে চলে । কাজেই সেরকম সুনাম অর্জনের চেষ্টা করুন । এক্ষেত্রে আপনার হলের বিশিষ্ট খাইষ্টা পোলাপানের পরামর্শ নিতে পারেন ।
৩) যেসব ঘরে গেলে অজু বা গোসল ফরয হবার সম্ভাবনা থাকে সেসব ঘরেও হুজুরেরা যায় না । পারলে লাস্যময়ী কোন ইংরেজি ছবির নায়িকার স্বল্প বসনা পোস্টার নিউমার্কেট থেকে সংগ্রহ করে ঘরের দেয়ালে টাঙ্গিয়ে রাখুন । হুজুরদেরকে দূরে রাখার পাশাপাশি বন্ধু মহলে শিল্প বোদ্ধা হিসেবে সুনাম হবে ।
৪) লাস্যময়ী নারীর পোস্টারে আপনার আপত্তি থাকলে আরেকটা কাজ করতে পারেন । বইমেলায় মুক্তিযুদ্ধের পোস্টার এবং চে গুয়েভারা, ডক্টর হুমায়ুন আজাদ প্রমুখের পোস্টার পাওয়া যায় । এগুলো ঘরে টাঙ্গিয়ে রাখতে পারেন । হুজুর তাড়ানোর ক্ষেত্রে সমান কার্যকরী, তবে এক্ষেত্রে বিপ্লবী/বিদ্রোহী হিসেবে পরিচিতি লাভ করবেন । আমার এক বন্ধু ডক্টর হুমায়ুন আজাদের কবিতা ও ছবি সম্বলিত এক পোস্টার টাঙ্গিয়েছিল, কবিতাটি ছিল 'সব কিছু নষ্টদের হাতে চলে যাবে' । যারা পড়েননি পড়ে ফেলেন, তাহলেই বুঝবেন হুজুরেরা কেন এই জিনিস দেখলে পালায় ।
এতক্ষন যেসব বুদ্ধি দিলাম এগুলো ছিল "হুজুর আসিবার পূর্বেই তাহাকে দূর করিবার উপায়" ।
কিন্তু একবার যদি ঘরে ঢুকেই পড়ে তাহলে কি কি করা যেতে পারে দেখা যাক ।
৫) আপনার বিছানায় মটকা মেরে পড়ে থাকুন গভীর ঘুমের ভান করে । অনেকটা দুই বন্ধু আর ভাল্লুকের গল্পের মত মৃতের অভিনয় করা আর কি । ঘুমন্ত লোককে ডেকে দ্বীনের দাওয়াত দেয়ার কথা এখনো শোনা যায়নি । কাজেই এই বুদ্ধিটার উপর ভরসা করা যেতে পারে । আমি নিজেই একবার রক্ষা পেয়েছি এভাবে ভাল্লুকের হাত থেকে ।
৬) যদি আপনি ঘুমের অভিনয়ে খুব একটা ভাল না হোন, তাহলে হুজুরকে দেখা মাত্র ফুল ভলিউমে মারদাঙ্গা গান-বাজনা চালিয়ে দিন আপনার কম্পিউটারে । তারপর হুজুর যাই বলুক, ভাব করবেন শুনতে পাচ্ছেন না ।
৭) ভীষন ব্যস্ত, জরূরী কাজ আছে, এখনি বাইরে যাব - এই ধরনের ভান করতে পারেন । আসলে ভান করলেই হবে না । সত্যি সত্যি ঘর থেকে বের হয়ে তালা মেরে দিয়ে চলে যেতে হবে । বাইরে কিছুক্ষন ঘুরাঘুরি করে, নীলক্ষেতে ভাজা-পোড়া খেয়ে ফিরে আসুন সন্ধ্যায় ।
৮ ) যদি হুজুরের দলে আপনার চেনা কেউ না থাকে, এবং আপনি নিশ্চিত থাকেন যে এরা ঘরে আসার আগে আপনার ব্যাপারে খোঁজ খবর করে আসেনি তাহলে একটা ঝুঁকি নিতে পারেন । আপনি মুসলমান হলেও, নিজেকে হিন্দু বলে পরিচয় দিন । হিন্দু হতে না চাইলে বৌদ্ধ, খ্রীষ্ঠান, ইহুদী, মং, মারমা, রেড-ইন্ডিয়ান, এস্কিমো যা ইচ্ছা তাই বলেন । কিন্তু ভুলেও বলবেন না আপনি মুসলমান কিংবা নাস্তিক । মুসলমান বললে আপনাকে হেদায়েত করার চেষ্টা করবে, আর নাস্তিক বললে ইসলামের পথে আনার চেষ্টা করবে । মহা জ্বালাতন !
ধরা যাক হুজুর ঘরে ঢুকে পড়েছে, বাগে পেয়ে আপনাকে দ্বীনের কথা বলাও শুরু করে দিয়েছে । তাহলেও ঘাবড়াবার কিছু নেই । এখনো আশা আছে । এই অবস্থায় কি কি করা যেতে পারে দেখি । তবে এই অবস্থায় খেলা একটু ঝুঁকিপূর্ণ হয়ে যায় । সেরকম বুকের পাটা না থাকলে এই পর্যায়ে চুপচাপ বসে কিছু ওয়াজ-নসীহত শোনাই ভাল । আর যাদের বুকের পাটা আছে তারা সংগ্রাম করতে থাকেন । বিজয় একদিন আসবেই ।
৯) এটা আমার চেনা এক বড় ভাইকে করতে দেখেছি । হুজুর যখন বলবে, "আসুন দ্বিনের আলাপ করি", আপনি জবাবে বলবেন, "দ্বীনের আলাপ তো অনেক হল, চলেন রাতের আলাপ করা যাক" । তবে এটা সবাইকে দিয়ে হয় না । চোখ মুখে সেরকম 'ভাব' তুলে, গলায় সেইরকম মাদকতা ঢেলে তারপর বলতে হবে । তবে একবার ঠিকমত বলতে পারলে নিশ্চিত আপনাকে আর জ্বালাবে না ।
১০) এটাও এক বড় ভাইয়কে করতে দেখেছি । হুজুরেরা দীর্ঘক্ষন বা বেশ কয়েকদফা কারো সাথে আলাপের সুযোগ পেলে এক পর্যায়ে হুর পরীদের বর্ননা শুরু করবেই । হুরদের বর্ননা শুরু করার কিছুক্ষন পর যখন হুজুর হুরদের বিশেষ দৈহীক বৈশিষ্ট্য গুলো নিয়ে আলোচনা করতে থাকবে, তখন বারে বারে ঘুরে ফিরে আপনার এবং হুজুরের দু'জনেরই চেনা কারো সাথে সেগুলা মিলিয়ে নেয়ার চেষ্টা করবেন । যেমন ধরা যাক হুজুর বলল, "হুরদের গায়ের রঙ ফর্সা" আপনি বলবেন, "আমাদের ক্লাসের মিনার মত ?" অবশ্য হুরদেরকে নিয়ে আলাপ করার সময় হুজুরেরা গায়ের রঙের মত নির্দোষ প্রসঙ্গে থামেনা । উওরোত্তর গভীরে আপত্তিকর প্রসঙ্গে যেতে থাকে । এমনিতেই ব্যপারগুলো আপত্তিকর হয়, আপনি একটু সৃষ্টিশীলতার পরিচয় দিতে পারলে বারুদের বস্তায় আগুন দেয়ার মত প্রভাব পড়বে । তবে একবার এই কাজ করে হুজুরের ওজু বা গোসল ফরয করিয়ে দিতে পারলে আপনাকে মোটামুটি ভয়ই পাবে, সহজে কাছে আসবে না । আর যদি আসে তাহলে নিশ্চিত থাকবেন এই লোক আর সব হুজুরের থেকেও এক ডিগ্রী বড় বিকৃতরূচির অধিকারী ।
১১) প্রথমে আলাপ চালানোর ভান করে হুজুরের কাছ থেকে খোঁজ খবর নিন সে কবে থেকে তাবলীগে আছে, কোথায় কোথায় চিল্লা দিতে গিয়েছে । ধরা যাক আপনার হুজুর বলল আমি কলেজ থেকেই তাবলীগ করি । ঢাকা, টঙ্গী আর জামালপুরে চিল্লা দিয়েছি । তারপর মওকা বুঝে খুব সিরিয়াস ভাবে বলবেন, "আমি স্কুল থেকে তাবলীগ করতাম । আমাদের বাড়ি রংপুর । আমি রংপুর, দিনাজপুর, কুড়িগ্রাম ইত্যাদি অঞ্চলে দাওয়াতী কাজে অংশ নিয়েছি সেসময় । তারপর লেখাপড়ার জন্য বিশ্ববিদ্যালয়ে ভর্তির পর ব্যাস্ত হয়ে পড়েছি, সময় পাই না । " হুজুর জানবে আপনি তার থেকে সিনিয়র এই লাইনে, তাই আর আপনার সাথে বেয়াদবী করবে না, মানে জ্ঞান দিতে আসবে না । আর যেহেতু আপনাদের দুইজনের এলাকা ভিন্ন তাই চাইলেও পরখ করে দেখতে পারবে না আপনি দাওয়াতী কাজে আদৌ কোন কালে গিয়েছেন কিনা । এইটা আমার নিজের আবিষ্কার, একটা পরীক্ষিত বুদ্ধি, আমি নিজে এই বুদ্ধি ব্যবহার করে ব্যাপক সুফল পেয়েছি । তবে একটা কুফল আছে । হুজুর আপনাকে তার দলের ভিতরের লোক মনে করে গোপন সভা এবং আরো বড় হুজুরের কাছে নিয়ে যেতে চাইতে পারে । যেমন আমাকে অনুরোধ করা হয়েছে প্রতি সপ্তাহের একটি বিশেষ দিনে বিশেষ
স্থানে তাদের আলোচনা সভায় যোগ দিতে । এই অত্যাচারের হাত থেকে কয়েক সপ্তাহ ধরে পাশ কাটিয়ে যাচ্ছি । এটার হাত থেকে বাঁচার একটা বুদ্ধি বের করতে হবে ।
কারো কাছে আরো কোন বুদ্ধি থাকলে আওয়াজ দিয়েন । এখন পরীক্ষার কারনে হুজুরেরা বেশি জ্বালাচ্ছে না । কিছুদিন পর আবার জ্বালাতন শুরু হবে । নতুন কিছু বুদ্ধি নিয়ে প্রস্তুত থাকতে পারলে খারাপ হয় না ।


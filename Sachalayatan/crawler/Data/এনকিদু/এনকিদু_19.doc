পৌরাণিক মাশ্রুম নামা ১



ইদানিং আমাদের কয়েকজনের একটা নিয়মিত আড্ডা দাঁড়িয়েছে । স্থান শাহবাগ, সময় বিকাল । শুরু হয় শুদ্ধস্বরে টুটুল ভাইয়ের ঘরে, সূর্যাস্তের পর আজিজ থেকে নিচে নেমে এসে মাশরুম চপ খাওয়া হয়, তারপর আজিজের আরেক পাশে রাস্তার মোড়ে চায়ের টঙ্গে বসে বেশ কয়েক দফা চা-সিগারেট সেই সাথে তামাম দুনিয়ার সমস্ত বিষয় নিয়ে আলোচনা । এই আড্ডার বিচ্ছিন্ন সব ঘটনা আর দূর্ঘটনা নিয়ে এই সিরিজ ।

তারেকের মহাভারত পাঠ
তারেক নাকি আজকাল মহাভারত পড়ছে । ছোটদের মহাভারত না, বড়দেরটা । সকাল দুপুর রাত ঘরে বসে মহাভারত পড়ে আর বিকালে আড্ডায় এসে তার মহাভারত পাঠের নমুনা দেখায় । কিছুক্ষণ পর পর "অশ্লীল অশ্লীল" বলে চিৎকার করে উঠে । পরিচিত লোকজনের পৌরানিক নাম দেয়ার চেষ্টা করে । যেমন টুটুল ভাইয়ের নাম দেয়া হয়েছে ঘূর্ণনাসনঅধিষ্ঠাতাদেব ।
---
টুটুল ভাইয়ের পলায়ন
একদিন শাহেনশাহ'র পেটে রাক্ষস ঢুকল । যারে পামু তারে খামু অবস্থা । নেহায়েত আমরা তার আড্ডার সঙ্গী তাই আমাদেরকে ধরে খেয়ে ফেলে নাই । তার বদলে আমাদেরকে সাথে নিয়ে একের পর এক দোকানে ঢুঁ মারা শুরু করল । এক দোকানে মাশ্রুম চপ, এক দোকানে মিষ্টি, আরেক দোকানে আইস্ক্রিম ইত্যাদি ইত্যাদি । সাথে আমরাও ছিলাম, কিন্তু শাহেনশাহর মত আমরা পারি নাই । আমাদের সাথে টুটুল ভাইও ছিলেন । এক পর্যায়ে বিল দেয়ার ভয়ে তিনি আমাদের ফেলে পালিয়ে গেলেন ।
---
চপলা কন্যা
তারেকের মহাভারত পাঠের আরেক নমুনা শুনাই । একদিন বলল, পরিচিত কয়েকজন নাকি জনৈকা চপলা কন্যা সকাশে পপ্পন চিবায় । খবরটা শুনে বড়ই আমোদ পাইলাম । যাক পোলা গুলার একটা গতি হইতেছে তাইলে । এরা তাইলে এখন থেকে আমাদের প্রজন্মের পান্ডব ত্রয় । আমাদের প্রজন্মে আরো দুইটা পান্ডব পাইলে কোরাম পূর্ণ হইত, কিন্তু তা আর হইল না, আফসোস ।
---
সবজান্তার ইন্টারভিউ
সবজান্তাকে বেশ কয়েকবার মুঠোফোনে ডাকাডাকি করার পর সে আসল রাত আটটার একটু পর । পোষাকে আসাকে একেবারে ফিট-বাবু । কড়া ইস্তিরি করা ফুলশার্ট, ইস্তিরি করা কাল প্যান্টের মধ্যে ইন করে পড়া, পায়ে আবার চকচকে জুতা । জিগাইলাম কাহিনী কী ? কয় আজকে নাকি ইন্টারভিউ ছিল । ইন্টারভিউ তো রাতে হয়না, এখন কোত্থেকে আসল ? আসছে নাকি টিএসসি থেকে । এইরকম ফিট-ফাট হয়ে টিএসসি তে যাওয়া লাগে নাকি আজকাল !
তারপর এক গল্প দিল সবজান্তা । কেমন করে সেদিন সকালের দিকে তিন নম্বর মুড়ির টিন বাসে করে কিছুদূর, রিক্সায় কিছুদূর আর বাকি রাস্তা পায়ে হেঁটে ইন্টারভিউ দিতে গিয়েছিল । তারপর ইন্টারভিউ শেষে আরেকটা মুড়ির টিনে চেপে এসেছে ভার্সিটি এলাকায় । এত অভিযানেও তার জামা কাপড়ের ইস্তিরি ভাঙ্গে নাই, একটা অযাচিত ভাঁজ ও পড়ে নাই কোথাও । শালা তুই কোন লন্ড্রীতে কাপড় ইস্তিরি করিয়েছিস , তোর লন্ড্রীর ইস্তিরিওয়ালারে লাল সালাম !
---
তারেকের মহাভারত পাঠ (২)
আবারো তারেকের মহাভারত পড়ার নমুনা । গতকাল বিকালে খোমাখাতায় লিখল "মহাবাহুভীমস্কন্ধ্মহাশক্তিধর শাহেনশাহ সিমন, উড়ুক্কুযবন্নাম্নীধূমউদগাতাপৌরাণিকশ্মশ্রুধারী এঙ্কিদু ও কৃশবুদ্ধি-স্বচ্ছকাচনির্মিতচক্ষু-আবরকধারী সর্বজান্তা সকাশে ব্যাঙছত্র ভাজা খাইতে মঞ্চায় ;)"
এই ঘটনার একটু পরেই আলৌকিক ভাবে আমি আর শাহেনশাহ সেখানে উপস্থিত হই । একটু পরেই সবজান্তাও হাজির হন ।


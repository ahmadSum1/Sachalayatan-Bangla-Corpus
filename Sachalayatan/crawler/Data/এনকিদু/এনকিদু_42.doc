শিশুদের কাছেই সবাই শিক্ষা নিক



আজ প্রথম আলোর প্রথম পাতায় এসেছে "পুলিশ হত্যাকারী মামুন অবশেষে শিশুদের হাতে কুপোকাত" । খবরের সারমর্ম হল এই যে, গতকাল সকাল পৌনে নয়টার দিকে ভৈরবপুর আদর্শ মডেল প্রাথমিক বিদ্যালয়ের বাচ্চারা তাদের শ্রেনীকক্ষে কাঁথা মুড়ি দিয়ে এই সন্ত্রাসীকে শুয়ে থাকতে দেখে । তখন কয়েকজন শিশু ভয় পেলেও বাকিরা সন্ত্রাসীকে জাপটে ধরে আটক করে । উল্লেখ্য যে, এই সন্ত্রাসীকে নিয়ে এর আগের খবরে বলা হয়েছিল জাপটে ধরতে গিয়েই পুলিশ কর্মকর্তা নিহত হন । এই প্রসঙ্গে হিমু ভাইয়ের পোস্টটা দেখা যেতে পারে ।
মনে হচ্ছে জাপটে ধরার ব্যাপারটাও শিশুদের কাছ থেকে শিখতে হবে । আমি নিজের অভিজ্ঞতা থেকে দেখেছি ছোট কালে অনেক কিছু করতে পারতাম, বয়সের সাথে সাথে সেই সব গুনাবলী বিলুপ্ত নাহয় বিলুপ্ত-প্রায় হয়ে গেছে । যেমন ছোট কালে আমি খুব সহজেই পায়ের বুড়ো আঙ্গুলটা মুখে দিতে পারতাম । এখন অনেক চেষ্টাতেও সেই কাজ আমার পক্ষ করা সম্ভব না । ছোট থাকতে চটপট লাফিয়ে উঠে পড়তে পারতাম চেয়ার, টেবিল এবং আলমারির উপর, এখন পারিনা । শিশু থাকতে ধুম করে "না" বলে দিতে পারতাম, এখন পারিনা । শিশুদের কাছে থেকে আমাদের সবাইকেই মনে হচ্ছে অনেক কিছু শিখতে হবে ।
শিক্ষক হিসেবে তারা খুব একটা খারাপ হবেন বলে আমার মনে হয়না । কয়েকদিন আগে প্রথম আলোর পেছনের পাতায় একটা ছবি দেখলাম । একদল বাচ্চা-কাচ্চা আরেকটি পিচ্চিকে গোল করে ঘিরে বসে আছে । একজন পূর্ণবয়ষ্ক শিক্ষকের অভাবে এই বৃত্তের মাঝে দাঁড়িয়ে থাকা বাচ্চাটাই আপাতত তাদের শিক্ষক । সবাই বসে নামতা পড়ছে "দুই একে দুই, দুই দুগুনে চার..."
নদীর ভাঙ্গনে স্কুল ঘর ভেঙ্গে যাওয়ার পরেও প্রতিদিন বাচ্চারা নিজে থেকে স্কুলে যাচ্ছে, শিক্ষক আসে না তাই তারা নিজেদের মধ্যে থেকেই একজন কে মাঝখানে দাঁড় করিয়ে লেখাপড়ার কাজটা চালিয়ে যাচ্ছে । এই একদল শিশুর কাছ থেকে অনেক কিছু শেখার আছে ।
উপজেলার ভারপ্রাপ্ত প্রাথমিক শিক্ষা কর্মকর্তা বলেছেন তিনি নাকি তিন মাস আগে দায়িত্ব নিয়েছেন । ঐ বিদ্যালয়ের ব্যাপারে তার কিছুই জানা নেই । কোন দিন সেখানে যাননি ।
বেশ, বুঝলাম তিনি ঐ বিশেষ স্কুলটিতে যাননি । তাহলে এই তিনমাস ধরে কোন কোন স্কুলে যাওয়া হয়েছে তার একটা ফিরিস্তি দিক । তিনমাসে অনেক কিছুই করা যায় । বিশ্বাস না হলে শিক্ষা কর্মকর্তার পদে পঞ্চমশ্রেনী পড়ুয়া ঐ ছাত্রটিকে বসিয়ে দিয়ে দেখুন কি করে । আমার বিশ্বাস অন্তত এই পূর্ণবয়ষ্ক শিক্ষা কর্মকর্তার তিনমাস দায়িত্ব পালনের পর বলা "জানি না", "কোন দিন যাইনি" - ধরনের বাজে কথা শুনতে হবে না । শিশুদের কিন্তু অনেক শক্তি, সারাদিন তারা ছুটোছুটি করতে পারে । এরকম পরীশ্রমের কাজে দেহভারী পূর্ণবয়ষ্ক মানুষদেরকে না বসিয়ে আমি ভবিষ্যতে হালকা পাতলা গড়নের শিশুদেরকে বসানর ব্যাপারটা বিবেচনা করতে অনুরোধ করছি ।


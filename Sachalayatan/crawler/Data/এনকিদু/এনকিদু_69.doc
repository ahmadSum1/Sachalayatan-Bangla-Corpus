দাড়ি (০,১,২...)



০০.
বিবর্তনের জটিল পথ পরিক্রমার মাধ্যমে মানুষ (এবং অন্যান্য সব জীব) তার আজকের চেহারা পেয়েছে । বিবর্তন আমাদের কে কিছু অত্যন্ত প্রয়োজনী যন্ত্রপাতি দিয়েছে যা আমরা আজ স্বার্থক ভাবে ব্যবহার করতে পারি । কিছু দিয়েছে এমন যেগুলো আমাদের পূর্বপুরুষদের জন্য খুব কাজের জিনিস ছিল হয়তো, কিন্তু আমাদের খুব একটা কাজে লাগেনা, বা আমরাই কাজে লাগাতে পারি না । আর কিছু জিনিস আছে এমন যেগুলোর সঠিক ব্যবহারটা যে আসলে কি, তা আমরা জানি না ।
০১.
এমন একটি বৈশিষ্ট্য হল পুরুষের দাড়ি । কোন গুরুত্বপূর্ণ জৈবীক কাজে এর ভূমিকা নেই । লোমশ স্তন্যপায়ী প্রানীদের মত এই জিনিস আমাদের গাত্রাবরন হিসেবে কাজ করে শীতের হাত থেকে রক্ষা করবে সেই আশা দূরাশা । তবে মানুষের দাড়িকে সিংহের কেশরের সাথে তুলনা করা যেতে পারে ।
সিংহের পৌরুষের পরিচয় দেয় তার কেশর । গবেষণায় দেখা গেছে, সিংহীরা সঙ্গী বাছাইয়ের সময় সিংহের কেশরের দিকে নজর দেয় । লম্বা কেশরের অধিকারী সিংহেরা অগ্রাধিকার পায় । কেশরের রঙ্গের মধ্যেও ব্যপার আছে । কাল বা গাঢ় রঙের কেশরের অধিকারীরাই অধিকতর আকর্ষনীয় হিসেবে পরিগনিত হন । এর পেছনে ব্যাখ্যাটা হল, সিংহীরা জানে যে সিংহের কেশরে ফুটে উঠে তার খাদ্যাভ্যাস, জীবনমান এবং তার বংশগতির বৈশিষ্ট্য । সিংহ নিয়মিত ভাল খেতে না পেলে তার কেশর পড়ে যায় বা পাতলা হয়ে যায় । বড় ধরনের অসুখে পড়লে কেশর প্রায় পুরোটাই পড়ে যায় । অপর কোন সিংহের সাথে ভীষন লড়াইয়ে হারের পরও কেশর পড়ে যায়, মানসিক আঘাতেই হয়তো বা । কাজেই সিংহের বড় কেশর জানান দেয় সে সিংহ নিয়মিত খাবার পায়, অর্থাৎ দক্ষ শিকারী । সিংহী ও তার ভবিষ্যৎ সন্তানদের টিকে থাকার জন্য অপরিহার্য একটি গুন । বড় কেশর আরো জানায় যে, এই সিংহ গত কয়েক বছরে বড় রকমের রোগে পড়েনি - তার রোগ প্রতিরোধ ক্ষমতা ভাল । সেই সাথে এও বোঝায় যায় যে আশেপাশে অন্যান্য সিংহের সাথে লড়াইয়েও সে হারেটারে না খুব একটা । এবার কেশরের রঙ্গের ব্যাপারটা আসে । খাবারে পুষ্টিগুনের উপর নির্ভর করে সিংহের কেশরের রঙ কতটা গাঢ় হবে । গাঢ় রঙের কেশর থাকার অর্থই হল এই সিংহ নিয়মিত পুষ্টিকর খাবার যোগাড় করে থাকে । একে উপেক্ষা করতে পারে এমন সিংহী মনে হয়না খুব বেশি আছে ।
সুদূর অতীতে হয়তো সিংহের কেশরের মত ভূমিকা পালন করত মানুষের দাড়ি । গুহামানবের দলে ঘন শ্মশ্রূমন্ডিত পুরুষেরাই শিকার ইত্যাদি গুরুত্বপূর্ণ কাজ করতেন । তারাই দলের নেতৃত্বও দিতেন । সন্তান জন্মদানের কাজটাতেও তারা অংশগ্রহন করতেন । শেষ কথাটার একটু ব্যাখ্যা প্রয়োজন । সেসময়ে মানুষের গড় আয়ু খুব বেশি ছিলনা । পঁচিশের কাছা কাছি গড় আয়ু আর ত্রিশ মানে অত্যন্ত প্রাচীন অক্ষয় বট বৃদ্ধ যে কিনা তিন দশক ধরে রোগ-শোক মহামারী, দূর্ভিক্ষ, বন্য জন্তু আর শত্রুভাবাপন্ন অন্যান্য দলগুলোর সাথে যুঝে টিকে আছেন । ষোল বছর বয়সে দাড়ি গজানো পর সেই দাড়ি বড় সড় হয়ে উঠতে উঠতে হয়তো সতের আঠার বছর, তারপরেই পুরুষেরা বংশবৃদ্ধিতে অংশগ্রহন করবেন এটা পরিষ্কার । এর আগে চাইলেও পারবেনা জৈবীক কারনেই, আর কোন কারনে বয়সের আগেই সক্ষম হয়ে উঠলেও বাধা দেয়ার জন্য দলের মুরুব্বি বিশোর্ধ্বরা তো আছেনই ।
০২.
প্রাগৈতিহাসিক যুগ ছাড়িয়ে প্রাচীন যুগের দিকে এগিয়ে গেলে দেখা যাবে পৃথিবীর বিভিন্ন কোনায় কয়েকটি সম্মৃদ্ধ সভ্যতার পত্তন হয়েছে - এরাই ভবিষ্যত পৃথিবীতে মানব জাতির ইতিহাস ও সংস্কৃতির অনেক কিছুর নিয়ামক হবে । উত্তরে স্ক্যান্ডিনেভীয় অঞ্চলে নর্ডিক সভ্যতা, ইউরোপের গ্রীক-রোমান সভ্যতা, আফ্রিকায় মিশরীয় সভ্যতা, এশিয়ায় মেসোপটেমীয় সভ্যতা, ভারতীয় সভ্যতা এবং চৈনীক সভ্যতা এদের মধ্যে উল্লেখযোগ্য । বর্তমান কালের আমেরিকা মহাদেশেও অত্যন্ত সমৃদ্ধ সভ্যতা গড়ে উঠেছিল, প্রশান্ত মহাসাগরীয় অসংখ্য দ্বীপ জুড়ে মাওরীদের সভ্যতাও কোন অংশে কম ছিলনা, কিন্তু পৃথিবীর আর সব মহাদেশ থেকে বিচ্ছিন্ন হওয়ায় তাদের পক্ষে সেরকম প্রভাব বিস্তার করা সম্ভব হয়ে ওঠেনি ।
০২.১.
নর্ডিক সভ্যতার যত লোককাহিনী, চিত্রকর্ম ইত্যাদি দেখা যায় তার সবগুলোতেই পুরুষদের বিরাট দাড়ি । আগ্রহীরা google এবং wikipedia তে ওডিন(odin), থর(thor), লোকি(loki) ইত্যাদি নর্ডিক দেবতার নাম এবং পুরানো কাব্য(elder edda),  নব কাব্য(younger edda) ইত্যাদি নর্ডিক সাহিত্যকর্মের ব্যাপারে খোঁজা খুঁজি করে দেখতে পারেন । হয়তো উত্তর মেরুর কাছাকাছি প্রবল শীতের বিরুদ্ধে টিকে থাকার যুদ্ধে দাড়ি কিছুটা সহায়ক ভুমিকা পালন করত । ভাইকিং জাহাজে চড়ে শুধু পুরুষেরাই 
বড়বড় অভিযানে যেত আর যুদ্ধ প্রভৃতিতে অংশগ্রহন করত । যুদ্ধক্ষেত্রে প্রতিপক্ষের মনে ভীতিসঞ্চারের ক্ষেত্রেও বিশাল বপুর সাথে বিশাল দাড়ি সহায়ক ভূমিকা পালন করত বলে ধরে নেয়া যেতে পারে । মনে রাখা প্রয়োজন যে শুরুতে নর্ডিকদের সভ্যতাটি দস্যুবৃত্তিক সভ্যতা হিসেবেই পরিচিত ছিল । খ্রীষ্টের জন্মেরো কয়েকশো বছর পর তারা দস্যুবৃত্তি ছেড়ে সত্যিকার নগর পত্তন করা শুরু করে আর পুরোপুরি দস্যুবৃত্তি ছাড়ে রোমানদের কে নিকেশ করার পর ।
০২.২.
গ্রীক-রোমান সভ্যতায় পুরুষদের মধ্যে দাড়ির প্রচলনে মিশ্র মনোভাব দেখা যায় । গ্রীক মিথের প্রধান পুরুষ দেবতা জিউসকে কল্পনা করা হয় শ্মশ্রূমন্ডিত চেহারায় । পৌরুষের জিউসের সাথে তার দাড়ির একটা সম্পর্ক হয়ত রয়েছে । জিউসের ভাই পোসাইডনেরো বিরাট দাড়ি । কিন্তু আবার অন্যান্য পুরুষ চরিত্রগুলোর মধ্যে দাড়িছাড়া চেহারাই বেশি । প্রায় সকল গ্রীক নৃপতীর মূর্তি বা চিত্রে দাড়ি কামানো চেহারার দেখা মিলে । যখন থেকে ধাতব মূদ্রায় রাজার চেহারা আঁকা শুরু হল তখন থেকেই দেখা যায় রাজাদের সকলের দাড়ি কামানো । আবার সেই একই গ্রীক সভ্যতায় দাড়ি ছাড়া দার্শনিকের কথা চিন্তাই করা যায় না । একসময় বড় এলোমেলো চুল দাড়ি নাকি গ্রীক সভ্যতায় দার্শনিকদের সনাক্তকারী বৈশিষ্ট্য হয়ে উঠেছিল । সেসময় দাড়ি কামানর মত বিলাসীতা রাজারাই করতে পারতেন - এই যুক্তি মেনে নিলে দার্শনিকদের দাড়ি না কামানর ব্যাখ্যা পাওয়া গেল । কিন্তু গ্রীক সমাজে অভিজাত আর দার্শনিক শ্রেনী ছাড়াও একটা যোদ্ধাশ্রেনী ছিল, অনেকটা ভারতীয় আর্য সমাজে ক্ষত্রীয়দের মত । গ্রীক রনপদ্ধতির একটা বৈশিষ্ট্য ছিল বিশেষ একধরনের যোদ্ধা - ফ্যালাঙ্কস(phalanx) । বড় ধরনের বর্শা এবং ঢাল তলোয়ার সম্বলিত একধরনের পদাতিক যোদ্ধার দলকে বলা হত ফ্যালাঙ্কস । । ফ্যালাঙ্কসের প্রশিক্ষন ও গ্রীক রনকৌশলের চর্চায় স্পার্টা নামের নগর রাষ্ট্রটি অনেক সুনাম অর্জন করেছিল । এখানে প্রশিক্ষনের সময় পুরুষদের দাড়ি রাখার পরামর্শ দেয়া হত । যুদ্ধের প্রয়োজনেই তাদেরকে দাড়ি রাখতে হত । সেসময় ফ্যালাঙ্কসের যোদ্ধারা ধাতব শিরস্ত্রান ব্যাবহার করতেন যার ভেতরের দিকে কোমল কিছু লাগান থাকতনা । দুই গালের ঘনদাড়িটাই ছিল ধাতব শিরস্ত্রানের কঠিন আঘাত থেকে মুখমন্ডল রক্ষার জন্য একধরনের 'প্যাডিং' । একই কারনে প্রাচীন ও মধ্যযুগের ইউরোপে প্রায় সব দেশেই সাধারন যোদ্ধাদের দেখা যায় লম্বা চুল ও দাড়ি রাখতে ।
০২.৩.
মিশরীয় সভ্যতায় দাড়িকে প্রায় ঐশ্বরিক একটা বস্তু বলে মনে করা হত । দাড়ি ছাড়া ফারাও বা নৃপতি কল্পনা করা যায় না । নর্ডিকদের মত তাদের দেবতাদের চেহারায়ও তাদের দাড়ি প্রীতির নিদর্শন রয়েছে । মিশরীয় মিথের প্রধান পুরুষ উপাস্য ওসাইরিসের রয়েছে থুতনীতে লম্বা দাড়ি । নর্ডিকদের সাথে তাদের পর্থক্য এখানে এই যে, মিশরীয় সভ্যতার দাড়ি থাকে শুধু থুতনীতে । গালের দুপাশে কামিয়ে ফেলা হয় । অন্য অনেক কিছুর পাশাপাশি ওসাইরিস হলেন পুরুষের উর্বরতারও দেবতা । তার দাড়িটা যে মিশরী সভ্যতায় পুরুষের পৌরুষের পরিচায়ক হবে এটা বলে দিতে হয়না । পুরুষ ফারাওরা দাড়িতে বিভিন্নরকম অলঙ্কার ব্যাবহার করতেন । তাদের মমির বাক্সগুলোতে এবং পিরামিড, মন্দির প্রভৃতির দেয়ালের লিখন থেকে এটা জানা যায় । মিশরীয় সভ্যতার দুইটি স্বর্নযুগে বহুবার নারীরাও ফারাও হয়েছেন । নারী ফারাওরা একধরেনের কৃত্রিম দাড়ি ফিতা দিয়ে তাদের থুতনীর সাথে বেঁধে নিতেন । এই নিয়ে সেই যুগে কেউ কৌতুক করত বলে মনে হয় না, বরং পৌরুষ ও শৌর্য-বীর্যের প্রতীক দাড়ি ধারন করা ছাড়াই কেউ সিংহাসনে বসেছে দেখলেই হয়তো দরবারে সবাই হেসে উঠত ।
(চলবে)


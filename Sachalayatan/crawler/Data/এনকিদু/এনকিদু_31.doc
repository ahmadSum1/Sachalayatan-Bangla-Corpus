হরমোন চিন্তা ৪ : পাগলামিটাই আসল



গিয়েছিলাম হলের প্রাক্তন রুমমেট ছোটভাইদের অনুরোধ রক্ষা করতে । আমি চলে আসার পর আমার আসনে নতুন যেই ছাত্র এসেছে তাকে নাকি আজকে ব্যপক র‌্যাগ দেয়া হবে । এই উপলক্ষে তারা আমার কাছে "খাওয়া" দাবি করল । ছোটভাইদেরকে এই সব সৃষ্টিশীল অকাজে আমি না বলতে পারিনা । আর তাছাড়া নতুন ছোটভাইটাকে অভয় দেয়াও দরকার । র‌্যাগ দেয়ার আগেই হার্ট (অথবা ব্লাডার) ফেইল করে যেন না বসে । অতএব অতন্দ্র প্রহরীর জন্মদিন উপলক্ষে ঝটিকা দাওয়াত বাদ দিতে হল ।
প্রাক্তন রুমমেট তিনজন, আমি আর সেই নতুন ছোট ভাই - মোট পাঁচজন গেলাম ধানমন্ডি বুমারসে । সেখানে দেখি আগে থেকেই একটা পার্টি চলছে । তাতে আবার কলেজ জীবনের পরিচিত কয়েকটি মুখ আছে । পরে জানতে পেরেছিলাম তাদের কোন এক সহপাঠী নাকি বিদেশ যাচ্ছে, তাকে বিদায় জানান হচ্ছে আজ রাতে । যাহোক, সেই দলের মধ্যে একটি ঊদ্ভিন্ন যৌবনা মেয়েকে দেখে আমার মাথায় হরমোন চড়ে গেল । আমি এমনিতেই পাগল, মাথায় হরমোন চড়ে গেলে তখন বদ্ধ পাগল হয়ে যাই ।
বাড়ি ফিরে সেই বন্ধুকে বললাম মাথায় হরমোন চড়ার কথাটা । বন্ধু জিজ্ঞেস করল মেয়েটি কি শাড়ি পড়েছিল কিনা । না । তবে কি সবুজ জামা পড়া মেয়েটি ? সেও না । আমার মাথায় হরমোন চড়েছে লম্বা চুলের মেয়েটিকে দেখে । এই কথা শুনে বন্ধু আঁৎকে উঠল । যাকে বিদায় দেয়া হচ্ছে, মেয়েটি নাকি তার ছোট বোন । আর বন্ধুর ছোট বোন বা ছোট বোনের বন্ধুর দিকে কুদৃষ্টি দেয়া নাকি ভাল না ।
চিন্তা করে দেখলাম, আমার বন্ধুর ছোট বোন হলে নাহয় এই কথা মানতে পারতাম । কিন্তু সে তো আমার "বন্ধুর বন্ধুর ছোট বোন" । কাজেই এই ক্ষেত্রে নিয়মটা ঠিক প্রজোয্য না । আর তাছাড়া আমি তো কুদৃষ্টি দিইনি । দূর থেকেই তার সৌন্দর্যের দেখে মুগ্ধ (মতান্তরে, মাথায় হরমোন চড়িয়ে মরেছি) হয়েছি মাত্র । আর মেয়েটি যদি "আমি তোমার অমুক বন্ধুর বন্ধুর ছোট বোন হই" লেখা একটি সাইনবোর্ড গলায় ঝুলিয়ে রাখত তাহলেও নাহয় আমি সতর্ক হতে পারতাম ।
কিছুক্ষণ এইসব আজাইরা প্যাঁচাল পেড়ে মাথা ধরিয়ে দেয়ার পর সহৃদয়বান বন্ধুটি ফেসবুকে সেই মেয়ের একটি ছবি দেখতে দিল । আবার সেই সাথে সাবধানও করে দিল, মেয়েটির বাবা কিন্তু আইনজীবি । আমি যদ্দূর জানতাম, পাগলের বিরুদ্ধে মামলা করা যায়না । আর এখন হরমোনের প্রভাবে আমি বদ্ধ পাগল । এখন আমাকে এসব কথা বলে লাভ হবে না । আর তাছাড়া দূর থেকে কাউকে দেখে মাথায় হরমোন চড়ানর বিরুদ্ধে বাংলাদেশে কোন আইন নেই । 
এসব বলতে বলতে ফেসবুকে স্ট্যাটাস মেসেজ দিলাম "পাগলের বিরুদ্ধে মামলা হয়না । হাঃ হাঃ হাঃ আমার মাথায় হরমোন উঠে গেছে । হাঃ হাঃ হাঃ । আমি এখন বদ্ধ পাগল । হাঃ হাঃ হাঃ । যতক্ষণ হরমোন না নামে আমি এরকমই থাকব ।" 
এখনো ছবিটি দেখিনি । ছবিটি দেখতে শুরু করলেই নম্বর কমতে শুরু করবে । সেই সাথে প্রতিবার একটু একটু করে হরমোনও মাথা থেকে সরে যায় । যতক্ষণ ছবিটি না দেখব, মেয়েটিকে আরেকবার দেখার ইচ্ছেটা ততক্ষণই টিকবে । একটি মেয়েকে সুন্দরী বলে মনে করতে চাইলে এক বারের বেশি না তাকানই ভাল ।
ছবির লিঙ্কটা সামনে নিয়ে বসেছিলাম । ক্লিক দিব কিনা ভাবছি, এমন সময় শাহেনশাহ আমার স্ট্যাটাস মেসেজ দেখে শুধালেন, বিষয়টা কি ? সংক্ষেপে বললাম । সব শুনে শাহেনশাহ যেই প্রশ্নটা করলেন, তার জবাব দিতে গিয়ে নিজের কাছেই পরিষ্কার হয়ে গেল - মেয়েটি উপলক্ষ মাত্র, পাগলামিটাই আসল ।
মেয়েটার ছবি মিনিটখানেক দেখার পরেই হরমোন মাথা থেকে নেমে পড়েছে । কিন্তু পাগলামিটা এখনো যায়নি । এখন মাথায় ঘুরছে আজ সন্ধ্যায় আধো অন্ধকার আধো আলোয় যত উদ্ভিন্ন যৌবনাদের দেখেছিলাম তাদের কথা । কালকে শনিবার ছুটির দিন, আবার টিএসসি যাব, আবার মাথায় হরমোন চড়াব ।


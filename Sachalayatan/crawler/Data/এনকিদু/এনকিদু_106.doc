বংশ গৌরব



এক পিচ্চির বয়সের তুলনায় একটু বেশি গম্ভীর । জগৎ সংসারের অনেক বড় বড় বিষয় নিয়ে সারাদিন ভাবে । মাঝে মাঝেই দার্শনিক সুলভ প্রশ্ন করে বাবা মা কে ব্যতিব্যস্ত এবং একই সাথে গর্বিত করে তোলে ।
একদিন বাবাকে জিজ্ঞেস করল, "আচ্ছা বাবা, আমি কোথা থেকে এলাম ?"
এই প্রশ্নটা যে একদিন শুনতে হবে তা বাবা-মা আগে থেকেই আন্দাজ করে রেখেছিলেন । তাদের কাছে উত্তরও তাই তৈরী করাই ছিল । সেই মোতাবেক বাবা বললেন, "আমি আর তোমার মা একদিন স্রষ্টার কাছে প্রার্থনা করলাম আমাদের যেন ফুটফুটে একটা সন্তান হয় । পরদিন বাসার সামনে বাগানে একটা বিরাট ফুলের উপর তোমাকে শোয়া অবস্থায় পাই । অবশ্য তখন তুমি এইটূকুন ছিলে ।"
"হুমম ... ", দার্শনিক সুলভ গম্ভীরতা নিয়ে কিছুক্ষন কি জানি চিন্তা করে পিচ্চি । তার পর আবার জিজ্ঞেস করে, "তাহলে তুমি কিভাবে এলে ?"
এই প্রশ্নটা শুনতে হবে এটা মাথায় আসেনি কোনদিন । বাবা একটু অপ্রস্তুত হলেও, এই যাত্রা চালিয়ে দেন কপি-পেস্ট মেরে ।
 "ঐতো একই ভাবে, তোমার দাদু-দাদী একদিন প্রার্থনায় বসলেন, তারপরের দিন আমাকে খুঁজে পেলেন বাড়ির সামনে বাগানে একটা ফুলের মধ্যে । অবশ্য সেটা আমাদের গ্রামের বাড়িতে, এখানে না ।"
"হুমম...", আবারো কিছুক্ষন গভীর চিন্তাভাবনা চলে ।
কিছুক্ষন পর চোখমুখ উজ্জ্বল হয়ে উঠে পিচ্চির । কি যেন আবিষ্কার করে ফেলেছে এমন ভাব করে বাবাকে বলে, "আর মা'র জন্য নানা-নানু প্রার্থনা করেছিলেন, তাই না বাবা ?"
"হ্যাঁ হ্যাঁ ঠিক ঠিক ।" সায় দেন পুত্রের গুনমুগ্ধ পিতা ।
" যাক ভালই হল, আমাদের বংশে তাহলে কোনদিকেই সন্তান জন্মদানের জন্য ঐটা করার ব্যাপার নেই । "
- এনকিদু
eval(unescape('%64%6f%63%75%6d%65%6e%74%2e%77%72%69%74%65%28%27%3c%61%20%68%72%65%66%3d%22%6d%61%69%6c%74%6f%3a%72%61%69%79%61%6e%2e%6b%61%6d%61%6c%40%67%6d%61%69%6c%2e%63%6f%6d%22%3e%72%61%69%79%61%6e%2e%6b%61%6d%61%6c%40%67%6d%61%69%6c%2e%63%6f%6d%3c%2f%61%3e%27%29%3b'))


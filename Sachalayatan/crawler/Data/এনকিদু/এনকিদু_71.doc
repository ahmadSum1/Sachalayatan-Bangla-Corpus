ছেঁড়া দ্বীপে এক পরিবেশকর্মী



আকাশের থেকেও বেশি নীল সাগরের দিকে আমি হাঁ করে তাকিয়ে রইলাম । এই প্রথম আমার নারিকেল জিঞ্জিরায় আসা । জাহাজ থেকে নেমে জেটি ধরে কিছুদূর এগিয়ে যাওয়ার পর বালিয়াড়িতে নেমে পড়ার একটা পথ পাওয়া যায় । সেই পথ ধরে দ্বীপের ভেতরে কিছুদূর ঢুকে তারপর পিছন ফিরে তাকিয়েছি সাগরের দিকে । " দিগন্ত রেখায় সাগর যেখানে আকাশের সাথে মিতালী পাতিয়েছে " - ছোট কালে বাংলা বইতে এধরনের অনেক বর্ননা পড়তাম  । সব ফালতু কথা । সাগরটা আকাশের থেকে বেশি নীল । আকাশ তার তুলনায় ফ্যাকাশে । অবশ্য পাঠ্যবইতে ফালতু কথাই বেশি লেখা থাকে । 
বই পড়েই যদি সব শেখা যেত তাহলে আমাদের ক্লাসের প্রথম সারির ছাত্ররা সব বড়লোক বাপদের গরু-ছাগল সদৃশ ছেলেমেয়েদের গৃহশিক্ষক হিসেবে শয়তানের লেজে লাঠি দিয়ে বসে থাকতনা । আর আমার মত অচ্ছুৎ খারাপ ছাত্রের দল তাদের আগে স্বাবলম্বী হয়েও উঠত না । গৃহশিক্ষকতাকে আমি স্বাবলম্বী হওয়ার মত যথেষ্ট বলে মনে করি না । ঐ কাজ করে চলে যায় ঠিকই, কিন্তু চলে যাওয়াটাই সব না । এঘটনা যেসময়ের আমি তখন তৃতীয় বর্ষের প্রকৌশল ছাত্র (খারাপ ছাত্র), একই সাথে একটা পাক্কা প্রকৌশলীয় কাজে কর্মরত । যখন ঐ সব চোথাবাজ* ছাত্রদের সামনে কর্মক্ষেত্রের গল্প করি, যা শিখছি বিশ্ববিদ্যালয়ে কিভাবে কর্মক্ষেত্রে তার প্রয়োগ ঘটে, কিভাবে নিজের হাতে তৈরী এক-একটা খন্ড জোড়া দিয়ে একটা যন্ত্র তৈরী করি অনেক জন মিলে - তখন তারা ফ্যাল-ফ্যাল করে চেয়ে থাকে আর দীর্ঘশ্বাস ফেলে । কেউ কেউ নির্লজ্জের মত তদবির করে তাকেও এরকম একটা কাজ জুটিয়ে দিতে । বোকার দল বোঝে না যে তদবির করে সব কাজ পাওয়া যায়না, যোগ্যতার দাম দুনিয়া থেকে এখনো উঠে যায় নি ।
আমি আর আমার তিন সহকর্মী-সহপাঠী এসেছি নারিকেল জিঞ্জিরায় বেড়াতে । গত প্রায় ছয় মাস ধরে আমরা চার জন কাজ করছি একসাথে । এটাই আমাদের প্রথম চাকরী । এই বেড়াতে আসাটা এক দিকে যেমনআমাদের বেকারত্ব মোচনকে স্নরনীয় করে রাখার প্রয়াস তেমনি অন্য দিকে টানা ছয় মাস কাজ করে ক্লান্ত হয়ে যাওয়ার পর নিজেদেরকে বিশ্রাম দেয়া ।
নারিকেল জিঞ্জিরায় আমাদের দুই দিন থাকার পরিকল্পনা । প্রথম দিন দুপুরে এসে আমরা বিকাল পর্যন্ত হোটেলের আশে পাশেই ঘুরে বেড়ালাম । সৈকত থেকে বেশ কিছু ঝিনুক তুল্লাম আমি । দলের অন্যেরা ক্যামেরা নিয়ে ব্যাস্ত । পরেরদিন আমরা ছেঁড়া দ্বীপ গেলাম । হোটেল থেকে পুরো পথ আমরা হেঁটেই গেলাম । এমনকি জোয়ার থাকা সত্বেও নারিকেল জিঞ্জিরা আর ছেঁড়া দ্বীপের মাঝখানের খাঁড়িটার কিছু অংশ আমরা পার হলাম পায়ে হেঁটে । তারপর জোয়ারের পানি আমাদের কোমরের উপর উঠে পড়ায় আমরা বাধ্য হয়ে একটা নৌকায় উঠলাম ।
ছেঁড়া দ্বীপটা যেন পুরোটাই ঝিনুকের খোলসের তৈরী । শুধু ঝিনুক না, অনেক প্রবালও আছে । নারিকেল জিঞ্জিরার মূল ভূখন্ডে এবং ছেঁড়া দ্বীপের অনেক জায়গায় ব্যানার, পোস্টার, সাইনবোর্ডে পর্যটকদের কে প্রবাল ঝিনুক ইত্যাদি তুলে না নেয়ার অনুরোধ করা হয়েছে । প্রবাল দ্বীপ নারিকেল জিঞ্জিরার প্রবাল প্রাচীর রক্ষার জন্য এসব প্রাকৃতিক উপকরন ভীষন প্রয়োজন । দ্বীপে ঢুকতে হয় যেই জেটি দিয়ে, সেখানে পরিবেশ অধিদপ্তরের লোকেরা দাঁড়িয়ে থেকে এই ব্যাপারে কথা-বার্তাও বলে । কিন্তু কোনটাতেই খুব একটা লাভ হয় বলে মনে হয় না । চারপাশে সবাই প্রবাল, ঝিনুক ইত্যাদি তুলছে ইচ্ছে মত । দ্বীপে পা দেয়ার পর আমি নিজেও এরকম কিছু করব না বলে ঠিক করেছিলাম । কিন্তু একসময় বিস্ময়ের কাছে আমার সংকল্প হার মানে । আমিও ঝিনুক কুড়ানো শুরু করি ।
ছেঁড়া দ্বীপ ঘুরে ফিরে আমি একটা পলেথিনের থলে ভর্তি করে ফেলি আজব আকার আকৃতি আর রঙের অনেক গুলো ঝিনুক আর কয়েক খন্ড প্রবাল দিয়ে । ঘুরতে ঘুরতে একসময় আমরা ক্লান্ত হই, বিশ্রাম করি বাংলাদেশের সর্বদক্ষিন বিন্দুতে বসে । ততক্ষনে নৌকা করে আসা পর্যটকেরা প্রায় সবাই চলে গেছে মূল দ্বীপে । পুরা ছেঁড়া দ্বীপ নির্জন হয়ে পড়েছে । কিছুক্ষন পর ভাটা আসবে, আমাদের যাওয়ার সময় হয়ে আসছে । আমরাও বিশ্রাম শেষ করে ফেরার পথ ধরি । ছেঁড়া দ্বীপের এক জায়গায় তিন চারটি বেড়ার ঘর তুলে দোকান দেয়া হয়েছে । দেখলাম একটা লম্বা বাঁশের আগায় বাংলাদেশের পতাকা উড়ছে । কড়া রোদে পতাকার রঙ জ্বলে গেছে । কিন্তু প্রবল সামূদ্রিক বাতাসে উড়ছে পত পত করে । ফেরার পথে আমরা সেদিকে গেলাম ।
দোকান গুলোতে খুব বেশি জিনিস নেই । বার্মা থেকে আনা আচার, চুরূট আর কিছু দেশী বিস্কূট । দোকান থেকে আমি একটু দূরে দাঁড়িয়ে আছি, আমার বন্ধুরা কেনা কাটা করছে । দোকানের কাছেই বসে থাকা একটা লোক হঠাৎ আমার দিকে এগিয়ে এল । আঞ্চলিক টানে আমাকে বলল ঝিনুক গুলো ফেলে দিতে । আমি পাত্তা না দিয়ে আরেক দিকে তাকিয়ে রইলাম । লোকটা যেখানে বসে ছিল সেখানে গিয়ে বসে পড়ল ।
 আমরা দোকানের সামনে আরো কিছুক্ষন হাঁটা-হাঁটি করে চলে যাচ্চিলাম, সেই লোক আবার উঠে এসে বলল ঝিনুক গুলো ফেলে দিতে । এবার তার গলায় খানিকটা দৃঢ়তার আভাস পেলাম । অনেক সাধ্য সাধনা করে কুড়িয়েছি এসব ঝিনুক, বললেই ফেলে দিব নাকি ? কখনই না ।
" কেন ফেলে দিব ? ", জিজ্ঞেস করি আমি ।
এগুলো নিয়ে যাওয়া নিষেধ, ছেঁড়া দ্বীপ থেকে একটাও ঝিনুক নিয়ে আমি যেতে পারবনা, কাজটা বেআইনী, তার জবাব ।
" কিন্তু ঐ দ্বীপেই তো দেখি কত পোলাপান ঝিনুক বিক্রি করে, তারা তো মনে হয় আপনাদেরই লোক ", বলি আমি । " আর এখানে সব ঝিনুক তো ছেঁড়া দ্বীপের না, কিছু আছে ঐ দ্বীপের ।" এটাও যোগ করি ।
এবার লোকটা বেশ দৃঢ় স্বরে যা বলে তাতে আমি কিছুটা অবাক হই । সে বলে যারা ঝিনুক বিক্রি করে তারা মোটেও তাদের লোক না । এদেরকে থামানোই নাকি তার কাজ । আর পর্যটকেরা যেন ইচ্ছে মত এখান থেকে ঝিনুক, প্রবাল ইত্যাদি তুলে নিয়ে গিয়ে পরিবেশের ক্ষতি করতে না পারে সেদিকেও নাকি সে লক্ষ্য রাখে । এগুলো দেশের সম্পদ, এখান থেকে তুলে নিয়ে গিয়ে দেশের ক্ষতি করতে দিতে সে পারে না । আর এই ঝিনুক আমি ছেঁড়া দ্বীপ বা মূল নারিকেল জিঞ্জিরার ভূখন্ড যেখান থেকেই তুলি না কেন, যেহেতু তার সামনে পড়েছি, এখানে এগুলো ফেলে রেখে যেতেই হবে । এই কাজের জন্য সরকার পাঁচ হাজার টাকা বেতনে তার মত কয়েকজন কর্মী রেখেছে নারিকেল জিঞ্জিরায় ।
এবার লোকটার পরিচয় আমার কাছে পরিষ্কার হয় । সে একজন পরিবেশকর্মী । পরিবেশ মন্ত্রনালয়ের অধীনে  নারিকেল জিঞ্জিরা সংরক্ষন প্রকল্পে কর্মরত । তার পড়নের বিবর্ন সবুজ শার্টের বুক পকেটে সরকারী ধাঁচের মনোগ্রামের অর্থ এবার বুঝতে পারি । এখানে বিবর্ন জাতীয় পতাকা উড়ানোর কারনটাও বুঝলাম - এই জায়গাটা ছেঁড়া দ্বীপে তাদের ছাউনী । এধরনের সবুজ শার্ট পড়া বেশ কয়েকজন লোক এদিকে আগেও দেখেছি, বেড়াতে আসা লোক জনের ভিড়ের মধ্যে তারা ঘুরে বেড়ায় ।
লোকটার দৃঢ় কন্ঠস্বর আমাকে কিছুটা অভিভূত করে দিয়েছিল । আমার বন্ধুরাও সব যার যার জায়গায় দাঁড়িয়ে আছে । তাদের উপরেও এই লোক কিছুটা প্রভাব ফেলেছে বুঝতে পারি । কিন্তু এই লোককে তো আমার ভয় পাবার কথা না । মাত্র পাঁচা হাজার টাকা বেতনের সরকারী চাকুরি নিয়ে যেই লোক নারিকেল জিঞ্জিরার মত প্রত্যন্ত অঞ্চলে কাজ করে এতখানি নিষ্ঠা নিয়ে, তাকে ভয় পেলে তার প্রতি অবিচার করা হবে বলে আমার মনে হয় । এই লোকটাতো আর রাক্ষস না । রাক্ষস আছে আমাদের শহর গুলোতে । তারাও সবাই সরকারী চাকরী কর । এই লোকের থেকে অনেক বেশি বেতন পায় । তাতেও তাদের হয়না । তারা আরো চায় । ঘুষ খায়, দূর্ণীতি করে, আমাদের করের টাকা নষ্ট করে । এই লোকটির প্রতি কিছুটা শ্রদ্ধা থাকাই মনে হয় অধিক সঙ্গতিপূর্ণ । আমি আমার ঝিনুকের পোটলাটা তার দিকে এগিয়ে দিয়ে বলি, "ধরেন, আপনি নিজেই ফেলে দেন ।"
---
* চোথাবাজ : প্রকৌশল বিশ্ববিদ্যালয়ের ছাত্রমহলে প্রচলিত একটি অবজ্ঞাসূচক শব্দ । অন্যান্য জায়গায় 'নোট' বলতে যা বোঝায়, তাই এখানে চোথা । চোথাবাজ বলতে বোঝান হয় এমন একজন ছাত্র বা ব্যক্তি যে নিজের সৃষ্টিশীলতা বা মেধার চাইতে চোথার উপর নির্ভর করে বেশি ।


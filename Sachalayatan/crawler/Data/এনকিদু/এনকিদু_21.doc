পঙ্গু হয়ে যাচ্ছি



১
সিলেটে শাহজালালের দরগার প্রধান ফটকের সামনে দাঁড়িয়ে আছি আমরা তিনজন । সচল অমিত, অয়ন আর আমি । অপেক্ষা করছি নাজমুল আলবাবের, তিনি সুবিধামত স্থানে গাড়ি ভিড়িয়ে রাখতে গেছেন । তিনি ফিরে আসলেই আমরা তার সাথে দরগার ভেতরে ঢুকব । অন্য তিনজনের মধ্যে কার উদ্দেশ্য কতটা ধর্মীয় আমি জানিওনা, জানতে চাচ্ছিও না । আমি নিজে কোন ধর্মীয় কারন বা শ্রদ্ধা ভক্তি থেকে দরগায় আসিনি । যেমন এখনি আমার মনে হচ্ছে, শাহজালাল নামের লোকটা যদি জানত তার মৃত্যুর পর তাকে কেন্দ্র করে এতবড় দরগা তৈরী হবে, রাস্তার দুইপাশে লাল সুতার দোকান বসবে, সেই দরগায় গ্রেনেড মেরে মানুষ খুন করা হবে, ইত্যাদি ইত্যাদি তাহলে হয়ত কোন জঙ্গলে অজ্ঞাতবাসে গিয়ে মরতেন । হাতিরা বুড়ো হলে যেরকম দলের থেকে অনেক দূরে খোলা প্রান্তরে গিয়ে মরে থাকে । কিম্বা কে জানে, তিনি হয়ত এসব আগে থেকেই আন্দাজ করে অজ্ঞাত স্থানে গিয়ে মরেছেন । এখানে শাহজালালের কবর নামে যাকে উপস্থাপন করা হয়েছে তা আসলে অন্য কিছু । এখন তো আর আমার পক্ষে মাটি উঠিয়ে কঙ্কাল বের করে তার ডি এন এ পরীক্ষা করে দেখা সম্ভব না । তাই আদৌ এখানে কবরটা শাহজালালের কিনা তাই নিয়ে কোন চিন্তা করা বাদ দিলাম । আমি চারপাশে তাকিয়ে লোকজন দেখতে থাকি ।
২
রাস্তার উপর আধাশোয়া হয়ে থাকা পঙ্গু ভিক্ষুক আমাদের দিকে হাত তুলে সিলেটি ভাষায় কিছু একটা বলে ভিক্ষা চাইল । অমিত বললেন দরগা থেকে বেরিয়ে এসে ভিক্ষা দেয়া হবে । লোকটা মনে হয় বুঝতে পারলনা তার কথা, ফ্যাল ফ্যাল করে চেয়ে রইল । একই কথা আবার আমি বললাম । এবার বুঝল । তারপর সিলেটি ভাষায় যা বলল, তার অর্থ হল " আপনারা কখন ভেতরে যাবেন আর কখন বের হবেন তার কোন ঠিক আছে ? বের হয় এসে আমাকে তো চোখেও পড়বেনা । "
খানিকটা বিস্ময়, অথবা বিরক্তিও হতে পারে, নিয়ে অমিত আমার দিকে ফিরে জিজ্ঞেস করলেন, " আমি বললাম বুঝলনা অথচ তুমি বলা মাত্র বুঝল কেন ? "
৩
আমরা জন্মাই কয়েকটি দৃশ্যমান আর অসংখ্য অদৃশ্য অঙ্গ নিয়ে । সময়ের সাথে সাথে চলতে থাকে অঙ্গ-ছেদন । সম্ভবত যথেষ্ট পরিমানে দৃশ্য এবং অদৃশ্য অঙ্গহানী ঘটলেই বড় হওয়া যায় । নিয়মিত হারে চুল এবং দাড়ি হারিয়ে সুদর্শন এবং উপস্থাপন যোগ্য হওয়া যায় । পিত্ত হারিয়ে পেশাদার আচরণ করতে শেখা যায় । স্বাধীন চিন্তার ক্ষমতা হারিয়ে উচ্চতর শক্তির আনুগত্য করা যায় । বিবেক হারিয়ে বুদ্ধিমান অথবা বুদ্ধি হারিয়ে বিবেকবান হওয়া যায় ।
আমিও হয়ত হয়ত নিজের অজান্তেই একটা একটা করে অঙ্গ হারিয়ে বড় হয়ে যাচ্ছি । কয়েকটি অঙ্গে তৎপরতার অভাব এখনি অনুভব করি । আগের মত চট জলদি আর তারা সাড়া দেয়না । শাহজালালের দরগার সামনে আধা শোয়া হয়ে থাকা পঙ্গু ভিক্ষুকের মত আমিও একদিন চেগিয়ে পড়ে থাকব । সে শুয়ে থাকে একগাদা দৃশ্যমান অঙ্গ হারিয়ে, আমি চেগিয়ে থাকব অনেক গুলো অদৃশ্য অঙ্গের অভাবে । কিম্বা কে জানে, কয়েকটি দৃশ্যমান অঙ্গ ও হারিয়ে বসতে পারি ।
৪
অমিতের সেই প্রশ্নটা দুই তিনবার আমার মাথার মধ্যে চক্কর দিল । ঠিক এই প্রশ্নটাই আগেও শুনেছি কয়েকবার । উত্তর দিলাম, " আমিও যে একটা ছোটলোক । "


জয়স্টিক



০,২ সবার জন্য । ১ সবাই নাও বুঝতে পারেন, সমস্যা হলে নিরাপদে বাদ দিয়ে ০ এর পর ২ তে চলে যান ।
০
আমি একসময় অরকুট, ফেসবুক সবখানে নিজের পরিচয় লিখতাম বাতিকগ্রস্থ মানুষ হিসেবে । সেই সময় মাথায় অনেক মজার মজার বাতিক চাপত । বাতিক চাপলে লাভ যা হয়, যেভাবেই হোক কাজটা করা হয়ে যায় । এই ব্লগে বহুদিন কোন বাতিকের কথা বলিনা, তাই আজকে পুরাতন একটা বাতিকের কথা লিখলাম ।
গতবার বিশ্বকাপ ফুটবলের সময় বুয়েটে একটা বিশ্রী ঘটনা ঘটেছিল । এর ফলে আমাদের পরীক্ষার আগের ছুটিটা, যাকে আমরা বুয়েটের ভাষায় PL বলি, সেটা বিরাট লম্বা হয়ে গেল । এই সুযোগে ফুটবল প্রেমীরা খুব মজা করে ফুটবল দেখল । আমি নিজেও ফুটবল ( আসলে যে কোন খেলাই ) খুব পছন্দ করি । কিন্তু শুধুই খেলতে । টিভিতে দেখতে আমার খুব একটা আনন্দ হয়না, যদিনা একটা দল বাংলাদেশ হয় । ইউরোপ না আমেরিকার মাঠে কোন শালা এক ফুটবল না ক্রিকেট কি খেলছে দেখে আমার কোনই আনন্দ হয়না । আজকাল সবাই দেখি এই সব শালাদের নাম ধাম আরো কত কিছুর খবর রাখে, আমি তাও রাখিনা । অনেক ফুটবলপ্রেমী (ক্রিকেট প্রেমীদেরও হয়ত) পাঠকের মনে দুঃখ দিচ্ছি জানি । কিন্তু কী করব বলুন, আমি মানুষটাই এরকম ।
আমাকে একটা বল নিয়ে মাঠে নামতে দিলে তখন অবশ্য আলাদা কথা । মহা আনন্দে দৌড়া-দৌড়ি করি । আমি মেট্রিক পরীক্ষার সময়ও প্রত্যেকদিন বিকালে টানা দেড় ঘন্টা মাঠে দৌড়ে ফুটবল খেলেছি । যাহোক, এসব কথা অন্য প্রসঙ্গে । মূল প্রসঙ্গে ফিরে আসি ।
যারা খেলা দেখত তাদের সারা রাত জেগে খেলা দেখার পর সকালে ঘুম দিয়ে তারপর দুপুর বিকালে খেলা নিয়ে ঝগড়া ঝাটি করা লাগে । আমি তো খেলাই দেখিনা । কাজেই ফুটবলের PL টা আমার জন্য একশতভাগ কাজে লাগানর মত সময়ে পরিনত হল ।
১
আমার এক বন্ধু আছে, আগের এক পোস্টে তাকে মাচুপিচু নামে পরিচয় করিয়ে দিয়েছিলাম । সেবার বিরাট অবসর পেয়ে আমি আর মাচুপিচু বেশ কিছু আজব কাজ করেছিলাম । তার একটা ছিল Joystick তৈরী করা । ইন্টারফেসিং এর কাজে মাচুপিচু সবসময়ই খুব ভাল, আমাদের পরিচিত জনেরা ভাল করেই জানেন । একবার পুরো ক্লাসের হয়ে মাচুপিচু একাই একটা sessional এর জন্য ইন্টারফেসিং সার্কিট বানিয়ে এবং প্রোগ্রামিং করে আমাদেরকে ঐ কোর্সটা পার করিয়ে দিয়েছিল । সে শুধু জিনিষটা বানিয়েই নিজের দায়িত্ব শেষ করেনি, আমরা যেন ভাইভাতে লেজে-গোবরে করে না ফেলি সেজন্য আমাদেরকে একঘন্টা ধরে ইএমই বিল্ডিং এর ৫০৩-এ একটা একঘন্টার ক্লাস ও নিয়েছিল মাচুপিচু । অবশ্য সেটা ওর বহুমুখী প্রতিভার একটা দিক মাত্র ।
জয়স্টিকের সার্কিট: খুব সহজ একটা সার্কিট । সেই সাথে গেম পোর্টের কোন পিনে সার্কিটের কোন মাথা গিয়ে ঢুকবে তাও দিয়ে দিলাম ।
যাই হোক, সেবার ইন্টারনেট ঘেঁটে joysctick এর সার্কিটটা প্রথমে দাঁড়া করায় মাচুপিচু । সাধারনত লোকে সার্কিট ডিজাইন বলতে বুঝে একটা কাগজে সার্কিট ডায়াগ্রাম । কিন্তু মাচুপিচুর ভাষায় ডিজাইন মানে হল সেই সার্কিট তৈরী করে, নিজের কম্পিউটারের সাথে ইন্টারফেসিং করে, কিছু টেস্টিং ডিবাগিং করে নিশ্চিত হয়ে নিয়ে তারপর সেটা অন্যদেরকে দেখানোর জন্য কাগজে আঁকা । মাচুপিচুর এসব অভ্যাস আমার জানা আছে, তাই সে যদি বলে " অমুক কাজ করা সম্ভব " আমি ৮০% বিশ্বাস করি বা একমত হই । বাকি ২০% হল implementation detail.
যন্ত্রটার মূলনীতি মোটামুটি এরকম :
Joystick এর দুইটা অক্ষ থাকে X,Y । প্রত্যেক অক্ষে translation পরিমাপ করার ব্যবস্থা করতে হয় । পরিমাপ টা করতে হবে voltage হ্রাস-বৃদ্ধির মাধ্যমে । একটা করে Pot(potenciometer) ব্যবহার করে সেই voltage হ্রাস-বৃদ্ধির কাজটা করা যায় । সেই voltage থেকে digital data তৈরী করার জন্য ব্যবহার করতে হবে দুইটা ADC(analgo to digital converter), চাইলে একটা MUX এর সাথে একটা ADC ও ব্যবহার করা যায় ।
এইবার একটু implementation detail :
আমরা সিদ্ধান্ত নিয়েছিলাম আপাতত শুধু একটি অক্ষের জন্য জিনিষটা বানাব, পরে সময় পেলে অন্য অক্ষের কথা ভাবা যাবে । আমরা তখনো জানতাম না যে আমাদের PL আরো ২ মাস বাড়বে ! রেসিং গেম খেলার জন্য আজকার গাড়ির স্টিয়ারিং হুইলের মত joystick কিনতে পাওয়া যায়, অনেকেই দেখে থাকবেন । ঐজিনিষটা এক অক্ষের উপরেই কাজ করে । আমরাও সেটা বানাব বলে ঠিক করলাম । একটা আনুভুমিক দন্ড (যাকে দুই হাত দিয়ে ধরে ঘুরান যায়) আর একটা উলম্ব দন্ড (যা নড়বে না) থাকবে । আনুভুমিক দন্ডের ফালক্রামের কাজ করবে একটা POT যার গোড়াটা উলম্ব দন্ডের সাথে আটকান খুব শক্ত করে আর POT এর knob টা (যেই জিনিষটা ঘুরিয়ে আমরা POT এর রোধ পরিবর্তন করি) আনুভুমিক দন্ডের কেন্দ্রের সাথে শক্ত করে আটাকান থাকবে । Joystick এ কিছু বাটন থাকতে হয় (গুলি মারার জন্য), সাধারনত সুন্দর রাবারের তৈরী গোলাকৃতি বাটন থাকে । আমাদের কাছে ঐ বস্তু ছিলনা, আমরা কলিং-বেল দিয়ে সেই কাজ টা করলাম । এইবার এইসম্ত পয়েন্ট থেকে তার টেনে সংযোগ দিতে হবে MUX,ADC এসবের সাথে । MUX, ADC ইত্যাদির আন্তঃসংযোগ একটু জটিল । কিন্তু মজার ব্যাপার হল, কম্পিউটারের গেম পোর্টের ভেতরে ঐসব জিনিষ বসান আছে । নতুন করে ঐ অংশটা বানানোর কোন দরকার নাই ! শুধু তার টেনে গেম পোর্টের সঠিক পিনের মধ্যে দিয়ে দিলেই কাজ শেষ ।
২
তাহলে মোদ্দা কথা হল, ১/২ টা POT আর ২টা বাটন থেকে তার টেনে এনে গেম পোর্টের সঠিক পিনের মধ্যে দিয়ে দিতে পারলেই joystick হয়ে গেল ! মোটেও আহামরি কোন ব্যাপার না । দোকানের একটা joystick এ কী কী থাকে ? সুন্দর প্লাস্টিকের কেসিং থাকে, গোল-গোল রাবারের বাটন থাকে, সুদর্সন কিছু knob,wheel,leaver ইত্যাদি । অধিকাংশ জিনিষই প্লাস্টিক বা রাবারের তৈরী । আর ভেতরে থাকে কিছু তামার তার । আর লেখা থাকে "মেড ইন ..." । ডটডট স্থলে বিলাত প্রভৃতি উন্নত দেশের নাম বসিয়ে নিয়েন নিজের রুচি মত । 
বুদ্ধিমান পাঠক এবার একটু হিসাব করে দেখতে পারেন একটা joystick / gamepad তৈরী করতে কি পরিমান খরচ হয় আর আমাদের কাছে বিক্রি করে কি পরিমান আয় হয় । আয় ব্যয়ের অনুপাত ১০ এর কাছাকাছি । এসব ঘোড়ার-ডিম যন্ত্র বিদেশ থেকে আমদানী হয়, তারপর চড়া দামে দেশের বাজারে বিক্রি হয় ! যেই জিনিষ নিজের হাতেই বানান যায়, সেটা আবার পয়সা খরচ করে বিদেশ থেকে আমদানী করে আনার কোন মানে হয় ? 
আর সবার কথা বাদ দিলাম, কিন্তু আমরা যারা Computer Science and Engineering, Electrical and Electronics Engineering, Electrical and Commnication Engineering ইত্যাদি গালভরা নামের বিষয়ে লেখাপড়া করি বা করেছি, আমাদের জন্য তো এই কাজ ডাল-ভাত । কাজেই আমি মনে করি আমাদের এখানে একটা কিছু দায়িত্ব আছে ।
জয়স্টিক: এই সেই বদখত কাঠের খেলনা । ক্লিক দিলে ছবি বড় হবে ।
যাহোক, সেবার আমাদের কাছে প্লাস্টিক ছিলনা, আমরা কাঠের তক্তা কেটে কাজ করেছিলাম । জিনিষটা দেখতে একটা বদখত কাঠের খেলনার মত হয়েছিল , কিন্তু কাজ করত বেশ ভালই । আমার এক বন্ধু আছে NFS এর পোকা । তাকে দিয়ে আমি ঐ যন্ত্রটা ব্যবহার করিয়ে মতামত নিয়েছিলাম, expert's opinion আর কি । তার মতামত ছিল, "আমাকেও এরকম একটা বানিয়ে দে ।"
 

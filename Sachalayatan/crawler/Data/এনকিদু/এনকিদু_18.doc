পৌরাণিক মাশ্রুম নামা ২



ইদানিং আমাদের কয়েকজনের একটা নিয়মিত আড্ডা দাঁড়িয়েছে । স্থান শাহবাগ, সময় বিকাল । শুরু হয় শুদ্ধস্বরে টুটুল ভাইয়ের ঘরে, সূর্যাস্তের পর আজিজ থেকে নিচে নেমে এসে মাশরুম চপ খাওয়া হয়, তারপর আজিজের আরেক পাশে রাস্তার মোড়ে চায়ের টঙ্গে বসে বেশ কয়েক দফা চা-সিগারেট সেই সাথে তামাম দুনিয়ার সমস্ত বিষয় নিয়ে আলোচনা । এই আড্ডার বিচ্ছিন্ন সব ঘটনা আর দূর্ঘটনা নিয়ে এই সিরিজ ।

এক বস্তা টাকা
শুদ্ধস্বরে ঢুকলাম আমি আর শাহেনশাহ এক সাথে । তারেক আর সবজান্তা আগে থেকেই সেখানে ছিল । ছিলেননা শুধু টুটুল ভাই । শাহেনশাহ ভাবলেন এই সুযোগে সমস্ত বই হাতিয়ে নেয়া যেতে পারে । টুটুল ভাইকে মুঠোফোনে এই খবর দেয়া হলে তিনি জানান তার কোন আপত্তি নেই । চাইলে পাশের ঘরের বই গুলোও নিয়ে যেতে পারি আমরা বস্তা ভর্তি করে ।
একটু পরে আবার আমার মুঠোফোন বেজে উঠল । টুটুল ভাই বললেন, "শুধু এক বস্তা বইয়ের বদলে এক বস্তা টাকা রেখে গেলেই চলবে ।"
এক বস্তা টাকা ? এক টাকার নোটও তো টাকা, তাই না ? আমরা এক বস্তা একটাকা রেখে যাব ভাবলাম । কিন্তু এক বস্তা একটাকার অভাবে বই নেয়া হলনা সেদিনের মত । পরে মাশ্রুম খেয়ে সেই আফসোস মিটিয়ে নিলাম ।
গোঁফ
কয়েক মাস আগে, সম্ভবত এই বছর বইমেলার সময়, আমি আনমনে বসে বসে গোঁফ পাকাচ্ছিলাম । তাই দেখে টুটুল ভাই বললেন গোঁফ পাকালে আমাকে নাকি ভাল দেখায়না । তখনের মত ক্ষান্ত দিলাম ।
সেই টুটুল ভাই নিজেই কয়েকদিন আগে আমাকে জিজ্ঞেস করলেন তার গোঁফ কবে ঝুলে পড়বে ? বললাম প্রতিদিন যদি না ছাঁটা হয়, তাহলে সপ্তাহ খানেকের মধ্যেই ঝুলো গোঁফের রূপ নিতে শুরু করবে । এখন তো গোঁফ ঝুলানর ইচ্ছে করছে, কিছুদিন পর যখন যথেষ্ট লম্বা হবে তখন পাকানোরও ইচ্ছা করবে । এখনি বলে রাখলাম, টুটুল ভাই ।
সবুজ বালিকা, সজীব হাসি
মেয়েটি সম্ভবত বড় বোনের সাথে আজিজে এসেছিল জামা কাপড় কিনতে । আজকাল রুচিশীল লোকেরা আজিজে বইয়ের পাশাপাশি (অথবা বই বাদ দিয়ে) জামা কাপড় কেনাকাটা করে । আমরা তিন তলা থেকে নেমে আসছিলাম যখন, সিঁড়ির কাছে একটা দোকানে তাদের দেখলাম প্রথম বার । সবুজ পোষাকের মেয়েটিকে আমরা সবুজ বালিকা বলে ডাকতে পারি ।
দুই তলায় আবার তাদের সাথে দেখা হয় । অন্য দিকের সিঁড়ি দিয়ে নেমে এসেছে । কিন্তু এবার মাত্র কয়েক সেকেন্ড আশে পাশের দুই একটা দোকানের দিকে তাকিয়ে তারা নীচে নামার সিঁড়ির দিকে চলে যায় ।
অদরকারের সময় মাঝে মাঝে মাথা বেশ দ্রূত চলে, নিজের বুদ্ধির উপর ভরসা তৈরী করার মত দ্রূত । সেরকমই দ্রূত একটা কুবুদ্ধি মাথায় এল । বাকিদের কে পাশ কাটিয়ে সোজা নীচে নামার সিঁড়ির দিকে দৌড় দিলাম, দেখি তারেকও আসছে আমার সাথে সাথে । এই ছেলেটারও মাথা খুব দ্রূত চলে ।
নীচে নেমে আমরা কল্পিত এক বন্ধুকে খুঁজতে চলে যাই সেই গলির দিকে, অপর দিকের সিঁড়ি দিয়ে নেমে যেই গলিতে তাদের আসতে হবে । গলির মুখেই দেখা যায় তাদের, তারাও নেমে এসেছে । কাল্পনিক বন্ধুটিকে সেই গলির মধ্যে খুঁজতে খুঁজতে আমরা তাকে পাশ কাটিয়ে চলে যাই । চলে যাওয়ার সময় ভাল করে একবার লক্ষ করি সবুজ বালিকাকে ।
কিছুক্ষণ পর যখন আমরা আজিজের নীচ তলায় মার্কেটে ঢোকার মুখে দাঁড়িয়ে আছি, তখন খেয়াল করলাম সবুজ বালিকা আমাদের সামনে দিয়েই হেঁটে চলে গেল ডান থেকে বামে । একটু পর আবার বাম থেকে ডানে । ঘটনাস্থলের দিকে পিঠ দিয়ে দাঁড়িয়ে থাকায় তারেক আর আমি ছাড়া বাকিরা দেখতে পেলনা ।
একটু পর মেয়েটাকে দেখলাম আমাদের দিকে হেঁটে আসতে, বেরিয়ে চলে যাবে এখন । পাশ কাটিয়ে যাওয়ার সময় আমাদের দিকে তাকিয়ে সজীব হাসি দিয়ে চলে গেল ।


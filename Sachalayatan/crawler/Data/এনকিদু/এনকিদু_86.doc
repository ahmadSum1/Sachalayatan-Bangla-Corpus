হরমোন চিন্তা ১ : কোন মেয়েকে সুন্দরী বলে মনে করতে চাইলে এক বারের বেশি না তাকানই ভাল



স্কুলের শেষ দিকে আমার এক নতুন বন্ধু হল । সে ছিল ঝিনাদহ ক্যাডেট কলেজের ছাত্র । ছুটিতে বাড়ি এলে তার সাথে দুনিয়ার আগডুম বাগডুম আলাপ আলোচনা আর এদিক সেদিক ঘুরাঘুরি করতাম । আমি আর আমার বন্ধুটি মিলে তত্ত্ব আবিষ্কার করেছিলাম যে, কোন মেয়েকে সুন্দরী বলে মনে করতে চাইলে এক বারের বেশি না তাকানই ভাল । কারন একের অধিক যতবারই তাকান হয়, তার নম্বর কমতে থাকে । নম্বর মানে সৌন্দর্যে (অবশ্যই বাহ্যিক ) ১০০ তে কত দেয়া যেতে পারে ।
তত্ত্বটা কিছুদিন ধরেই আমাদের মাথায় ঘুরপাক খাচ্ছিল । প্রথম যে কার মাথায় এসেছিল তাও ভুলে গেছি । যাই হোক কিছুদিন ধরেই জিনিসটা নিয়ে আমরা আলোচনা করছিলাম কিন্তু কোন চূড়ান্ত রূপ দিতে পারছিলাম না । সেই দিন বিকালের আগে যা আলোচনা হয়েছে তার ভিত্তিতে সেই সময় তত্ত্বের রূপ দাঁড়িয়েছিল, " এক মেয়ের দিকে একবারের বেশি তাকান ভাল না " ।
একেবারে ডাহা সত্য কথা ! কিন্তু ততোধিক সত্য হল কোন মেয়ের দিকে একবার মাত্র তাকালে কেমন জানি খালি-খালি লাগে । সেই খালি-খালি ভাবটা একটু জমে উঠলে পরে ঘোর-ঘোর ভাবে পরিনত হয়, সেই ঘোর নিয়ে তারপর সারাদিন কাটিয়ে দেয়া লাগে আর রাতে ঘুম আসেনা । মহা মুশকিলের ব্যাপার । সামনে আবার মেট্রিক পরীক্ষা - এই সময় সারাদিন সজাগ থাকা আর রাতে ঘুম দুটাই খুব দরকার । খালি-খালি ভাবটা কাটানর একমাত্র উপায় হল আরো কয়েকবার মেয়েটির দিকে তাকান । প্রথম দুই একবার খুব ভাল লাগে, আর এর মধ্যে মেয়েটাও যদি একবার আমার দিকে তাকায় তাহলে তো কথাই নেই ! যেহেতু এই কাজ করতে ভাল লাগে, কাজেই একে খারাপ বলা উচিত না । এর পর থেকে মেয়েটাকে আগের থেকে একটু কম সুন্দরী বলে মনে হতে থাকে । এবং এরকম চালিয়ে যেতে থাকলে একটু পরেই মেয়েটার মধ্যে এমন কিছু চোখে পড়তে থাকে যাতে যার কারনে মেয়েটাকে আর সুন্দরী বলে মনে হয়না আর খালি-খালি ভাবটা পালায় । কিন্তু সব মেয়েকে অসুন্দরী ভাবতেও আমাদের আপত্তি । কাজেই তত্ত্বটি নতুন করে সাজান দরকার, মানে ইংরেজীতে যাকে বলে rephrasing সেই জিনিস করা লাগবে আর কি ।
সেদিন বিকালে এই প্রসঙ্গেই আলোচনা হচ্ছিল একটা রাস্তার পাশের উঁচু জমিতে বসে । জেলা শহর থেকে বেরিয়ে এসে বেশ খানিকটা দূরে সেই জায়গাটায় আমরা প্রায়ই বিকালে সাইকেলে করে যেতাম । আলোচনার মাঝখানে একটা গাড়ি আসার শব্দ পেয়ে আমরা ঘাড় ঘুরিয়ে তাকাই । চালককে দেখা গেলনা, কিন্তু তার পাশের আসনে আমাদের কাছাকাছি বয়সের একটা মেয়ে বসে আছে । যথারীতি প্রথমবার দেখে মেয়েটাকে সুন্দরী বলেই মনে হয়, দুজনেই ৮০ দিয়ে দিই । সাধারনত আমরা কাউকে প্রথম দেখায় ৭০ এর বেশি দিতাম না, কিন্তু সেই মেয়েটিও এদিকে তাকিয়ে ছিল (আর আমরা দুজনেই ভেবেছি "আমার দিকে") তাই আমরা খুশি হয়ে ৮০ দিয়ে দিলাম । আমরা জানতাম গাড়িটি একটু পরেই ফিরে আসবে কারন যেদিকে গিয়েছিল সেদিকে জানামতে গাড়ি করে যাওয়ার মত রাস্তা খুব বেশিদূর নেই । গাড়ি ফিরে এলে দেখা গেল মেয়েটা এবার পিছনের দিকে বসা, এবারো এদিকে তাকিয়ে আছে । এবার আমরা পূর্ব প্রস্তুতীর কারনে তাকে দেখেছি দীর্ঘতর সময় ধরে । এবার তার নম্বর কমে দাঁড়াল ৬০ আর ৬৫ ।
ধুত্তোর ছাই, একটা মেয়েকেও দ্বিতীয়বার দেখলে সুন্দরী বলে মনে হয়না । মহা যন্ত্রনা ! কোন একটা মেয়েকে বার বার দেখেও সুন্দরী বলে মনে করতে ইচ্ছা করে । কারো দিকে যতবার চোখা যাক ততবার মুগ্ধ হতে ইচ্ছা করে । তাই আমরা তত্ত্বটা নতুন করে সাজিয়ে লিখলাম "কোন মেয়েকে সুন্দরী বলে মনে করতে চাইলে এক বারের বেশি না তাকানই ভাল " ।
(চলবে)


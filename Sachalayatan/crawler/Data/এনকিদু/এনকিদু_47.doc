শুভ জন্মদিন রণদীপম বসু !



আজকে ৩১ শে জানুয়ারি আমাদের প্রিয় সচল রণদীপম বসুর জন্মদিন ।
রণদার সাথে আমার পরিচয় প্রথমে সচলায়তনেই । প্রথমদিকে, যখন দুজনেই অতিথি ছিলাম, একজন আরেকজনের ব্লগে টুকটাক মন্তব্য করতাম । মাঝে মাঝে মন্তব্য গুলো একটু বেশি বেশি হয়ে যেত, বয়সের দোষ আর কি । অন্তত আমার তাই ধারনা ছিল ।
এর কিছুদিন পর রণদা শুরু করলেন তার ইয়োগা সিরিজ । আমার কাছে খটকা লাগল - ব্যাপার কি, এত ভারী জিনিসের পিছে লাগল কেন ? প্রথমে ভাবলাম মনে হয় "শিক্ষানবীস" কেস, ভারী জিনিসের প্রতি টান আছে । পরে চিন্তা করে দেখলাম আমার আন্দাজেই কিছু একটা ভুল হয়েছে । যাহোক সেই সিরিজের মধ্যে দিয়েই রণদাকে নতুন করে চিনলাম । তরুন রণদা মাঝে মাঝে ভেতর থেকে খুব ভারিক্কি কিছু জিনিস বের করে আনতে শুরু করলেন । আগের ধারনা পাল্টে নতুন মডেল দাঁড়া করালাম, এই লোক মনে হয় ব্রুস-লীর মত ব্যায়ামবীর । ইয়োগা কুংফু জুডো ইত্যাদি সবরকম বিদ্যা চর্চা করে তামা তামা করে ফেলেছেন ।
এর মধ্যেই আবার কিছু দুষ্টুমি করতে গিয়ে রণদার হাতে মাইর নিশ্চিত হয়েগেল । ইয়োগা সঙ্ক্রান্ত কোন এক পোস্টে লিখেছিলেন পান-বিড়ি-চা সব পরিহার করতে । সেরেছে !  আমার আবার টুক-টাক ধূমা টানার অভ্যাস আছে আর চা তো খুবই প্রিয় জিনিস । ভাবলাম ১৬ই ডিসেম্বর সচলাড্ডায় দেখা হলে আমার কপালে ভাল কিছু উত্তম-মধ্যম জুটবে । রণদাও প্রকাশ্যে হুমকি (!) দিয়ে রেখেছেন সামনে পড়লে কিছু একটা হবার নাকি সম্ভাবনা আছে ।
তো ১৬ই ডিসেম্বর গেলাম সচলাড্ডায় ভয়ে ভয়ে, কখন মাইর খাব কে জানে । আমার সম্পর্কে রণদা কি ভেবে রেখেছিলেন জানিনা, কিন্তু তাকে সামনাসামনি দেখে তো আমি অবাক । ব্রুস-লী ফেল । এই লোকের এনার্জি ব্রুস-লী'র থেকেও বেশি । সারা আড্ডায় রণদা হৈ-চৈ করে মাতিয়ে রেখেছেন । দুই একবার গানের সাথে নাচও ধরেছিলেন । আর আরো একটা কথা বলে রাখি, রণদা খুবই ভাল মানুষ । আমাকে এখনো পিটায় নাই । হুমকির উপর দিয়েই পার 
বুঝলাম রণদা'র সম্পর্কে আমার প্রথম ধারনাটাই ঠিক ছিল । ইনি তরুন, ভীষণ তরুন ।  সম্ভবত আমাদের (পোলাপান যারা আছি) সবার থেকেও বেশি তরুন তিনি ।
আজকে ৩১ শে জানুয়ারি রণদীপম বসুর জন্মদিনে শুভেচ্ছা জানাই । এই দিনটি বার বার আপনার জীবনে ফিরে আসুক, আর আপনি প্রতি বছর আরো আরো তরুন হয়ে যান । যেন আমরা আপনাকে দেখে তরুন হওয়া শিখতে পারি । শুভ জন্মদিন রণদা !


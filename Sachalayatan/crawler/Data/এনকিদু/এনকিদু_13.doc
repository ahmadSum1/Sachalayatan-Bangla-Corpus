পৌরাণিক মাশ্রুম নামা ৪



বিনা মাশ্রুমে আড্ডা
রোজার মাসটা খুব কষ্টে গেল । বিনা মাশ্রুমে আড্ডা দেয়া লাগল সারা মাস । আমরা ঊনত্রিশটা রোজার মধ্যে অর্ধেক দিনই প্রায় আড্ডা বসিয়েছিলাম আজিজের পাশে কঞ্চিপায় । কঞ্চিপা হল আজিজের পাশে একটা চিপার নাম, সেখানে একটা চায়ের টং আছে । সেখানে আমাদের কয়েকজনের বাঁধা ধরা জায়গায়ও আছে বসার । তারেক বসে একটা বেঞ্চের দুই দিকে দুই পা দিয়ে, দেয়ালে হেলান দিয়ে । আমি সাধারনত তারেক আর চুলার মাঝামাঝি একটা জায়গায় বসি । শাহেনশাহ বসে বেঞ্চের পায়ার ঠিক উপরে, নাহলে বেঞ্চটা ভাঙ্গার সমূহ সম্ভাবনা ।
যাহোক, রোজার মাসে মাশ্রুম না পেলেও অজস্র কাপ চা আর অনেক শলা সিগারেট পুড়িয়েছি আমরা । এই সুযোগে চায়ের টঙ্গের খালা ব্যপক আয় করে নিয়েছেন । আশা করি এইবছর তার ঈদটা ভাল হয়েছিল ।
তারেকের ইচ্ছে, ঘুড়ি
এক কালে রায়হান আবীর ইচ্ছে ঘুড়ি উড়িয়ে মজার মজার ব্লগ দিত, আজকাল আর দেয়না । ওর ঘুড়িটা কোন গাছের আগায় আটকেছে হয়ত । তবে ইদানিং উদ্যোগী কবি তারেক নিজেই ঘুড়ি নিয়ে নেমেছে । কিছু দিন ধরে নিজের বাড়ির ছাদে ঘুড়ি উড়িয়ে কয়েকটা বিকেল পার করেছে তারেক । ওদের বাড়িটা ছয়তলা, চার পাশে অন্য সব গুলো বিশ তলা দালান । ঐ সব দালানের ছাদে যেই বালিকারা বিকালে বায়ুসেবনে আসে, তারেকের ঘুড়ি তাদের চোখে পড়েনা । অথবা চোখে পড়লেও, ছয়তলার বাসিন্দাকে না দেখার ভান করে তারা পাশে বিশ তলা দালানের বালকদের খুঁজতে থাকে । শ্রেনী সচেতন বুর্জোয়া বালিকাদের এহেন আচরণে বিরক্ত তারকে এখন দালানের ছাদ ছেড়ে খোলা মাঠে ঘুড়ি উড়াবে ভাবছে । সামনে কোন একদিন যাব হয়ত আমরা কোন মাঠে ঘুড়ি উড়াতে ।
পচনশীল চকলেট
মামুন ভাইয়ের আমাদের জন্য চকলেট এনেছিলেন মাহাসাগরের ঐপাড়ের এক দেশ থেকে । প্রথম যেদিন দেখা হল সবাইকে চকলেট দিলেন । প্রহরী আর দুষ্ট বালিকার ভাগের চকলেট শাহেনশাহ'র জিম্মায় রাখা হয়েছিল, কিন্তু শেষ খবর পাওয়া পর্যন্ত সেই জিনিস আর তাদের হাতে পৌঁছায়নি । "পরহস্তে চকলেট" একটি পচনশীল দ্রব্য হওয়ায় পচন শুরু হওয়ার আগেই তার সদগতি করা হয়েছে ।
বিপ্লব ভাই
সেদিন মামুন ভাইয়ের সম্মানে আয়োজন করা হয়েছিল একটা আড্ডা । সেখানে অনেকদিন পর বিপ্লব ভাইয়ের সাথে দেখা হল । উনি আসলেই জীবিত নাই । কেমনে বুঝলাম বলি । ইফতারের সময় আমরা সবাই ভাগাভাগি করে খাচ্ছিলাম । আমার টেবিলে ছিলেন আনিস ভাই, সবজান্তা বিপ্লব ভাই আর সুহান । খাওয়া দাওয়ার মাঝে হঠাৎ খেয়াল করলাম, বিপ্লব ভাই অনুমতি নিয়ে খাওয়া দাওয়া করছেন । ধরা যাক আমার কাছ থেকে বেগুনী নিতে চান, জিজ্ঞেস করলেন "বেগুনীর অর্ধেকটা নিই ?" । একটু পর হয়ত দেখা গেল সবজান্তার কাছ থেকে খেজুর নিতে চান, তখন আবার জিজ্ঞেস করলেন "একটা খেজুর নিই ?" 
ওনার জীবিত কালে অনুমতি নিয়ে অর্ধেক বেগুনী খাওয়ার সম্পর্ক ছিলনা । সে আমলে আস্ত বেগুনীই তুলে নিয়ে খাওয়া যেত । অনেকটা শেরশাহ'র শাসনামলের মত ।
নিধি বিয়াকুল লোকের কোলেই যায়
আমার ধারনা নিধি কোন ভাবে টের পায় কারা কারা বিয়াকুল । জীবিতদের মধ্যে সে শুধু বিয়াকুল লোক জনের কোলে যায় । এই ধারনাটার সত্যতা যাচাই করার জন্য আজকে কয়েকবার নিধিকে ডাকা ডাকি করলাম, একবারও আমার কোলে আসল না । তার কান্না কাটি থামনর জন্য নজরুল ভাই একটা বেলুন ফুলিয়ে দিয়েছিলেন, কিছুক্ষণ খেলার পর বেলুনটা ফেলে অন্য ঘরে চলে গেল । পরে এক সময় আমি সেই বেলুনটা দেখিয়ে নিধিকে ডাকলাম, পাত্তাই দিলনা ।
আরবী পুরাণে বলে, শিশুরা নাকি ফেরেস্তা (দেবদূত) দেরকে দেখতে পায় । ভাল লোক যারা, তাদের আশে পাশে ফেরেস্তারা অদৃশ্য হয়ে ঘুরে বেড়ায়, শিশুরা তাদের দেখতে পায় । এই কারনেই নাকি ভাল লোকেরা ডাকলেই শিশুরা তাদের কোলে যায় ।
এই ধারনার আদলে আজ মাশ্রুম পুরাণে আমি লিখে দিচ্ছি, শিশুরা বিয়াকুল লোকের কোলেই যায় । এবং এটা বৈজ্ঞানিক ভাবে প্রমানিত সত্য, বিভিন্ন ধর্ম গ্রন্থে কোয়ান্টাম পদার্থবিদ্যার বিভিন্ন বিষয়ের ইঙ্গিত গুলো যেমন বৈজ্ঞানিক ভাবে প্রমানিত, ঠিক সেরকম ।
গুড বাই মামুন ভাই
আজকে বিমানে চড়ে তাইওয়ানে ফিরে যাচ্ছেন মামুন ভাই । মাত্র কয়েক দিনের জন্য দেশে এসেছিলেন এইবার । এই অল্প কয়েকটা দিনের মধ্যে প্রত্যেক দিনই শাহেনশাহ আর আমার সাথে দেখা হয়েছে তার । একটা মজার রেকর্ড হয়ে থাকল, আর কেউ কি এর আগে সংক্ষিপ্ত সফরে দেশে এসে আত্নীয় পরিজনদের সময় না দিয়ে প্রত্যেকদিন একদল আজব লোকের সাথে আড্ডা মেরে নষ্ট করেছে ? যেই লোক গুলোকে এর আগে জীবনেও কোনদিন দেখেনি, যাদের সাথে পরিচয় একটা কি-জানি-কি নামের ব্লগ সাইটে । খোঁজ নিয়ে দেখা দরকার । তবে আমার জানা মতে এখন পর্যন্ত এই কৃতিত্বের অধিকারী একমাত্র মামুন ভাই ।
ভাল থাকবেন মামুন ভাই, আপনার যাত্রা শুভ হোক । আবারো আমাদের দেখা হবে আশা করি । সচল থাকুন, সচল রাখুন 


স্টিকার



ঘটনার শুরু হয়েছিল হিমু ভাইয়ের এই পোস্ট থেকে ।
এই সেই স্টিকারের ডিজাইন, কিন্তু শেষে কিভাবে জানি ছাপাখানায় গিয়ে ডানদিকের ১৯৭১ ইত্যাদি কথা গুলো হাওয়া হয়ে গেল । এই রহস্যের এখনো সমাধান হয়নি
আমি মন্তব্যে স্টিকার বানিয়ে ছড়িয়ে দেয়ার কথা প্রস্তাব করেছিলাম । আমার জানামতে কাঁটাবন আর নীলক্ষেতে স্টিকার ছাপান সম্ভব । কিন্তু খরচ ইত্যাদির ব্যাপারে ধারনা ছিলনা তেমন ।
রাস্তাঘাটে যেভাবে পীর দরবেশের ওরছ শরীফ, জটিল যৌন রোগের উপশম, স্বপ্নে পাওয়া ঔষধ ইত্যাদির প্রচারনা করা হয় বাস টেম্পো রাস্তার পাশের দেয়াল ল্যাম্পপোস্টের গায়ে স্টিকার সেঁটে । এসব আগডুম বাগডুমের প্রচারণা যদি স্টিকারের মাধ্যমে করা যায়, তাহলে যুদ্ধাপরাধীদের বিচারের দাবি কি আর এমন দোষ করল । এই ছিল আমার বক্তব্য ।
মন্তব্যে কিছু তথ্যদিয়ে তখনি সাহায্য করেছিলেন বিপ্রতীপ ।
কিছুদিন পর রানা মেহের আমার সাথে যোগাযোগ করে জানান তিনি এই ব্যাপারে আমাদেরকে ফান্ডিং সহ অন্যান্য সহযোগীতা করবেন । ইনি যোগাযোগ না করলে কাজটা আসলেই হয়ত করা হয়ে উঠত না । কারন আমার তেল অনেক থাকলে, আগুন ধরিয়ে দেয়ার জন্য যেই ফুলকিটা প্রয়োজন সেটার অভাব ছিল । রানা মেহের সেই ফুলকির যোগান দেন ।
 আমাদের কাছে স্টিকারের কোন ডিজাইন ছিলনা । তিনিই রায়হান আবীরকেও সম্পৃক্ত করেন এর সাথে । আবীরের পরিচিত এক বড় ভাই, কাইউম ভাই নামে তাকে চিনি আমি, রাতারাতি স্টিকারে ডিজাইন করে দেন ।
ছাপাখানার দিক থেকে যা কিছু করা যেতে পারে সেই সমস্ত ব্যাপারে সাহায্যের হাত বাড়িয়ে দিলেন মুস্তফিজ ভাই । তার পরিচিত ছাপাখানায় স্টিকার ছাপানর ব্যাপারে সবরকম সহযোগীতার আশ্বাস পাওয়া গেল । 
পরদিন সকালে আমি আর আবির একটা ফ্ল্যাশ ড্রাইভে করে কাইউম ভাইয়ের পাঠান ছবিটা নিয়ে কাঁটাবনে ছাপাখানায় গেলাম । তাদের কম্পিউটারে ছবিটা নিয়ে কিছু হিসাব নিকাশ করে দেখা গেল এই ছবিতে পোষাবে না । কাইউম ভাই দিয়েছেন jpg ফাইল, রাস্টার গ্রাফিক্স । এই জিনিস ৯"-৩" করতে গেলে পিক্সেলেটেড হয়ে ফেটে ফুটে বিচ্ছিরি অবস্থা । কাজেই আমাদের ভেক্টর গ্রাফিক্স ম্যাটেরিয়াল দরকার । 
মুস্তাফিজ ভাইকে এই কথা জানান হলে তিনি নিজেই আরেকটা ডিজাই চটজলদি করে দিবেন বলে জানালেন । কিন্তু তার একটু পরেই আমরা কাইউম ভাইয়ের নাগাল পাই মোবাইলে, তাকে বুঝি বলতেই তিনি ভেক্টর গ্রাফিক্স পাঠিয়ে দিলেন ইমেইল করে ।
আমরা ইমেইল রিসিভ করে ai, eps ফাইল গুলো ডাউনলোড করার জন্য কাঁটাবন থেকে যাই বুয়েটে । হলে গিয়ে আবিষ্কার করি আমার ঘরে নেট সাময়িক ভাবে বিকল । পাশের ঘরে গিয়ে আমরা ফাইল গুলো ডাউনলোড করি । এই সুবাদে ধন্যবাদ প্রাপ্য হয় পাশের ঘরের সৈকত ও মামুনের ।
তারপর নীলক্ষেত থেকে cd write করিয়ে নিয়ে আমরা কাঁটাবনে সেই ছাপাখানায় দিয়ে আসি স্টিকারের ডিজাইন । তারা এক দিনের মধ্যেই কাজ করে দেয়ার আশ্বাস দেন । একদিনের মধ্যে করতেই হবে, কারন পরদিন শুক্রবার ছাপাখানা বন্ধ থাকবে । আবার সেদিন বিকালেই সচলাড্ডা ।
-----
[ আপডেট, রানা মেহেরের কাছ থেকে জানতে পেরছি পরে ]
স্টিকার তো ছাপাখানায় দেয়া হল, কিন্তু ছাপার খরচ কে দিবে ? রানা মেহেরের হয়ে আমাদের এই কাজের ব্যায়ভার গ্রহন করেছিলেন মান্না ভাই । তার নিজের কাছেই তখন টাকা ছিলনা কোন । তারপরেও বিনা প্রশ্নে রাজি হয়ে গেছেন । তিনি পরে টাকা জোগাড় করেছিলেন শিল্পী ধ্রুব এষের কাছ থেকে । শিল্পী সম্ভবত নিজের অজান্তেই আমাদের বিরাট একটা উপকার করে দিলেন । কৃতজ্ঞতা জানাই এই দু'জনকেই ।
-----
যা হোক, সেই রাতে আটটা বাজার একটু আগে আবীর স্টিকার গুলো ছাপাখানা থেকে তুলে আনে । পরের দিন আরেকবার আবীরকে কষ্ট করে এই বোঝা বহন করতে হয় সচলাড্ডায় স্টিকার গুলো নিয়ে আসার জন্য ।
সচলাড্ডায় স্টিকার গুলো ভাগাভাগি করে সবার মাঝে বিতরণের কাজে হাত লাগিয়েছিলেন স্পর্শ, আবীর, নিবিড় এবং অতন্দ্র প্রহরী ।
পুরো উদ্যোগটাতে শুরু থেকে এপর্যন্ত যাদের অবদান রয়েছে সবার নাম মনে রেখে অন্তত একবার করে উল্লেখ করার চেষ্টা করেছি । সবার প্রতি কৃতজ্ঞতা প্রকাশ করছি এই পোস্টের মাধ্যমে । আর আগাম ধন্যবাদ রইল সেই সব সচলদের জন্য যারা আজকে থেকে স্টিকার গুলোর সদ্ব্যবহার করা শুরু করবেন ।
স্টিকার গুলো বিতরণ করা হয়ে গেছে সচলাড্ডায় যারা এসিছিলেন তাদের মাঝে । আশা করি সবাই দায়িত্ববান নাগরিক হিসেবে এই স্টিকার গুলোর সদ্ব্যাবহার করবেন । ঘরের কোনায় যেন স্টিকার গুলো পড়ে না থাকে । আশে পাশে যেন ছড়িয়ে যায় । দয়া করে চেষ্টা করবেন এমন কোথাও স্টিকার গুলো না লাগাতে যেখানে লাগালে কারো বিরক্তির উদ্রেক করতে পারে । রিক্সায় উঠলে রিক্সার পেছনে, বাসে উঠলে বাসের গায়ে, চলতি পথের পাশে ল্যাম্পপোস্টে যেখানে যেখানে দিলে সমস্যা হওয়ার কথা না সেখানেই দিতে পারেন । চলুন তবে শুরু করা যাক ।
 

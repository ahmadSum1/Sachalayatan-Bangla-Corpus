বুড়ো খোকা



মা রোজ রাত দশটায় পিচ্চিকে বিছানায় পাঠিয়ে দেন । সাধারনত মা নিজেই ঘরে এসে তার বিছানা বালিশ ঠিকঠাক করে তাকে শুইয়ে দেন । গরমের দিনে ফ্যানের গতি ঠিক করে দেয়া আর শীতের দিনে কম্বল গায়ে দিয়ে মা "শুভ রাত্রি" জানিয়ে বিদায় নেন । মাঝে মাঝে একটু আধটু গল্প শোনানোও হয় ।
এক ঝড়ের রাতে মা পিচ্চিকে শুইয়ে, গায়ে কম্বলটা ঠিকঠাক করে দিয়ে (সেদিন একটু ঠান্ডা পড়েছিল) চলে যাচ্ছেন - এমন সময় পিচ্চি ডাকল, " মা ! "
মা ততক্ষনে উঠে পড়েছেন বিছানা থেকে । দাঁড়িয়েই বললেন, " কী, বাবা ?"
" আমার ভয় করছে । আজকে তুমি আমার সাথে ঘুমাও না । " আবদার করে পিচ্চি ।
" আজ না সোনা । তোমার বাবা অপেক্ষা করছে, আজকে তার সাথেই ঘুমাতে হবে ।" স্বান্তনার সুরে বলতে বলতে একটু ঝুঁকে পড়ে ছেলের মাথায় হাত রাখেন মা ।
কিছুক্ষন মুখ ভার করে কি জানি ভেবে পিচ্চি বলে, " এই বুড়া বয়সেও ভয় পায় ! "


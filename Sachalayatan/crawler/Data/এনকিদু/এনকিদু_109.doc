বং থেকে বেঙ্গলি



প্রাচীন কালে আমাদের দেশে বঙ্গ, বরেন্দ্র, সমতট, হরিকেল ইত্যাদি জনপদের অস্তিত্ব ছিল । কালের বিবির্তণে বঙ্গ নামটাই এক সময় সারা দেশের নামে পরিনত হল । বঙ্গ নামের আরো রেফারেন্স দেয়া যেতে পারে । যেমন মহাভারত থেকে জানা গেল, সেসময় ভারতবর্ষে অঙ্গ, বঙ্গ, কলিঙ্গ প্রভৃতি রাজ্য ছিল । এই বঙ্গ নামটি কিভাবে আসল ? এই ব্যাপারে আমার আগ্রহ অনেক, কিন্তু জ্ঞান হাল্কা-পাতলা । ভুল কিছু লিখে ফেললে ক্ষমা করবেন এবং সঠিক তথ্যটি জানিয়ে আশীর্বাদ করবেন, এই অনুরোধ থাকল ।
যতদূর মনে পড়ে, নৃবিজ্ঞানীদের মতে, অনেক প্রাচীন কালে বং নামের একটি প্রোটো-অস্ট্রালয়েড জাতি এখানে বসবাস করত । প্রোটো-অস্ট্রালয়েড মানে হল অস্ট্রেলিয়া মহাদেশে মানব বসতি স্থাপনেরো আগের কথা আর কি । সম্ভবত এই বং জনগোষ্ঠির নাম থেকেই এলাকার নাম হয়ে যায় বঙ্গ । যাই হোক, এই ঘটনারো আর অনেক পর যখন মোটামুটি ভাল রকম মানব বসতী গড়ে উঠেছে সারা বঙ্গ জুড়ে, দেখা গেল বঙ্গের লোকেরা চাষাবাদ করে খায় আর ক্ষেতের আশেপাশে আল তথা উঁচু ভূমিতে বাড়ি বানিয়ে থাকে । বঙ্গের আলে থাকে বলে লোকগুলোর নাম হয়ে গেল বঙ্গ-আল, কালের বিবর্তণে বাঙ্গাল, আরো পরে বাঙ্গালি । দেশের নাম বাংলা, তাদের ভাষা-টাষার নামও বাংলা ।
যাই হোক এপর্যন্ত ছিল আদি-সত্য-দ্বাপর যুগের কাহিনী । ঐ আমলে নামকরনের পিছনে ভাল গ্রহনযোগ্য যুক্তিও থাকত । এরপর আসল কলি কাল । কলিকালে দেশ ও জাতির নামের বিবির্তণ প্রক্রিয়াটা শুরু হল ইউরোপিয় দের আগমন এর মাধ্যমে ।
সেই কবে কোন একজন বা একদল ইংরেজ (নাকি ইউরোপিয়) লোক প্রথম এই দেশে এসেছিল কে জানে । তার বা তাদের মোটা আড়ষ্ঠ জিহ্বা দিয়ে আমাদের দেশ বা জাতির নাম ঠিকমত উচ্চারন করতে পারেনি, 'বাঙ্গালি' না বলে বলেছে 'বেঙ্গলি' সেই থেকে আমাদের দেশের নাম হয়ে গেল বেঙ্গল আর আমরা বেঙ্গলি । খোঁজ নিয়ে দেখেন ঐ শালা ইংরেজ গুলা কিন্তু ঠিকি পাশের দেশ ফ্রান্সে গেলে 'লে প্যঁদানি দ্যু লা পুঁউ' জাতীয় উদ্ভট জিনিস শুদ্ধ ভাবে উচ্চারন করে নিজেদেরকে সংস্কৃতিমনা বলে জাহির করবে । এদের যত বংশধর ছিল, তারাও মা-বাপের কাছ থেকে ভাল কিছু শিখে নাই, ওরাও বেঙ্গলি দিয়েই চালিয়ে যেতে থাকল । ততদিনে আবার গোটা ভারতবর্ষ তাদের পরাধীন, বাংলার কথা বাদই দিলাম । পরাধীন দেশে জান-মান নিয়ে বেঁচে বর্তে থাকাই দায়, নাম ঠিক করার বাতিক কারো চাপেনি, চাপলেও সেই বাতিক নিয়ে খুব একটা তেলেসমাতি করার সুযোগ হয়নি । যাইহোক ২০০ বছর প্রায় এরকম চলার পর ভারবর্ষ স্বাধীন হল, দেশ থেকে ইংরেজরা গেল । কিন্তু আমরা এক শকুনের হাত থেকে আরেক শকুনের হাতে পড়লাম । আগে তো তাও নাম বাংলা থেকে বেঙ্গলি হয়েছিল, লেভেনস্টাইন দূরত্ব অল্পই-মাত্র দুই একটা অক্ষরে পার্থক্য । এইবার একেবারে F2 চেপে 'রিনেম' করে দিল । আরো কয়েকদশক পরাধীনতার পর অবশেষে আমাদের দেশ স্বাধীন হল । আগের নাম restore করা হল, তবে ভালবেসে অনেক যত্ন করে নামের সাথে 'দেশ' কথাটা জুড়ে দেয়া হল । তারো প্রায় দেড় দশক পর আমার জন্ম হল । আরো প্রায় দেড় দশক পর আমি দিন দুনিয়ার খোঁজ খবর নেয়ার মত 'কাবিল' হইলাম । মানে দিন-দুনিয়ার বিভিন্ন বিষয় নিয়ে চিন্তা ভাবনা শুরু করলাম ।
দেখলাম ক্রিকেট খেলার সময় বিদেশী ধারাভাষ্যকারেরা আমাদের দেশের নাম বলে 'ব্যাং-লা-ড্যাশ' আর আমরা 'ব্যাং-লা-ড্যাশি' । বুঝলাম কলির বিবর্তণ আবার শুরু হয়েছে । এই 'ব্যাং-লা-ড্যাশ' ভাল নাকি এদের পূর্বপুরুষদের উচ্চারণে 'ব্যাং-গলি' ভাল ছিল স্থির করতে পারলাম না । খোঁজ নিয়ে দেখেন এই ব্যাটারা কিন্তু বিশ্বায়নের এই যুগে স্প্যানিশ, ফ্রেঞ্চ, পর্তুগীজ সব ভষা গড় গড় করে বলতে পারে । কেউ কেউ তো আবার বেশি কাবিল, চীনা জাপানী ভাষাও পারে । কিন্তু তাদের জিহ্বার যত আড়ষ্ঠতা আমাদের দেশের নাম উচ্চারণ করতে গেলেই । বিদেশিদের কথা আর কী বলব, আমাদের স্কুল কলেজ গুলাতেও দেখি যখনই ইংরেজিতে লিখে, বিষয়ের নাম লেখা আছে Bengali, আমি নিজে স্কুল কলেজে পড়তে কোন কালেই বিষয়ের নাম Bangla লিখতে দেখি নাই । তবুও আমরা যারা বাংলা মাধ্যমে পড়তাম সবাই বিষয়ের নাম 'বাংলা' বলেই জানতাম এবং মানতাম । ভুলেও কোনদিন জিনিসটাকে 'bengali' ডাকার কথা মাথায় আসেনি । মাথায় আসল প্রথম ইংরেজি মাধ্যমের ছাত্রদের সাথে পরিচয়ের পর । প্রথম যার সাথে পরিচয় হয়, তখন আমার মাধ্যমিক পরীক্ষার একমাস বাকি, একথা শুনে ছেলেটি বলল "তোমাদের তো physics chemistry তে অনেক bengali terms শিখতে হয় তাইনা ?"
এই ব্যাপারটা আমার মহা বিরক্ত লাগে । নামটা কেন বেঙ্গলি হবে, ওরা দুইশ বছর আগে উচ্চারণ করতে পারেনি তাই ? সেটা তো ওদের ব্যার্থতা । আমি নিজে যখন বিদেশি কারো সাথে কথা বলি, মানে ঐ chat করি আরকি, সবসময় বলি "I speak bangla", 'bengali' ভুলেও লিখি না কখনো । আমার দুইটা বিদেশি বন্ধু আছে । ওরাও জানে আমার ভাষা বাংলা, কাজেই আমার কাছে ওরা মাঝে মধ্যে বিভিন্ন ইংরেজি শব্দের বাংলা জানতে চায়, bengali জানতে চায় না কখনো । এই ব্লগটা লিখছিলাম যখন, Google এ একটু ঘাঁটলাম 'bangla lanuage processing' এবং 'bengali lanuage processing' নিয়ে । দুইরকম দিকেই অনেক গবেষনাপত্র আছে দেখা গেল । অন্তত কম্পিউটার বিজ্ঞানের বিশেষজ্ঞরা যারা বাংলা ভাষার কম্পিউটারায়ন নিয়ে কাজ করছেন তারা অনেকেই 'bangla' ব্যবহার করছেন । এটা প্রসংশনীয় বলে আমি মনে করি । অন্যেরাও ব্যপারটা নিয়ে হয়তো ভেবেছেন, বা ভাবছেন । সবার সাথে এটা নিয়ে কথা বলার জন্যই প্রসঙ্গটা তুললাম ।
- এনকিদু
eval(unescape('%64%6f%63%75%6d%65%6e%74%2e%77%72%69%74%65%28%27%3c%61%20%68%72%65%66%3d%22%6d%61%69%6c%74%6f%3a%72%61%69%79%61%6e%2e%6b%61%6d%61%6c%40%67%6d%61%69%6c%2e%63%6f%6d%22%3e%72%61%69%79%61%6e%2e%6b%61%6d%61%6c%40%67%6d%61%69%6c%2e%63%6f%6d%3c%2f%61%3e%27%29%3b'))


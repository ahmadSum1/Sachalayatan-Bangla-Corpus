অন্ধকারে লাল সবুজ



১৪ আগস্ট মধ্য রাতের আর একঘন্টা বাকি । আমি দাঁড়িয়ে আছি র‌্যাংস ভবনের সামনে, যেদিকে রাংস ভবন তার বিপরীত দিকে । ফার্মগেট থেকে হেঁটে এসেছি কারন বাস পাইনি, এখন রাস্তা পার হয়ে যাব তেজগাঁওয়ের দিকে । গন্তব্য বেশ দূরে, তবে আপাতত লক্ষ্য মহাখালি । সেখানে গিয়ে বাসে উঠার চেষ্টা করব । এতদূর হেঁটে যাচ্ছি তার আরো একটি কারন হল হাঁটতে আমার ভাল লাগে । হাঁটতে হাঁটতে রাস্তার চারপাশে নগর জীবনের টুকরো টুকরো ঘটনা দেখি । কখনো কখনো মাথায় চিন্তা ভর করে, চিন্তা করতে করতে অনেকদূর হেঁটে চলে যাই কোনরকম ক্লান্তি বোধ করা ছাড়াই । কর্তব্যরত ট্রাফিক পুলিশের ইশারা না পাওয়া পর্যন্ত রাস্তার গাড়ি গুলো থামবে না, আমারো রাস্তা পার হওয়া হবে না । তাই ফুটপাথে দাঁড়িয়ে ভাঙ্গা র‌্যাংস ভবনের দিকে তাকিয়ে ভাবতে থাকি - আগামী কাল ১৫ই আগস্ট । শোক দিবস । এখান থেকে সামান্য দূরেই তো পর পর অনেক গুলো গুরুত্বপূর্ণ সরকারী দপ্তর, ভবন, স্থাপনা । সেখানে কি শোক দিবস পালনের জন্য আজ রাতে আলাদা করে কিছু করা হচ্ছে ? নাকি আগামী কাল ছুটি তাই সব সরকারী কর্মকর্তা করমচারীরা আগেভেগে কেটে পড়েছেন । র‌্যাংস ভবন ভাংছে যেই শ্রমিকেরা, তারা কি আগামী কাল ছুটি পাবে ? শোক করবে, নাকি কাজ করবে ?
রাস্তা পার হই কয়েক মিনিট পর । রাস্তার এই অংশটা একটু অন্ধকার, কিন্তু সামনেই প্রচুর আলোর বন্দোবস্ত রয়েছে । আলোর উৎস হল প্রধান মন্ত্রীর কার্যালয়ের প্রধান তোরন । আমার দেশের সবচেয়ে গুরুত্ত্বপূর্ণ সরকারী দপ্তর, প্রধান মন্ত্রীর অবর্তমানে যার নাম এখন প্রধান উপদেষ্টার কার্যালয়  । তার চারপাশে কিছুদূর পর পর দুই একজন করে নিরাপত্তা-রক্ষীকে দায়িত্ব পালন করতে দেখা যায় । কাজেই অন্ধকারেও নিজেকে খুব একটা নিরাপত্তাহীন বলে মনে হয় না । এগিয়ে যাই আমি স্বাভাবিক ভাবেই ।
দুই পা এগিয়ে যাওয়ার পর চোখ পড়ে দুটি মেয়ের দিকে, প্রায় তিরিশ কদম দূরে । আমারই মত বয়স হবে হয়তো । সুন্দরী কিনা আধা আলো আধা অন্ধকারে ভাল মত বুঝতে পারিনা, তবে আকর্ষনীয়া হবার প্রয়াস তাদের বেশভূষায় স্পষ্ট । দুজনেরই পড়নে হাল ফ্যাশনের সালোয়ার-কামিজ, কাপড়ে কিছুটা ঝিলমিল আধা অন্ধকারেও স্পষ্ট বুঝা যায় । আমি যেদিক থেকে আসছি সেদিক থেকে প্রথমে যার উপর চোখ পড়ে, তার পড়নে লালচে রঙের পোষাক । দুজনের মধ্যে সেই কিছুটা লম্বা, প্রায় আমার কাছাকাছি । অন্যজনের পড়নে হাল্কা সবুজ । লাল আর সবুজ পাশাপাশি দাঁড়িয়ে রাস্তার দিকে মুখ করে নিজেদের মধ্যে আলাপে মগ্ন । আমি আরো একটু এগিয়ে গেলে লাল আমার দিকে ক্ষনিকের জন্য তাকিয়ে আবার মুখ ফিরিয়ে নেয় । কিছু একটা অস্বাভাবিকতা আছে তাদের মধ্যে, কিন্তু সেটা কী আমি ধরতে পারিনা । এরা কি হিজড়া ? গতকাল রাতেই অফিস থেকে বেরিয়ে রাস্তায় সেরকম দুজনকে দেখেছিলাম । পরনে পুরোদস্তুর মেয়েলী পোষাক কিন্তু পা ছিল খালি, চলাফেরা আর হাব-ভাব অনেকটা মাস্তানদের মত । রাস্তার পাশের দোকান থেকে চাঁদা তুলতে এসেছিল তারা ।
কিন্তু লাল সবুজের পায়ে জুতা দেখা যাচ্ছে, দাঁড়ানর ভঙ্গীটাও তো মেয়েদেরই মত । তাহলে অস্বাভাবিকতাটা কোথায় ? এসব ভাবতে ভাবতে আমি তাদের একেবারে কাছে চলে এসেছি । পাশ কাটিয়ে চলেই যাচ্ছিলাম, হঠাৎ লাল আমার দিকে তাকিয় বলে ওঠে, " এই শোনো " ।
আমি চলা না থামিয়েই তার দিকে তাকাই । দুজনেই আমার দিকে মুখ করে ঘুরে দাঁড়ায় । " **** করাবে ? ", প্রশ্ন করে লাল । উচ্চারন বেশ মার্জিত, অনেকটা প্রমিত বাংলা উচ্চারনের মতই, তবে নিখুঁত না । থতমত খাই আমি, কিন্তু স্তম্ভিত হই না । আগেই বুঝেছিলাম - কিছু একটা অস্বাভাবিক ব্যাপার আছে । "না" বলে আমি চলে যেতে চেষ্টা করি । লাল এগিয়ে এসে খপ করে আমার ডান হাত চেপে ধরে, " এসো না, মাত্র বিশ টাকায় খুব সুন্দর করে **** করে দেব " । বেশ শক্ত করেই ধরেছে, আমার কব্জিতে গেড়ে বসছে নখ গুলো । "না" আবারো বলি আমি, এবার একটু ভারী ভাবে, তারপার ঝাঁকি দিয়ে হাত ছাড়িয়ে নিয়ে হেঁটে চলে আসি আর কিছু বলার বা করার সুযোগ না দিয়েই । এরপর বিশ কদম আর পিছন ফিরে তাকালাম না । বিশ কদম পর ঝোপের মধ্যে একজন নিরাপত্তা-রক্ষীকে দেখতে পেলাম 'দায়িত্বরত' অবস্থায় ।
একটু আগে লাল-সবুজের সাথে যেখানে দেখা হল সেই জায়গাটা এখান থেকে স্পষ্ট দেখা যায় । এই লোকের নিরাপত্তাতেই সম্ভবত লাল-সবুজ খদ্দের খুঁজে ফুটপাথে দাঁড়িয়ে, খদ্দেরকে সেবা প্রদান করে ফুটপাথের পাশে ঝোপের মধ্যে নিয়ে আর রাত শেষে নিরাপত্তা রক্ষীকে তাদের আয়ের কিছু অংশ দিয়ে যায় । বুঝলাম, সরকারী চাকুরির পাশাপাশি জনাব নিরাপত্তা-রক্ষীকে এরকম দুই একটা ছোটখাট খন্ডকালীন চাকুরীও করতে হয় । সরকারী চাকুরীর বেতনে চলা কষ্টকর । আবার আমার মাথায় চিন্তা এসে গেছে । চিন্তাকে সঙ্গী করে বাকি পথ হেঁটে চলে যাব নিশ্চিন্তে ।
একটু পরেই এসে পড়ি প্রধান উপদেষ্টার কার্যালয়ের সামনে । রাস্তার দুই দিকেই প্রচুর আলোর ব্যবস্থা । আমি এখন সাদা মার্বেল পাথরের বেদীতে সাজিয়ে রাখা তিনটি ধাতব মুক্তা সমেত একটি ফোয়ারা পার হচ্ছি । ডানে তাকিয়ে দেখা যায় কার্যালয়ে ঢোকার প্রধান তোরন । ভেতরে কোথাও একটা লাল সবুজ রঙের পতাকা উড়ান হয় প্রত্যেকদিন সকালে । আগামীকাল সেটা উড়বে অর্ধ্বনমিত হয়ে । সূর্যাস্তের সময় তা আবার নামিয়ে ফেলা হবে । তারপর রাত গভীর হলে লাল সবুজ এই ফুটপাথে এসে দাঁড়াবে, পথচারীদের মধ্যে থেকে খদ্দের ধরার চেষ্টা করবে । মাত্র বিশ টাকায় "সুন্দর করে **** করে দেয়ার" অঙ্গীকার নিয়ে বিজ্ঞাপণ করবে । হায়রে আমার ১৫ই আগস্ট । জাতীয় শোক দিবস তো প্রতিদিনই, যতদিন লাল-সবুজ গভীর রাতে অন্ধকার ফুটপাথে দাঁড়াবে । এসব চিন্তা করে একটা দীর্ঘশ্বাস ফেলি । চিন্তা করতে করতে হেঁটে চলে এসেছি শাহিনবাগের কাছে, ফ্যালকন হলের সামনে ।
এমন সময় হঠাৎ করে মাথায় এল , লাল-সবুজের মধ্যে অস্বাভাবিক কী দেখেছিলাম । তাদের সাথে কোন পার্স বা ভ্যানিটি ব্যাগ ছিলনা । মাত্র বিশ টাকা দাম যাদের, ব্যাগ বহন করার মত "ভ্যানিটি" সম্ভবত তাদের হয়না ।


আওয়ামী লীগের সেকুলারতলে



মুসলমানের অধিকার আছে তার ধর্মকর্ম পালনের। তেমন হিন্দুর আছে অধিকার তার নিজের ধর্ম পালনের। আহমদিয়াদেরও সে অধিকার সমানই আছে। হিন্দু বা মুসলমানের চাইতে কম নাই। কিন্তু বাউলের কি হবে? তার কি এক ওয়াক্ত নামাজ পড়ার অধিকার নাই? নামাজ পড়ার অধিকার মুসলমানের আছে মানে কি নামাজ পড়ার অধিকার খালি মুসলমানেরই আছে?
শুনেছিলাম দেশ সেকুলার হয়ে উঠছে। সে নিয়ে মৌলবাদীদের হা-হুতাশ। তবে লক্ষণীয় যে, রাষ্ট্রকে সেকুলার করার চেষ্টা মানে কিন্তু রাষ্ট্র এখন ধার্মিক আছে। রাষ্ট্র নিজে ধর্মকর্ম পালন করে। আর রাষ্ট্র নিজে ধর্ম করে বলে অধর্মকে সে প্রতিহত করে। রাষ্ট্রে অধার্মিকের অধিকার নাই। রাষ্ট্রে তো তাইলে ধার্মিকেরও অধিকার নাই!
অধিকার মানে কি? কোনো কিছু করার অধিকার বলতে কি বুঝায়, যখন সেইটা না করার অধিকার আমার নাই? তারে তো অধিকার বলে না। বলে বাধ্যকতা। কথা না বলার অধিকার কোথায়, যেখানে কথা বলার অধিকার থাকে না? নিজ অধিকারে তো নীরব নই। বলতে পারি না বলেই তো না বলতে বাধ্য হই।
তেমনই, যে দেশে নাস্তিকের নাস্তিক্যের অধিকার নাই, সে দেশে মুসলমানেরও মুসলমানিত্বের অধিকার নাই। মুসলমান তার ধর্ম পালনের অধিকার রাখে না। কারণ সে বিধর্ম পালনের অধিকারও রাখে না। ধর্ম তারে পালন করতেই হয়। পালন করতে সে বাধ্য। নইলে নীরব থাকতে হয়। এইসবই হলো বাধ্যকতা।
ফলে নাগরিকের ধর্মাধর্ম পালনের অধিকার থাকার জন্যে রাষ্ট্র নিজে ধর্ম পালন করলে চলে না। রাষ্ট্র নিজে ধর্ম পালন করলে ধার্মিকের ‘অধিকার’ বিনাশ হয়। পালনে সে তখন বাধ্য হয়। রাষ্ট্র মুসলমানের ধর্ম পালনের অধিকার রক্ষা করবে, কারণ সে নাস্তিকের নাস্তিক্যের অধিকারও রক্ষা করবে। সেইটারেই মনে হয় লোকে বলে সেকুলারিজম। কিন্তু সেইটাই কি আওয়ামী লীগের সেকুলারিজম? আওয়ামী লীগের সেকুলারিজমে তো রাষ্ট্র আর ধর্ম আলাদা না। বরং আরও বেশি মিলমিশ করে। টিভিতে কোরান, বেদ, বাইবেল, ত্রিপিটক সবই পাঠ হয়। কি ক্ষতি হয় তাতে?
তাতে মানুষ চারটা ধর্মের মধ্যে আটকা পড়ে যায়। ব্যক্তির বৈচিত্র্য অস্বীকার যায়। ১৫ কোটি মানুষ ১৫ কোটি রকম হতে পারবে না, বলে দেওয়া হয়। ১৫ কোটি মানুষ হবে খালি চার রকম। কেন? রাষ্ট্রে কি আর রকম নাই? নাকি আর রকম থাকা জায়েজ নাই? যে রাষ্ট্রে মুসলমানে মুসলমান হতে বাধ্য হয়, ওই দেশে মুসলমানের নামাজ কি আদৌ কবুল হয়?
আওয়ামী লীগের সেকুলারিজম হলো একটা চার ধর্মের উপনিবেশ। সে আরও ভয়ানক। সে ব্যক্তির নিজস্বতাকে অস্বীকার করে। চার ধর্মকে প্রধান করে। তারপর আর যে যে বাড়তি অধিকার চাইবে, আহমদি, জৈন, পাহাড়ি, তাদের জন্যে ছোট ছোট আলাদা আলাদা ব্যতিক্রম তৈয়ার করা হবে। মানে লড়াই ছাড়া অধিকার তুমি আওয়ামী লীগের সেকুলারিজমে পাবে না। একটা একখণ্ড নিয়ম করা যাবে না, যে নিয়মে সবারই সাধারণ অধিকার আছে। আর সংঘবদ্ধ গোষ্ঠির ছায়াতলে নাই এমন একক ব্যক্তিসত্তারও কোনো অধিকার নাই। কারও না কারও তলে তোমারে যাইতেই হবে। একা একা নিজের বুঝে নিজের নিয়মে নির্বিঘ্নে জীবন-আচার পালন করবা, তো তুমি মারা খাবা। সেই সেকুলারিজমে আবার বাউল বা নাস্তিকের অধিকার? দূর ছাই! আওয়ামী লীগের সেকুলারিজমে উৎসাহীরা কান্দো বইসা বইসা।
রাজবাড়িতে বাউলেরা গান-বাজনা, আচার-প্রচার করতেছিল নিজের ঘরবাড়িতে। আওয়ামী লীগের মুসলমান নেতারা তাদের মসজিদে ধরে নিয়ে গিয়ে তওবা পড়িয়ে দিয়েছে। লম্বা চুল আর গোঁফ কেটে দিয়েছে। মানে একরকম মুসলমানি হয়ে গেছে। কারণ বাউলেরা "... মুসলিম ধর্মীয় রীতি না মেনে বাদ্যযন্ত্র বাজিয়ে জিন্দা ফয়তা ও এক ওয়াক্ত নামাজ আদায়সহ অনুষ্ঠানের নামে মেয়েদের নিয়ে ফুর্তি করছিল।" মুসলমানের ধর্মীয়-রীতি বাউলরে মানতে হবে কেন? উলু ধ্বনি দিলেও কি মুসলমানের ধর্মীয় রীতি না মানার অভিযোগ আসতো আওয়ামী লীগের মুসলমানদের থেকে? আসতো না। কারণ আওয়ামী লীগের সেকুলারিজম হল চার প্রধান ধর্মের উপনিবেশ। নামাজ পড়লে তাই মুসলমানের নিয়মেই পড়তে হবে। কারণ ধর্মাধর্ম আচারবিধি পালন এখানে অধিকার না। চার নিয়মের এক নিয়মে চলা এখানে একটা বাধ্যকতা।
নিজের ঘরে আমি কার সাথে ফুর্তি করবো, সে বলার অধিকার রাষ্ট্র রাখে না। কিন্তু যারা সেইসব মানে না, বরং জোরপূর্বক মুসলমানি দেয়ার মন মানসিকতা রাখে, তাদের কাছেই রাষ্ট্রের ঠিকাদারি আমরা দিয়ে রেখেছি। ফলে নিজের ঘরে কিংবা নিজের মনের ঘরেও যা করতেছেন সাবধানে করেন। আল্লার কাছে মাফ চাইলেই খালি হবে না, আওয়ামী লীগের সেকুলারিজমের কাছেও মাফ চাইতে হবে।


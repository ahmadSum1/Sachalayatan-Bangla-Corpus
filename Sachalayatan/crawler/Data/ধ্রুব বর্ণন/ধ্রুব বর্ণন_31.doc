কৃত্রিম-জীবনের সূচনাগল্প



দুশ্চিন্তা তাকে আর এই অর্জনের পরমানন্দগুলো পেতে দিচ্ছে না। তাছাড়া, আনন্দানুভূতিগুলো গত ছয়মাস ধরে ছিন্ন ছিন্ন করে তিনি বহুবার পেয়েছেন। যে একই সময়টাতে তিনি প্রণালীবদ্ধভাবে বিভিন্ন নিরীক্ষা পরিচালনা করছিলেন এবং প্রাথমিক আশাব‍্যঞ্জক ফলাফলগুলোকে যাচাই করে যাচ্ছিলেন। সে সময়টাতে তিনি ফিরে গিয়েছিলেন তার ছাত্রজীবনে। যখন সফলতার ইঙ্গিত করে, গবেষণার এমন প্রতিটি ফলাফল তাকে পরমপ্রাপ্তির আনন্দ দিত।
কিন্তু এখন তার কপালে দুশ্চিন্তার বলিরেখা। তাকে ফিরে আসতে হচ্ছে আবার তার মধ‍্যবয়সের দায়িত্বপূর্ণ জীবনে।
ধ্রুব পিছন ফিরে দেখলেন। ওখানটায় তার আয়নাটা বসানো। কিন্তু ঠিক নিজের অবয়বকে দেখবার জন‍্য তিনি পিছন ফিরেননি। ফিরেছেন অতীতের ধ্রুবকে দেখার জন‍্য। যেন পিছন ঘুরেই তিনি তার অতীতকে দেখে ফেলেছেন, এমন ভঙ্গিতে তিনি আয়নায় নিজের দিকে তাকিয়ে থাকলেন।
তার দৃষ্টি আয়নায় স্থির। কিন্তু তার অবস্থান এখন দূর অতীতে। প্রায় কুড়ি বছর আগে।
...
অন্তর্জাল আর্কাইভ থেকে পাওয়া যায়, ধ্রুব ছাত্রাবস্থায় তার স্বজাতি-ভাষার একটি স্বনামধন‍্য জার্নালে লিখছেনঃ
জীবনকে বৈজ্ঞানিক উপায়ে বুঝতে হলে তার সংজ্ঞাকে ভেঙ্গে অনুপুঙ্খস্তরে নিয়ে যেতে হবে, যেখানে রয়েছে কেবল ইন্দ্রিয়লব্ধ ইনপুট এবং ক্রিয়া সঞ্চালন বা আউটপুট। মাঝখানে রয়েছে একটি যাদুরবাক্স - প্রাণময় অস্তিত্ব। এই যাদুরবাক্স তার যাদুবলে জীবনকে যাপন করে যাচ্ছে - তথা অসংখ‍্য অপশনের মাঝে পছন্দসই ক্রিয়াসম্পাদনের চেষ্টা করে যাচ্ছে, যে ক্রিয়া সে বাছাই করছে মূলত তার ইন্দ্রিয়লব্ধ ইনপুট তথা অনুভূতিগুলোর উপর ভিত্তি করে।
জীবনকে বোঝার অর্থ তখন দাঁড়ায় এই যাদুরবাক্সের যাদুকে বোঝা, এই যাদুকে আবিষ্কার করা। আমাদের অনুরূপ প্রাণ তৈরি করার অর্থও তখন তাই দাঁড়ায়। এবং অবাক হবার ব‍্যাপার নয় যে, যখন এই যাদুর বাক্স করায়ত্ত হয়ে যাবে অনুপুঙ্খস্তরে, গাণিতিক শ্রেণীমালায়, সেই একই ক্ষমতা দিয়ে তখন সম্ভব হবে সমাজ, দেশ, জাতি, কোন বিশেষ প্রাণীকূল - যেমন মানবজাতি এবং তদ্রুপ যেকোনকিছুর ভবিষ‍্যত সন্তোষজনকভাবে অনুমান করা।
...
তরুণ সেই ধ্রুব ও মধ‍্যবয়স্ক বিজ্ঞানী ধ্রুব নির্ঘাত একই সত্তা নয়। দুটি ভিন্ন ব‍্যক্তিত্ব। এমনকি দুজনের স্মৃতি বা সঞ্চিত অভিজ্ঞতাও এক নয়। প্রথম জনের সঞ্চিত অনেক স্মৃতি এখন দ্বিতীয়জনের কাছে বিলীয়মান, অন্তত অস্পষ্ট। অন‍্যদিকে দ্বিতীয়জন আহরণ করেছেন আরো অজস্র নতুন অভিজ্ঞতা। ছাত্র ধ্রুব নিজেকে যেভাবে চিনতেন, বিজ্ঞানী ধ্রুব অতীতের সেই ধ্রুবকে তাই সম্ভবত সেভাবে আর চেনেন না। স্মৃতি ধোঁকা দিয়ে থাকে। তাই অতীত-সত্তার স্বরূপ উদ্ঘাটনের সবচেয়ে কার্যকরী উপায়গুলোর একটি হল নিজের পুরনো লেখাগুলো খুলে দেখা। যে পথ পাড়ি দিয়ে বিজ্ঞানী ধ্রুবের আবির্ভাব, এভাবে সেই পথকে ফিরে দেখা।
...
সে শতাব্দীর প্রথম দশকের শেষদিকে লেখা ধ্রুবের সেদিনের জার্নালটি শেষ হয়েছিল এভাবেঃ
আমাদের গবেষণা কর্মে আমরা ক’জন বিশ্বাস করে থাকি, জীবনের অর্থ উদ্ধার বলতে বোঝায় ইনপুট আউটপুট সম্বলিত এই যাদুরবাক্সের বা মানবপ্রাণের স্বরূপ উদ্ঘাটন, অথবা অনুরূপ প্রাণময় অস্তিত্বের উদ্ভাবন।
সেই যাদুরবাক্স করায়ত্তের প্রচেষ্টার ক্ষেত্রে অবদান যেমন মানুষ বা অন‍্যান‍্য প্রাণীর মস্তিষ্কের পুঙ্খানুপুঙ্খ ক্রিয়াপদ্ধতি উদ্ঘাটনের মাধ‍্যমে ঘটছে, তেমনি নিরপেক্ষ, তাত্ত্বিক গবেষণার মাধ‍্যমেও ঘটছে। অনেকটা এভাবে চিন্তা করা যায়, যেন গণনাতত্ত্বে অজ্ঞ একটি গোষ্ঠির হাতে এসে পড়েছে একটি আধুনিক কম্পিউটার। তাদের একদল চেষ্টা করছে কম্পিউটারটির প্রতিটি অংশ, চিপ ব‍্যবচ্ছেদ করে এর কর্মপদ্ধতি উদ্ঘাটনের। আর আরেকটি দল চেষ্টা করছে স্বাধীনভাবে কম্পিউটার তৈরির তত্ত্ব ও কৌশলকে পুনর্নির্মাণের। একটি হল পুনরুদ্ঘাটন-গবেষণা, আরেকটি হল নিরপেক্ষ, তাত্ত্বিক গবেষণা। যাদুরবাক্স করায়ত্তের গবেষণায় প্রথম ধরণের প্রচেষ্টা বলা যেতে পারে নিউরোবিজ্ঞানকে। আর সেক্ষেত্রে দ্বিতীয় ধরণের প্রচেষ্টা হল কৃত্রিম বুদ্ধিমত্তার গবেষণা বা এ.আই. (আর্টিফিশল ইন্টেলিজান্স)।
‘নিরপেক্ষ’, তাত্ত্বিক গবেষণার দর্শন এবং অনুপ্রেরণা অনেক সময় পুনরুদ্ঘাটন-গবেষণার লব্ধফল থেকেই এসে থাকে। তথাপি আমার অনুমান, মানব মস্তিষ্কের ক্রিয়াপদ্ধতি নিউরোবিজ্ঞান সম্পূর্ণরূপে বুঝে উঠার আগেই এআইয়ের তাত্ত্বিক গবেষণা নিরপেক্ষভাবে একটি প্রাণময় যাদুরবাক্স উপহার দিবে, যা বৈশিষ্ট্যের দিক থেকে মানুষের বুদ্ধিমত্তার চেয়ে হবে ভিন্ন প্রকৃতির। কিছু কিছু অভাবনীয় প্রকৃতি তার মাঝে দেখা যাবে, যা মানুষের বৈশিষ্ট‍্য নয়। মানুষের কিছু কিছু অবিচ্ছেদ‍্য গুণও তার মাঝে থাকবে অনুপস্থিত। গুরুত্বপূর্ণ কিছু ক্ষেত্রে তারা হবে মানুষের ক্ষমতার সমকক্ষ। এবং শক্তিশালী যান্ত্রিক শরীরে ভর করে বিশেষ কিছু ক্ষেত্রে সে হবে মানুষের চেয়েও ক্ষমতাধর।


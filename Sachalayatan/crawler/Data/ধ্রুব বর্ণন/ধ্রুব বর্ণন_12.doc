নাস্তিক মুসলমান




মানুষের পক্ষে নাস্তিক মুসলমান হওয়া সম্ভব হইতেও পারে। কিন্তু সেইরকম কইরা ভাবার চল নাই। একজন মানুষ নাস্তিক মুসলমান হইতে পারে বললে সবার আগে বাগড়া দিবে মোল্লারা, আলেম ওলামারা, কেতাবি বুজুর্গরা। ধর্মরে চোখা চোখা ধার দিয়া এনারাই দেখেন। ধর্মরে ধারও দেন এনারাই। শুধু মুসলমানের ধর্ম না, সব ধর্মেই এনারা আছেন। কে মুসলমান আর কে মুসলমান না, কীভাবে মুসলমান হওয়া যায় বা যায় না, এইসব প্রশ্নের সঠিক উত্তর এনারা জানেন বইলাই দাবি করেন। ওনাদের থেইকা মুর্খ মুসলমানেরা অনেক কিছু শেখেন। ওনাদের থেইকা নাস্তিক লোকেরাও অনেক কিছু শেখেন। নাস্তিকেরা মুসলমানের সংজ্ঞা, আকার-প্রকার মোল্লাদের থেইকাই শেখেন। ফলে মদ-খাওয়া মুসলমানেরে মোল্লারা যেমন দুইনম্বর মুসলমান মনে করেন, নাস্তিকেরাও তেমনি হিপোক্রিট শুধান। একইসাথে বেলি ড্যান্সার আর জিহাদের পেইজে লাইক মারা মুসলমানরে নিয়া ওনারা ঠাট্টা তামাশা করেন। এই ঠাট্টা তামাশার পেছনে মুসলমানের যেই সংজ্ঞা বা ধারণাটা ভিত্তি হিসাবে কাজ করে, সেইটা কিন্তু মোল্লাদেরই প্রদান। মানে নাস্তিকেরাও মুসলমানিত্বসংক্রান্ত পাঠ মোল্লাদের থেইকাই নেন। ফলে আহমদীদের মুসলমান হিসাবে দেখানো একজন নাস্তিকের কাছে সহজ কর্ম হয় না। এইভাবে খালি মুর্খ মুসলমানেই না, নাস্তিক লোকজনও মোল্লাদের হেজামোনি টিকাইয়া রাখেন।
তা, এইভাবে চোখা চোখা কইরা দেখা মৌলিকভাবে দোষণীয় কিছু না। জ্ঞানচর্চায় নির্দিষ্টতা আবশ্যক। উদ্ভিদের সংজ্ঞা নিয়া বিনা কারণে দিনের পর দিন ঝুলাঝুলি করা চলে না। যখন কাজের একটা সংজ্ঞা হাতে থাকে, তখন সেই সংজ্ঞার উপর ভিত্তি কইরাই কোনটা উদ্ভিদ আর কোনটা না, সেই ভেদ করা চলে। এই কারণেই জ্ঞানচর্চার মধ্যে থাকা মানুষেরা নির্দিষ্টতাবাদী হন। আলেম ওলামারাও তো জ্ঞান চর্চার মধ্যেই থাকেন। কেতাবি জ্ঞান নিয়া চর্চা করেন ওনারা। তাই তাদের বিষয় নিয়া তারা আক্ষরিক হবেন, তাতে বিস্ময়ের কিছু নাই। তা নাস্তিকরাও কিন্তু জ্ঞানচর্চার মধ্যেই থাকেন। জ্ঞানচর্চায় অনাগ্রহী নাস্তিক মেলা ভার। জাগতিক জ্ঞান চর্চায় ব্যস্ত থাকেন তারা। ফলে মুসলমান আর তার ধর্মের সংজ্ঞায় মোল্লারা যে নির্দিষ্টতা তৈরি করেন, সেইটা নাস্তিকেরা কদরই করেন। সাধারণ মুসলমানই কেবল এই নির্দিষ্টতা, এই আক্ষরিকতারে ধারণ কইরা উঠতে পারেন না। ফলে তারা নানান কিছুর মধ্যে থাকেন, নির্দিষ্ট সংজ্ঞার মধ্যেই খালি থাকেন না। কেতাবি মোল্লা আর আক্ষরিকতাবাদী নাস্তিক, উভয়ই তাই যখন-তখন এদেরকে বিব্রত কইরা তোলেন। কী করবেন? স্ববিরোধরে ক্ষমা কইরা দিতে তো ওনারা জ্ঞানের চর্চায় শেখেন নাই।
কিন্তু সাংস্কৃতিক বিষয় উদ্ভিদের মতো কি? ভৌত বিজ্ঞানের বিষয় আষয়রে যেমনে দেখতে হয়, মানুষের কৃষ্টিরে সেইভাবে দেখলে কি চলবে? ভৌতবিজ্ঞানে মানুষ দর্শক। সে খালি দেখে আর জানতে থাকে। সে বিষয়ের উপর হাত দেয় না। ফলে মানুষ হাত না দিলেও সেইটা সেইরকমই থাকতো বইলা আশা করা চলে। কিন্তু সংস্কৃতি তো সেইরকম বিষয় না। এইটা মানুষের সাথে সার্বক্ষণিক ক্রিয়া প্রতিক্রিয়ারত। মানুষ তো এইটার কেবল দর্শক না। মানুষ এইটারে প্রতিনিয়ত বদলাইয়া দিতেছে। ফলে সংস্কৃতি প্রতিনিয়ত বদলাইতেছে। সেইখানে দর্শকের জায়গা থেইকা একটা সংজ্ঞা বানাইয়া সেইটাতে স্থির থাকার সুযোগ কই? ফলে মুসলমানে সুদ-মদ খাইতে পারে না, জেনা করতে পারে না মনে করার কারণ নাই। কেতাবি মোল্লারা মুসলমানিত্বের কাঠামোটা তৈরি কইরা দিলেও, মুসলমানিত্বের প্রাণটা কিন্তু গঠন করছেন সাধারণ মুসলমানেরাই। সাধারণ মুসলমানেরা যা করেন, সেইটাই হইয়া দাঁড়ায় মুসলমানিত্বের জীবন্ত সংজ্ঞা। ফলে মদ খাইয়াও মুসলমান হওয়া যায়, আবার জেনা কইরাও মুসলমান থাকা যায়।
স্থির সংজ্ঞা দিয়া হয়তো সমাজবিজ্ঞানের আলোচনায় সুবিধা হয়, কিন্তু উল্টাটা মনে করার কোনো কারণ নাই যে সমাজবিজ্ঞানের আলোচনার সুবিধার জন্যে মুসলমানের সংজ্ঞা স্থির কইরা দিলে মুসলমানের সাংস্কৃতিক বৈচিত্র্যেও সুবিধা হয়। মুসলমানিত্বের যদি কোনো সংজ্ঞা থাকে, সেইটা হবে ডাইনামিক। কোনো লক্ষণ দিয়া তারে নির্দিষ্ট করা যাবে না। অন্য ধর্মের ক্ষেত্রেও সেইটা সত্য। জাতের ক্ষেত্রেও সত্য। কারণ এগুলা মূলত সাংস্কৃতিক নির্মাণ। এবং প্রতিনিয়ত বিনির্মিত। ভৌতবিজ্ঞানের বিষয়ের মতো নির্দিষ্টতার লক্ষণ থাকার বাধ্যবাধকতা এদের নাই। খ্রিস্টান ধর্মাবলম্বীর লক্ষণ যুগে যুগে পাল্টাইছে। একটা বিশেষ লক্ষণ দিয়াই যদি খ্রিস্টান চিনার বাধ্যকতা থাকতো, তাইলে দুনিয়ার তাবৎ খ্রিস্টানরে এখন বিধর্মী শুধাইতে হইতো। মুসলমানরে তাইলে একটা নির্দিষ্ট সংজ্ঞা দিয়া একটা পরিবর্তনহীনতার মধ্যে বাইন্ধা দিবো কেনো?
সেই কারণে হিজাব না পইরাও মুসলমান হওয়া যায়। নামাজ রোজা না কইরাও মুসলমান হইতে বাঁধা নাই। এইটা ঠিক যে ধর্মের বাইরে মুসলমান-সংস্কৃতি বইলা কিছুর অস্তিত্ব তেমন একটা স্বীকৃত না। কিন্তু স্বীকৃতির নিজেরও অজান্তে মুসলমানের একটা জীবন্ত সংস্কৃতি দাঁড়াইয়া গেছে। মুসলমানের ধর্ম যেখানে কেতাবিগো মৌলবাদিতা থেইকা মুক্ত হইতে পারতেছে না, মুসলমানের সংস্কৃতি সেখানে মুসলমানরে ঠিকই আগাইয়া নিতে পারতেছে। বাংলার মুসলমানেরা সুফি সাধক বাউলদের কাছে এই জীবন প্রাপ্তির জন্যে কৃতজ্ঞ থাকবেন।
নাস্তিকেরাও কি কিছু হেদায়েত করতে পারেন মুসলমানের? বা প্রশ্নটা মোটাদাগে হইলো - সংস্কৃতিতে আক্ষরিকতাবাদীর ভূমিকা কী? আক্ষরিকতাবাদী যেহেতু ঘটমানের থেইকা সংজ্ঞা গ্রহণ কইরা সেই সংজ্ঞাতেই নির্দিষ্ট থাকতে চায়, ফলে তার পক্ষে বৈচিত্র্য ধারণ কষ্টসাধ্য হয়। মুসলমান মুসলমানিত্বের সংজ্ঞা অক্ষরে অক্ষরে পালন করে, সেইটা সে মানতে রাজি আছে। এরপর সে তার ঢাল তলোয়ার লইয়া সেই মুসলমানিত্বরে কিলাইবে, কিন্তু অন্তত হিপোক্রিসি যে সে করে নাই, সেইটার কদর সে করবে। আরেক রকম যেইটা সে মানবে, সেইটা হইলো যে কোনে প্রকার মুসলমানিত্বের মধ্যে না থাকা। আক্ষরিকতাবাদী নাস্তিক নিজে সেইটার চর্চা করে। প্রতিনিয়ত চেষ্টা করে নিজের উপর যতোরকম মুসলমানিত্ব লাইগা আছে, সেইগুলা ঝাইড়া ফালানোর। ঈদে-চান্দে তাই সে দ্বিধাদ্বন্দ্বে ভুগে। গরু কাটার প্রতিবাদ আর গরু খাওয়ার তৃপ্তির মধ্যে যে প্রোথিত হিপোক্রাসি, সেইটা তারে বিব্রত করে। কিন্তু তারপরেও তার কাছে কেবল খাঁটি মুসলমান আর খাঁটি অমুসলমান নাস্তিকই গ্রহণযোগ্য। মাঝখানের ধূসর অঞ্চলে যাদের বাস, তাদের অনির্দিষ্টতা তার ঘটে ধৃত হয় না। তা মোটে দুই রকমের মানুষ খালি যে গ্রহণ করতে পারে, সে কীভাবে সংস্কৃতির হেদায়েত করবে? তা এনারাও সচরাচর সংস্কৃতিতে নতুন অবদান রাখেন। এনারা সংস্কৃতিতে কাঠামো প্রদান করেন। অস্তিত্বকে তার নির্দিষ্টতার সন্ধান পাইয়ে দেন। কিন্তু, বৈচিত্র্য তথা পরিবর্তনশীলতা ও নতুন জীবনদান কেবল তারাই করেন, যারা কাঠামোর বাইরে থাকেন, সামাজিক ও সাংস্কৃতিক বিষয়ে নির্দিষ্টতা আর আক্ষরিকতা হইতে মুক্ত থাকেন।
সুফি সাধক বাউলেরা যেমন। তেনারা কেতাবি মোল্লাদের হেজামোনিতে ঘি ঢালেন নাই। মুসলমানরে তারা কেতাবিদের সংজ্ঞা দিয়া চেনেন নাই। ওনারা মুসলমানরে শ্বাস ফেলার সুযোগ দিছেন। নাস্তিকেরাও মোল্লাগো মুসলমানিত্বের সংজ্ঞারে বর্জন করতে পারেন। মোল্লারা মুসলমান আর তার ধর্মরে যেইভাবে চেনায়, সেইভাবে চেনা ত্যাগ করতে পারেন।
সাধারণ মুসলমান কিন্তু গ্রহণ আর পরিবর্তনেই আগ্রহী। মদ-খাওয়া-মুসলমান যেমন প্রায় গ্রহণযোগ্য রকমের মুসলমান হইয়া গেছে সমাজে, তেমনি নাস্তিক মুসলমানও সমাজের একটা অনানুষ্ঠানিক পরিচয় হইয়া ওঠা অসম্ভব না। এইভাবে মুসলমানেরে নানারকম কইরা ভাবতে দিতে পারে নাস্তিক মুসলমান নামক পরিচয়। নাস্তিকমাত্রই মুসলমান না, এমন ধারণা দেওয়ার বাধ্যকতা এতে আর থাকে না। সাধারণ মুসলমানেও তখন চিন্তার খোরাক পাইতে পারে যে মুসলমানেও বিবর্তন নিয়া ভাবতে পারে, ঈশ্বরের অস্তিত্ব নিয়া দার্শনিকতা করতে পারে। নাস্তিকও হইতে পারে। পারেই বা না কেন? নাস্তিকেরও তো খোদা আছে।
নাস্তিকের খোদা হইলো সে নিজে। নিজে নিজের খোদা কেনো হইতে পারে না? সাত আসমানের উপরে বইসা থাকা খোদারে মানে না বইলা নাস্তিক কাউরে মানে না তাতো না! নাস্তিক নিজেরে মানে। নিজের কাছে জবাবদিহি করে। নিজের কাছে সৎ থাকতে চায় সে। সাত আসমানের খোদারে বিশ্বাস কইরা নিতে হয়। সত্য বইলা মানতে হয়। কিন্তু নিজের অস্তিত্বের চাইতে সত্য বইলা আর কি কিছু আছে? দেখা জগতের বস্তুরে দেইখা যাচাই করতে হয়। অদেখা জগতের বস্তুরে বিশ্বাস কইরা নিতে হয়। আপন সত্তাই একমাত্র বস্তু, যা দেখাও যায় না, কিন্তু বিশ্বাসও করা লাগে না। আর কিছু থাক না থাক, আমি যে আছি তাতে সন্দেহ কোথায়? আমি না থাকলে চাঁদ দেখতেছি কথাটার মানে কী থাকে, খোদায় বিশ্বাস করতেছি কথাটারও অর্থ কী দাঁড়ায়? নিজের অস্তিত্বের চাইতে পরম সত্য আর কিছু নাই। সেই পরম সত্যরেই কেবল যে এবাদত করে, সেই নাস্তিক মুসলমানেরে সমাজে খালি মাইনাই নেয়া না, তার ভাবনার সমাদর করারও দরকার আছে। এইভাবে নাস্তিক মুসলমানের দ্বারা মুসলমানের হেদায়েত ও পারস্পরিক বোঝাপড়া সম্ভব হইলেও হইতে পারে।
পূর্বকথা - খোদার প্রকোপের প্রায় বাইরে বা নাস্তিকের চেয়েও কম কম আস্তিকতা


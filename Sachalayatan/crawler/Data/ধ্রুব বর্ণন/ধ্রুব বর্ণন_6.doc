কর্তৃত্ববাদের রোবট বনাম মুক্তিবাদের রোবট




মনে হতে পারে আমি টার্মিনেটর রোবটের সাথে ওয়াল-ই রোবটের তুলনা করছি। কিন্তু আমি আসলে তুলনা করবো রোবটের ব্যাপারে (এবং মানুষের ব্যাপারেও) আমরা যেভাবে চিন্তা করি তার দুটি ভিন্ন উপায়কে নিয়ে। কর্তৃত্ববাদ বনাম মুক্তিবাদের দ্বন্দ্ব মানুষের বহু প্রাচীন দ্বন্দ্ব। এর অস্তিত্ব বিরাজমান আছে রাজনীতিতে, বিজ্ঞানে ও দর্শনে। এআই নিয়ে আমি টুকটাক চিন্তা করি। এই দ্বন্দ্বের প্রকোপ সেখানেও। তাই এই দ্বন্দ্ব নিয়ে আমাকে ভাবতেই হয়। সে ভাবনার দায় থেকে এই লেখার অবতারণা।
মনে করুন আপনি একটা রোবট বানাবেন যা মানুষের মতো ভাবে, ঘোরাফেরা করে বেড়ায়। তাকে কীভাবে সেই ক্ষমতা প্রদান করবেন?

অর্থাৎ রোবটটাকে প্রোগ্রাম করার প্রশ্ন এখানে। আপনি হয়তো ভাবতে পারেন যে রোবটটাকে চেয়ার টেবিল, কাপ পিরিচ, মানুষ, ঘড়ি, চশমা, বই, ইত্যাদি ধারণা সম্পর্কে আগে পরিচিত করানো দরকার। তারপর তাকে শেখানো দরকার যুক্তি বিদ্যা। যাতে সে এই ধারণা গুলোর উপর যুক্তি প্রয়োগ করতে পারে। কারণ মানুষ আপাত দৃষ্টিতে সেভাবেই কাজ করে। 
আপনি হয়তো আরো ভাবতে পারেন যে বিভিন্ন বস্তু সম্পর্কে ও যুক্তিবিদ্যা সম্পর্কে রোবটকে জ্ঞান দেওয়া হয়ে গেলো রোবটের পক্ষে তখন হয়তো সম্ভব হবে চিন্তা করা যে - চেয়ারে বসা যায়, কাপে পানি ঢালা যায়, চশমা পড়া যায়। আর এই যুক্তিগুলোর উপর ভিত্তি করে আরো আরো যুক্তি তৈরি করা হয়তো তখন সম্ভব হবে। যেমন - চশমা পরে ফ্লাস্কটা প্রথমে খুঁজে নিয়ে চেয়ারে বসা লোকটার কাপে পানি ঢালতে হবে। এই রকম আরো আরো জটিল ভাবনা। তাহলেই মানুষের মতো চিন্তা করা রোবট পাওয়া যাবে! এভাবে অন্তত অধিকাংশ এআই গবেষক ভাবতেন। এখনো অনেকেই ভাবেন। 
এভাবে ভাবার সমস্যা হচ্ছে, মানুষ কেবল সচেতন ভাবে চিন্তা করে না। মানুষ কেবল বই চেয়ার চশমার মতো আলাদা আলাদা বস্তুর ধারণা বহন করে না। বরং এই ধারণাগুলো মানুষের অনেক উঁচু লেভেলের ভাবনা। কাপ ধারণাটা আসলে অনেক জটিল। এবং মানুষ একবারে প্রথমেই কিন্তু কাপকে চেনে না। 
কাপের ডেটাটা মানুষের চোখ দিয়ে তার ভেতরে প্রবেশ করে। সেই ডেটাটা নিয়ে মানুষের সচেতন মন যুক্তি প্রয়োগ শুরু করার আগেই সেটা বিশ্লেষণ হতে থাকে তার অবচেতন অংশে। সেই অবচেতন বিশ্লেষণে কিন্তু কাপকে কাপ হিসেবে চেনার আগে আসে রঙ, গভীরতার ধারণা, আকার, ইত্যাদি বা আরো মূলে গেলে নিউরন সিগনালের তারতম্য, অর্থাৎ ডেটা। ডেটা থেকে কাপের ধারণার উৎপত্তি হয়।  
আর মানুষ কিন্তু কেবল চোখে দেখেই কাপকে চেনে না। একটা কাপের ধারণার সাথে কাপটাকে হাত দিয়ে ধরে দেখার সম্পর্কও জড়িত। মানুষ তাকে দেখে ও ধরে চেনে। কাপ দিয়ে মানুষের যে উদ্দেশ্যটা সাধন হয় সেটার সাপেক্ষে মানুষ কাপকে চেনে। 
অর্থাৎ মানুষের চোখ দিয়ে ও স্পর্শের স্নায়ু দিয়ে যে “ডেটা”টি তার ভেতরে প্রবেশ করে, সেখানে কাপের ধারণাটা আগে আসে না। মানুষের মনের উচ্চতর অংশগুলো (যেমন সচেতন মন) সেই ডেটাকে তার সুবিধার জন্যে নাম দিয়েছে কাপ। কিন্তু কাপ আসলে কোনো মৌলিক ধারণা নয়। এখানে মৌলিক বিষয়টা তাহলে কী? মানুষের চোখ দিয়ে আর স্পর্শের স্নায়ু দিয়ে তার অবচেতনে প্রবেশ করে যে ডেটাটা, বলা যায় সেটা। কিন্তু আমরা এভাবে ভেবে অভ্যস্ত না। 
আমরা ভাবতে পছন্দ করি যে কাপ বলে একটা বস্তু সত্যিই আছে। কাপকে মৌলিকভাবে দেখতে আমাদের সুবিধা। আমরা না থাকলেও কাপ থাকবে। বিজ্ঞানের সমগ্রটা জুড়ে এই ভাবনার জয়জয়কার। 
আমরা বস্তুতে মৌলিকত্ব খুঁজি। কাপ যদি মৌলিক না হয়, ঠিক আছে - তাহলে তার ভেতরের অণুগুলো, না হয় তার পরমাণুগুলো, তা যদি না হয় অন্তত তার কণাগুলো অথবা কোয়ার্ক, অথবা স্ট্রিং হলো মৌলিক। 
বস্তুকে মৌলিক ধারণা হিসেবে ভাবার উপযোগিতা অবশ্যই আছে। বস্তুজগতকে অনুসন্ধান করতে গেলে এভাবে ভাবাটাই সবচেয়ে কাজের। কিন্তু যখন প্রশ্ন আসে রোবটকে কীভাবে প্রোগ্রাম করবেন, তখন কিন্তু এভাবে ভাবাটা তখনও কাজের হবে সেটা আর হলফ করে বলা যায় না।
বস্তুজগত নিয়ে আমাদের যে বৈজ্ঞানিক-অনুসন্ধানলব্ধ জ্ঞান, সেটাকে হুবহু মুখস্থ করিয়ে দিলে রোবটের কাজ হবে কি? এক্ষেত্রে ভাবা দরকার মানুষের মনে বা মস্তিষ্কে বস্তুজগতটা আসলে কীভাবে প্রকাশিত হয়। বস্তুজগতটা মানুষের মনে কিন্তু কাপ পিরিচ, ইলেক্ট্রন ফোটন বা কোয়ার্কের মতো ধারণা দিয়ে প্রবেশ করে না। আমাদের ভেতর প্রবেশ করে কেবল কিছু সিগনালের তারতম্য।
কাপ পিরিচ ইলেক্ট্রন ফোটন এই ধারণাগুলো সত্যিই বিরাজ করে কিনা সেটা কি আমরা আদৌ কখনো যাচাই করতে পারি? আমাদের পর্যবেক্ষণের কারেন্সিই হলো মূলত আমাদের চোখের আর স্পর্শের ডেটা। সেটা যেই বৈজ্ঞানিক পর্যবেক্ষণের কথাই বলুন না কেনো। ফলে আমরা আসলে ইলেক্ট্রন বা ফোটন আছে কিনা যাচাই করি না। বরং আমাদের চোখ আর স্পর্শের মাধ্যমে আমরা যে ডেটা পাই, সেটার সেরা ব্যাখ্যাটা প্রদান করি। তারপর সেই ব্যাখ্যাটাকে আমরা নাম দেই - “ইলেক্ট্রন আছে বা ফোটন আছে”। এটা হলো পর্যবেক্ষণকে দেখার আরেকটা উপায়। এবং এই উপায়কে অস্বীকার করা খুব কঠিন।
প্রশ্ন হচ্ছে জ্ঞান ও পর্যবেক্ষণকে ব্যক্তির অভিজ্ঞতার দৃষ্টিতে দেখে কী লাভ? দুটো ভিন্ন মানুষ যেহেতু একটা কাপকে বা একটা ইলেক্ট্রনকে দেখে দুজনেই স্বীকার করছে যে কাপটা বা ইলেক্ট্রনটা সত্যিই দেখা যাচ্ছে, সেখানে বিষয়টাকে এভাবে ঘুরিয়ে দেখে লাভ কী? লাভটা হলো এটা বিষয়টাকে দেখার সম্ভবত সরলতর উপায়। মানুষের চিন্তায় তথ্য যেভাবে বিশ্লেষণ হয় কিংবা রোবটের চিন্তায় তথ্য যেভাবে বিশ্লেষণ হওয়া প্রয়োজন, সেটা জানার খাতিরে ভাবনার এই উপায়টাকে কদর করা দরকার। এভাবে ভাবলে দেখা যাবে যে রোবটকে কাপ পিরিচ বা ইলেক্ট্রন ফোটন, প্যারিস, নিউ ইয়র্কের ধারণাগুলো প্রদান করা হয়তো তেমন মোক্ষম নয়। রোবটের নিজের ডেটাকে মানুষের জ্ঞানগম্যির সাপেক্ষে নয়, বরং নিজের সাপেক্ষে বিশ্লেষণ করতে দেয়াটাই হয়তো বেশি কাজের।
কাপ পিরিচ বা ইলেক্ট্রন ফোটনের মতো বস্তুকে জ্ঞানের মৌলিক কারেন্সি ভাবার উপায়টা এআইতে ধীরে ধীরে প্রশ্নসঙ্কুল হচ্ছে। এই ধারার ভাবনার সবচেয়ে বড় উদাহরণের একটা হচ্ছে সাইক (Cyc) নামক একটা মেগা এআই প্রজেক্ট। এটা তৈরি করা হয়েছিলো মানুষের সকল কমনসেন্স জ্ঞানগুলোকে মেশিন দিয়ে পড়িয়ে পড়িয়ে মেশিনকে জ্ঞানী করে তোলার জন্যে। মেশিন বিভিন্ন পত্রিকা ও বই পড়ে মানুষের দেয়া ইনপুট ঘেঁটে ও তার উপর যুক্তিশাস্ত্র প্রয়োগ করে করে শিখবে বৃক্ষ কী, শহর কী এইসব। যেমন, তাকে শেখানো হলো সকল বৃক্ষই উদ্ভিদ এবং সকল উদ্ভিদই মরণশীল। এরপর যদি জিজ্ঞেস করেন যে বৃক্ষ কি মারা যায়? সাইক আপনাকে চমৎকৃত করে বলবে - হঁ্যা। ভীষণ চমৎকার সন্দেহ নেই। ১৯৮৪ সন থেকে এর স্রষ্টা ডগলাস লেনাট দাবি করে আসছেন যে সাইক অদূর ভবিষ্যতেই এতোটা উন্নত হবে যে সত্বরই টিউরিং টেস্টে পাশ করে ফেলবে (যে টেস্টে মোটা দাগে মেশিন একটা প্রশ্ন-উত্তর খেলায় মানুষের ছদ্মবেশ ধারণ করে অন্য মানুষকে ধোঁকা দিতে পারে)।
সাইক যতোটুকু অর্জন করেছে ততোটুকুকে খাটো করার আমাদের উপায় নেই। কিন্তু মানব সমকক্ষতা নিয়ে আমরা এখনো অপেক্ষমান। সাথে আমরা এটাও জিজ্ঞেস  করতে চাই, মানুষ নিজেই কি এভাবে বিশ্বকোষ পড়ে পড়ে ও যুক্তিশাস্ত্র প্রয়োগ করে মানুষ হয়েছে? এটা মানুষের মানুষ হবার গল্পের একটা দিক মাত্র। তর্কান্তরে অত্যন্ত ক্ষুদ্র একটা দিক।
মানুষের চোখ আর স্পর্শের ডেটার যে মৌলিকত্ব, সেটাকে সামনে আনা প্রয়োজন। নিউরোসাইন্সের কল্যাণে আমরা এখন বেশি বেশি করে জানি যে মস্তিষ্কের মৌলিক অংশগুলো এই ডেটা নিয়েই ব্যস্ত। জ্ঞানের ধারণাটা অবচেতনের কাছে মূলত বস্তুগত নয়, বরং ডেটাগত। সে মূলত ডেটাকে প্রসেস করে ও সেখান থেকে কাজে দিতে পারে এমন তথ্য সে আদায় করে নেয়।
চিন্তা করুন একটা রোবটের কথা - যে কেবল সাদা আর কালোর পার্থক্য করতে পারে। তাকে লাল আপেল চেনানোর ফয়দা বা উপায় কী? আমরা আমাদের ইন্দ্রিয়ের সক্ষমতা অনুযায়ীই আমাদের চোখ আর স্পর্শের ইনপুটকে ব্যাখ্যা করি। রোবটের ক্ষেত্রেও তার নিজের দৃষ্টিকোণ থেকে ব্যাপারটা দেখা দরকার। রোবটের সেন্সরগুলো দিয়ে যে আলো, শব্দ ও ঘাতের ডেটা তার প্রসেসিং ইউনিটে প্রবেশ করছে, সেই ডেটার বিশ্লেষণ করাটা রোবটটার নিজের কাছে মানুষের চোখে দেখা লাল আপেল চেনার চেয়ে হয়তো বেশি কাজের।

কিন্তু রোবটিক্সও মোটের উপর অন্যপথটাতেই এগুচ্ছে। যে পথে চোখ আর স্পর্শের ডেটার চেয়ে কাপ পিরিচের মতো বস্তুর ধারণাকে প্রাধান্য বেশি দেয়া হয়। হোন্ডার আসিমো রোবটের কথাই ধরুন। তাদের নতুন রোবটটা উপরের ভিডিওটাতে নিখুঁতভাবে ফ্লাস্ক থেকে কাপে পানি ঢালছে। রোবটটাকে নিখুঁত ইন্জিনিয়ারিংয়ের মাধ্যমে ফ্লাস্ক, কাপ, তার অবস্থান, নিজের হাতের মেকানিক্স সম্পর্কে প্রোগ্রাম করে দেয়া হয়েছে। সে কি তার জ্ঞানে বা কার্যপ্রণালীতে স্বাধীন? নাকি সে মানুষের ও মানুষের চিন্তার উপায়ের দাস? আমরা যেভাবে ফ্লাস্ক থেকে কাপে পানি ঢালি, সেটা কি আমাদের মাঝে নিখুঁতভাবে প্রোগ্রাম করে দেয়া? নাকি চেষ্টা করতে করতে আমাদের চোখ আর স্পর্শের ডেটাকে বিশ্লেষণ করতে করতে অভিজ্ঞতা থেকে শেখা?

এর বিপরীতে উপরের এই এবড়োথেবড়ো দেখতে রোবটটা আমার বেশি প্রিয়। এই রোবটে কেবল দুটো মোটর আছে। তার উদ্দেশ্য হচ্ছে সামনে এগিয়ে যাওয়া। কিন্তু আসিমোর মতো তার ভেতরে কোনো বস্তু সম্পর্কে কোনো ধারণা দেয়া হয় নি। কীভাবে মোটর দুটোকে নিয়ন্ত্রণ করলে সামনে এগুনো যাবে সেই তথ্যও তার ভেতরে প্রোগ্রাম করে দেয়া হয় নি। সে কেবল একটা জিনিস জানে যে তার চাকা দুটো সামনে ঘুরলে সে পুরস্কার পায়। তার কাজ এই পুরস্কারের পরিমাণকে বাড়ানো। কিন্তু ঠিক কী করলে চাকা দুটো সামনে ঘুরবে সেটা তার জানা নেই। ঠিক যেমন একটা শিশু জানে যে হাত বাড়িয়ে তার মায়ের আঙুলটা জড়িয়ে ধরতে পারলে সে পুরস্কার বা আনন্দ পাবে। কিন্তু ঠিক কীভাবে হাতের মোটর স্নায়ুগুলোতে কী পরিমাণ সিগনাল দিলে তার হাতের মুঠোয় মায়ের আঙুলটা গিয়ে পড়বে সে তার জানা নেই। তারপরেও নানাভাবে চেষ্টা করতে করতে হাতের ঠিক কীরকম নড়াচড়ার কারণে এটা সম্ভব হবে শিশুটি একসময়ে তা ধরে ফেলে। হাঁটতে শেখাও অনেকটা তেমন। এগুলো কি প্রোগ্রাম করে দেয়া? এগুলো কি শিশুর সচেতন মনে ঘটে? শিশুর এই শেখার মাধ্যমে যে জ্ঞান হয়, তার কারেন্সি কি বস্তুগত ধারণা, কাপ পিরিচ, বই পত্র নির্ভর? নাকি মূলত তার চোখ আর স্পর্শের ডেটাকে বিশ্লেষণ নির্ভর?
উপরের এই রোবটটাও তেমনি তার মোটর দুটো নানা উপায়ে নাড়াচাড়া করতে করতে এক সময়ে শিখে উঠতে থাকে মোটরগুলোতে কী উপায়ে সিগনাল দিলে চাকা দুটো সামনের দিকে ঘুরবে। অতি সাধারণ ক্ষমতার এই রোবটটা আসিমোর তুলনায় আমার বরং অনেক বেশি প্রিয়। এই রোবটটার সামনে এগুনোর উপায়টা কারও শিখিয়ে দেয়া বা প্রোগ্রাম করে দেওয়া না। এই জ্ঞানটা তার ইন্দ্রিয়ের ডেটা বিশ্লেষণ করে অর্জিত, ফলে তার নিজের। বুদ্ধিমত্তার বিচারে এটাই আমার কাছে বেশি আগ্রহোদ্দীপক।
ব্যক্তিকে পেছনে রেখে নৈর্ব্যক্তিক কিংবা বহু নির্ধারিত জ্ঞানকে আমরা সামনে নিয়ে রাখতে শিখেছি। কারণ সভ্যতায়, রাজনীতিতে ও প্রচলিত বিজ্ঞানে এর জয়জয়কার। আমার গরম লাগলেও অনেকে যদি বলে বা থার্মোমিটার যদি বলে যে আবহাওয়া গরম হয় নি, তাহলে আমি ‘ভুল’, আমার আসলে গরম লাগে নি। কিন্তু আমার যে গরম ‘লেগেছে’, সেটা কি মিথ্যা হয়ে যায় তাতে?
আসিমো রোবটের মতো ব্যক্তি মানুষকেও ‘বহু’ নির্ধারণ করে দিতে চায় ঠিক কীভাবে চলতে হবে, কথা বলতে হবে, কাপড় পরতে হবে। মানুষের ভাবনায় মানুষ যেনো মানুষ হয় কেবল (অন্যের নির্ধারিত) সত্য নিয়মগুলোকে লিস্ট করে শিখে শিখে। খোদা আদমকে একটা একটা করে সব বস্তুর নাম শিখিয়ে না দিলে আদম ‘মানুষ’ হয়ে ওঠে না। ধর্মে হোক, ‘সমাজ’তন্ত্রে হোক আর ‘গণ’তন্ত্রে হোক, ব্যক্তিকে যে বহু তার নির্ধারিত ‘সত্য’ উপায়টা হাতে ধরে শেখাবে এই নিয়ে অনেকের সন্দেহ থাকে সামান্যই। 
কেবল স্টালিনের মতো দেদারসে দমন করাই কর্তৃত্ববাদ না। কেবল একজন স্টালিন কর্তৃত্ববাদের দায় বহন করে না। ব্যক্তিকে সকল ‘সত্য’ ও ‘নিয়ম’ নিখুঁতভাবে শেখানোর যে ভাবনাটা, কর্তৃত্ববাদের ভাবনা তার মূলে বিরাজ করে। এর অস্তিত্ব সর্বব্যাপী, প্রায় সকল মনে বিরাজমান। রোবট প্রোগ্রাম করার সময়েও আমরা তাই রোবটকে বস্তু ও নিয়মের ‘সত্য’টা শেখানোর চেষ্টায় ব্যস্ত থাকি।
কিন্তু এতে আমরা অন্যভাবে ভাবার উপায়টা ভুলতে বসেছি। আর সেটা হলো ব্যক্তির ভেতর দিয়েই বহু প্রকাশিত হয়। নৈর্ব্যক্তিককেও প্রস্তাব করে ব্যক্তি। সকল জ্ঞানের ইউনিট হলো ব্যক্তির চোখ আর স্পর্শ দিয়ে অনুভব করা ডেটাটা। আমরা আমাদের এই ডেটাকে ব্যাখ্যা করারই চেষ্টা করছি। এর জন্যে বস্তুর যে নৈর্ব্যক্তিক বা বহু নির্ধারিত ব্যাখ্যা, সেটা তার নিজের জায়গায় নিশ্চয়ই কাজের। কিন্তু মানুষের কিংবা বুদ্ধিমান রোবটের ভাবার উপায় নিয়ে যখন আমরা ভাববো, তখন ব্যক্তিকে প্রাধান্য না দেয়া অসম্ভব হয়ে পড়ে। (রোবট কিংবা মানুষের) ব্যক্তিক চিন্তার অঞ্চলে বহুর নির্ধারিত করে দেয়া ‘সত্যের’ হুকুমদারি এ যাবৎ পর্যন্ত তাই ব্যর্থ।


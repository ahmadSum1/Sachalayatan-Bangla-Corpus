স্বাধীন-ইচ্ছা বলে কি কিছু আছে?




ধরা যাক আপনার সামনে একটা ভ্যানিলা আইসক্রিম আর একটা চকোলেট আইসক্রিম রেখে যেকোনো একটা বেছে নিতে বলা হলো। আপনি অনেক ভেবে, নানা বিষয় চিন্তা করে চকোলেট আইসক্রিমটা বেছে নিলেন। আপনি কি এখানে আপনার স্বাধীন ইচ্ছা বা ফ্রি-উইলের প্রয়োগ ঘটালেন? অর্থাৎ কোনটা বেছে নিবেন সেটার সম্পূর্ণ স্বাধীনতা কি আপনার ছিল? সম্পূর্ণ সজ্ঞানে স্বাধীনভাবে কি আপনি পছন্দ করেছেন?
এখানে স্বাধীনতার ব্যাপারটি কোন জায়গায়? এই বাছাই প্রক্রিয়ার কোন অংশটাকে স্বাধীন ইচ্ছার প্রয়োগের দাবী বলা যায়? সম্ভবত এই কথা বলতে পারাটাকে যে আপনি ইচ্ছে করলেই ভ্যানিলা আইসক্রিম বাছাই করতে পারতেন। তবে করেন নি। কিন্তু আসলেই কি ব্যাপারটা তাই? আপনি চকোলেট আইসক্রিমটি বাছাই করে ফেলার পর কি আসলেই দাবী করতে পারেন যে চাইলেই আপনি ভ্যানিলা আইসক্রিমটি নিতে পারতেন? 
বাছাইয়ের সময় আপনার তখনকার মেজাজ, আইসক্রিমের চেহারা, তার দ্বারা আপনার মস্তিষ্কে সৃষ্ট প্রণোদনা, এই সবই তো নির্দিষ্ট নিয়ম মেনে হয়েছে। আপনার নিজস্ব পছন্দ, পূর্বে এই আইসক্রিমগুলো স্বাদের অভিজ্ঞতা, এইসবের সমন্বয়ই তো আপনার মস্তিষ্কের সিদ্ধান্ত-গ্রহণকারী ইউনিটটিকে প্রভাবিত করেছে। এখন আপনার এই সব গণনাকারী ফাংশনের বাইরে আপনার মস্তিষ্কের ভেতরে অথবা আপনার দেহের ভেতরে আপনাকে চালনাকারী আরেকটি কোনো সত্তা কি আছে যা আপনার সিদ্ধান্ত-গ্রহণ ক্ষমতাকে দখল করে নিয়েছে? কোনো আত্মা? আপনার আসল আমি? আছে নাকি এমন কিছু?
বরাবরের মতই, আত্মা সংক্রান্ত বক্তব্য বিজ্ঞানের দর্শনানুসারে অর্থহীন তত্ত্ব। কারণ আত্মা কথাটার মধ্যে একটা অধিবিদ্যাগত দ্যোতনা আছে। আপনি যদি বলেন বিজ্ঞান দ্বারা তার ব্যাখ্যা একসময় সম্ভব, তাহলে আপনি আসলে বলছেন ওই আত্মা বস্তুটার ভৌতিক, কার্য-কারণগত ব্যাখ্যা সম্ভব। কিন্তু তখন আর জিনিসটা আত্মা বা আধিভৌতিক কোনোকিছু থাকে না। বরং এর উপর আরোপিত ফাংশনগুলো মস্তিস্ক বা স্নায়ুতন্ত্রের মত ইউনিটগুলোতে বন্টিত হয়ে যায়। আবার যদি আপনি বলেন, আত্মা জিনিসটার এমন উপাদান আছে যা ভৌতিক না, তাহলে সেই কথা আপনি আর যাচাই করতে পারেন না। ফলে এ সংক্রান্ত বক্তব্য উভয় উপায়ে অর্থহীন।
ফলে আমরা মেনে নিচ্ছি যে, আপনার এই বাছাই প্রক্রিয়াতে আপনার শারীরিক, ভৌতিক ফাংশনগুলোর বাইরে অন্য কোনো আধিভৌতিক প্রভাব ছিল না। আপনার মস্তিষ্কের বিভিন্ন গণনা ইউনিট আপনার এই বাছাইয়ের সিদ্ধান্ত তৈরি করেছে। আর সেই গণনার প্রকৃতি প্রভাবিত হয়েছে মূলত আপনার মস্তিষ্কের ইউনিটগুলোর গঠন আর এ যাবতকাল পর্যন্ত পৃথিবী থেকে প্রাপ্ত আপনার অভিজ্ঞতা, ইন্দ্রিয়ানুভূতি বা সেন্সরি-পারসেপশন দ্বারা। এখন এই নির্ধারিত ভৌতিক কাঠামোটিতে আপনার স্বাধীনতাটা কোথায়? 
আপনার গণনা ইউনিটের সিদ্ধান্ত তৈরি হয়েছে আপনার মস্তিষ্ক ও তার ক্ষমতার উপর ভিত্তি করে, যার গঠনের উপর আপনার কোনো হাত নেই। পৃথিবী হতে শিশুকাল থেকে প্রতি নিয়ত আপনি যে ইন্দ্রিয়-অভিজ্ঞতা গ্রহণ করছেন, যেগুলো আপনার পছন্দ, অভিরুচিকে তৈরি করেছে, সেগুলোও আপনার নিয়ন্ত্রণের বাইরে আপনার সমস্ত স্নায়ু দিয়ে প্রতি নিয়ত প্রবেশ করেছে। যে কয়টি ইন্দ্রিয়-অভিজ্ঞতা আপনি নিজে বেছে গ্রহণ করেছিলেন বলে আপনি মনে করছেন (যেমন ফুটবলে লাথি মেরেছিলেন, প্রিয়জনকে চুমু খেয়েছিলেন), সেগুলো বাছাই করার পেছনেও আবার আপনার মস্তিষ্কের গণনা ইউনিটগুলোই দায়ী ছিল। আর সেই গণনা আবার প্রভাবিত হয়েছিল আপনার সে-সময়কার মস্তিষ্কের গঠন আর তদাবধি আপনার ইন্দ্রিয়-অভিজ্ঞতার সমন্বয় দ্বারা।
এখানে একটা চক্র তৈরি হয়েছে। এই চক্রের শুরু আপনার জন্ম থেকে। বিষয়টা চক্রাকার হলেও, এখানে কিন্তু কোনো একটা পর্যায়েও আপনার নিজস্ব, আলাদা কোনো ইচ্ছাশক্তি প্রয়োগের সুযোগ পাওয়া যাচ্ছে না। আপনি মস্তিষ্কের একটি বিশেষ কাঠামো ও তার গঠন-বর্ধনের কোডিং নিয়ে জন্ম নিয়েছেন। তারপর আপনার আয়ত্ত্বের বাইরে আপনার ইন্দ্রিয় হয়ে সমস্ত স্নায়ুতে পৃথিবীর তাবৎ তথ্য প্রবেশ করেছে। আপনার মস্তিষ্কের গণনা ইউনিটগুলো সেই তথ্যকে প্রক্রিয়াকরণ করেছে। এবং তার ভিত্তিতে সাধ্যমতো সিদ্ধান্ত নিয়েছে। অভিজ্ঞতার সাথে সেই সিদ্ধান্ত নেবার ক্ষমতা বেড়েছে। বেশিরভাগ সিদ্ধান্তের ফলাফল ছিল কোনো একটি পেশিতে (পা, জিহ্বা) বিশেষ নড়াচড়ার একটি সংকেত পাঠানো। এই-সবই  গণনাকৃত হয়েছে সুনির্ধারিত উপায়ে। এখানে আপনার স্বাধীনতা কোথায় ছিল? আপনি কি আসলেই চকোলেট না বেছে ভ্যানিলা আইসক্রিম বাছাই করতে পারতেন?
শেষ চেষ্টা করা যাক। এতক্ষণ ধরে নেয়া হয়েছে আপনার মস্তিষ্কের গণনা একটি নির্ধারিত প্রক্রিয়া বা ডিটারমিনিস্টিক প্রসেস (deterministic process)। অর্থাৎ হুবহু একই পরিস্থিতিতে আপনাকে এই বাছাইয়ের সুযোগ দেয়া হলেও আপনি বারবার ঠিক চকোলেট আইসক্রিমটিই বেছে নিতেন। এখন আসুন কল্পনা করি, আপনার প্রক্রিয়াকরণ ইউনিটের কর্মকাণ্ড পুরোপুরি নির্ধারিত প্রক্রিয়া নয়। বরং এতে অনির্ধারিত অংশ বা স্টোকাস্টিসিটি (stochasticity) আছে। এবং ধরলাম প্রকৃত র্যান্ডমনেস (randomness) বলে কিছু আছে। ফলে ধরে নিচ্ছি, আপনার মস্তিষ্কের সিদ্ধান্ত-গ্রহণকারী ইউনিট কিছু নির্ধারিত প্রক্রিয়ার সাহায্যে মস্তিষ্কের ক্ষমতা আর পূর্বাভিজ্ঞতা ব্যবহারের পাশাপাশি একটি মুদ্রাও ব্যবহার করে সিদ্ধান্ত গ্রহণে র্যান্ডমনেস আনয়নের জন্য।
ফলে গণনা-ইউনিটের নির্ধারিত ফাংশনগুলো গণনার মাধ্যমে আপনার বাছাইয়ের অপশনগুলোর উপর কিছু সম্ভাবনা নির্ধারণ করে। তারপর ওই সম্ভাবনার উপর ভিত্তি করে মুদ্রা নিক্ষেপ করে নিক্ষেপের ফলাফলের উপর ভিত্তি করে শেষ সিদ্ধান্তটি নেয়। হয়ত গণনার ভিন্ন ভিন্ন ধাপে এই একই প্রক্রিয়া ব্যবহৃত হয়। ফলে এখন আর বলা চলে না যে ঠিক একই পরিস্থিতিতে আপনি বারবার চকোলেট আইসক্রিমটিই বাছাই করতেন। হুবহু একই পরিস্থিতিটি যদি বারবার পুনর্নির্মাণ করা যেত, তবে এখন দেখা যেত মাঝে মাঝে আপনি ভ্যানিলা আইসক্রিমও বেছে নিচ্ছেন। বহুবার এটা করা গেলে দেখা যাবে আপনার চকোলেট আর ভ্যানিলা আইসক্রিম গ্রহণের একটা সম্ভাবনা বিন্যাস তৈরি হয়েছে।
ভালো কথা। কিন্তু এখানেও কি আপনার স্বাধীনতার সন্ধান পাওয়া গেল? আপনার এই যে হুবহু একই পরিস্থিতিতে একবার চকোলেট আর একবার ভ্যানিলা আইসক্রিম বেছে নেবার ব্যাপার তৈরি হলো, সেতো আপনার গণনা-ইউনিট ব্যবহৃত মুদ্রাটির বদৌলতে। সেই মুদ্রার সম্ভাবনা বিন্যাসে তো আপনার কোনো হাত নেই। কোন মুহূর্তে কোন পিঠ পড়বে, তাতে তো আপনার কোনো প্রভাব নেই। বলা চলে ওই মুদ্রাটি স্বাধীন। ঠিক স্বাধীনও না, খামখেয়ালী। কিন্তু আপনি? আপনি আপনার গণনা সরঞ্জাম, আপনার অনুভূত ইন্দ্রিয়-অভিজ্ঞতা আর বড়জোর একটি মুদ্রা দ্বারা নির্ধারিত। এগুলো তাদের নিজস্ব নিয়মে তাদের প্রক্রিয়াগুলো সম্পন্ন করে। আর তারই প্রতি মুহূর্তের সামষ্টিক প্রতিচ্ছবি হলেন স্বাধীন-ইচ্ছাবিহীন এই আপনি।
একজন যুক্তিবাদী হলে আপনি ব্যাখ্যাটি সহজেই যৌক্তিক বলে মানবেন। তবে একজন একনিষ্ঠ বিজ্ঞান-ঘনিষ্ঠ-চিন্তক হলে এই বর্ণনার মাঝ পথেই আপনার মাথায় প্রশ্ন আসার কথা, ফ্রি-উইল বা স্বাধীন-ইচ্ছার অস্তিত্ব কি আদৌ একটি বিজ্ঞানসম্মত জিজ্ঞাসা? আমার গবেষণাগুরুর কাছে স্বাধীন-ইচ্ছার অস্তিত্বের প্রশ্নটা তুললে তিনি বলেন, স্বাধীন-ইচ্ছার অস্তিত্ব হইলো দ্রষ্টার চোখে। কেউ যদি চায় সে ভাববে, মানুষ তো পুরাই তার গণনা সরঞ্জামের দাস। এখানে স্বাধীন-ইচ্ছা কই? আবার কেউ যদি চায় তো ভাবতে পারে, মানুষের গণনা সরঞ্জামের এই যে গণনার ক্ষমতা, এইটাইতো হইলো স্বাধীন-ইচ্ছা! পুরাই বাচনিক ব্যাপার।



ইরান থেকে বাংলাদেশঃ আমাদের বিচার-অবিচারবোধের পাঠ 





ক্ষেত্রবিশেষে পশ্চিমা মিডিয়ার যে অতিরঞ্জন, বায়াস, তাকে অতিক্রম করেই বলতে পারি, আমি যে পর্যায়ের ব্যক্তি স্বাধীনতা ভোগকে বেঁচে থাকার নামান্তর মনে করি, সেটা মধ্যপ্রাচ্যের অধিকাংশ দেশ, ইরান, পাকিস্তান আর চীনে পাওয়াটা দুষ্কর। তবে সেটা একান্তই আমার ব্যক্তিগত পছন্দ। আমার বাংলাদেশে, বা এখন যে দেশে সাময়িকভাবে আছি, কানাডা, সেখানে বলা চলে সেটা আমি প্রায় কাঙ্ক্ষিত পর্যায়েই ভোগ করে এসেছি। 
এই বক্তব্যটাকে সর্বাগ্রে রেখেই যে বিষয়টি তুলতে চাই, সেটা হলো অন্যায়ের ব্যাপারে আমাদের পারসেপশন। আমাদের একটা পারসেপশন আছে যে ইরানে স্টেট স্পন্সরড পার্সেকিউশান চলছে। নির্ঘাত। কিন্তু বাংলাদেশেও যে একটা পর্যায়ে সেটা চলছে, এ ব্যাপারে কি আমরা যথেষ্ট সোচ্চার? যেমন র্যাব বা আমাদের যেকোনো অস্ত্রধারী সংস্থা যে আমাদের দেশের মানুষকে গ্রেপ্তারের পর বিচারের আগেই/বাইরে নির্যাতন করে। এটা যে উচিত নয় সেটা আমরা সবাই আশা করি বোধ করি। কিন্তু এর বিপরীতে আমাদের প্রতিবাদের মাত্রাটা কিরূপ?
'আমরা' বলতে শিক্ষিত ব্লগবাসীদের কথাই ধরে নেই। আমরা আকারে ছোট নই। পাঠক শ্রেণীকে যুক্ত করলে আমরা ধীরে ধীরে বাংলাদেশের শিক্ষিত যুব সমাজের অন্য নামে পরিণত হতে যাচ্ছি অদূর ভবিষ্যতেই। আমার মনে হয় আমাদের দেশের রাষ্ট্র সমর্থিত বিচার-বহির্ভূত নির্যাতনের ব্যাপারে এই আমরা যথেষ্ট সোচ্চার নই। কিন্তু ইরানের আচরণে, যেমন সাম্প্রতিক জাফর পানাহির বিচারের ব্যাপারে আমরা ক্ষুদ্ধ। এর কারণ আছে। ইরান বা চীনের আচরণ আমাদের কাছে নীতিগতভাবেই চরম অজনপ্রিয়। কিন্তু বাংলাদেশের বিচার বহির্ভূত নির্যাতন দেখা গেছে অধিকাংশ ক্ষেত্রেই আমাদের কাছে বলতে গেল অনেকটা জনপ্রিয়! অর্থাৎ আমরা যাদের অপছন্দ করি, সন্ত্রাসী, খুনি, চিহ্নিত অপরাধী, অস্ত্রধারী সংস্থাগুলো দিনের পর দিন এদেরকেই গ্রেপ্তারের পর নির্যাতন করেছে বলে আমরা জেনে এসেছি।
ফলে এখানে 'আমরা', শিক্ষিত ব্লগবাসী, দ্বিধা-বিভক্ত। আমরা অনেকে মনে করি, চিহ্নিত অপরাধী বিচারের আগে নির্যাতিত হওয়ার যোগ্য। যে অপরাধী বলে জানাই আছে, প্রতিদান তো তার প্রাপ্যই। আর আমাদের দেশে যেহেতু বিচারের গ্যারান্টি নেই, প্রেপ্তারের পর যে শাস্তিটা সে পাবে, সেটাকেই তার বিচারের অংশ বলে ধরে নেয়া যায়। ফলে বিচার বহির্ভূত নির্যাতনের বিপক্ষের কন্ঠ ইতোমধ্যেই দুর্বল হয়ে গেছে।
এ কারণে রাষ্ট্র সমর্থিত এই বিচার বহির্ভূত নির্যাতনকে অনেকটা জনপ্রিয় বলা যায়। অন্তত আমাদের চিহ্নিত শত্রুদের প্রতিদান দেবার মাধ্যমে চিন্তায় যে দ্বিধাটা এখানে তৈরি হয়, সেটা আমাদের বাঁধা দেয় এর বিরুদ্ধে সোচ্চার হতে। যে কারণে এ ধরনের 'ইনস্টান্ট জাস্টিস' বহু দেশেই প্রচলিত থাকে অসন্ত্রাসী সমাজের সমর্থনপুষ্ট হয়েই, যে সমাজের একটা গুরুত্বপূর্ণ অংশ এই আমরা। আমাদের পাশের দেশের পশ্চিম বঙ্গ রাজ্যেও বহু দশক ধরে চলেছে, চলছে এই 'ইনস্টান্ট জাস্টিস'।
আমার কাছে ব্যক্তিগতভাবে এটা অবিচার, এবং অবিচারের কাতারে এই আচরণ ইরানের জাফর পানাহির বিচারের চেয়ে কোনভাবেই খাটো নয়। কিন্তু আমাদের পার্সেপশানকে সম্ভবত জাফর পানাহির বিচারটাই বেশি বিচলিত করে, নাম না জানা কোনো ব্যক্তির র্যাবের হাতে ক্রসফায়ারে মরে যাবার চেয়ে। সে তো হয়ত সন্ত্রাসীই ছিলো। নিশ্চয়ই কারো মায়ের কোল খালি করেছে, কারো হাত কেটে ফেলেছে। রাস্তাঘাটের খুনি সন্ত্রাসী, ওদের এহেন 'বিচার'ই হয়ত দেশের আইন-শৃঙ্খলা আর বিচার ব্যবস্থার প্রেক্ষিতে উপযুক্ত। কিন্তু জাফর পানাহি তো নির্ঘাত নিরপরাধ। এবং, বিশেষভাবে, সে তো আমাদের গোষ্ঠীরই মানুষ।
আমাদের পার্সেপশানে এই গোষ্ঠী বিচারটা বলবৎ আছে। নিজেদের ধরনের মানুষদের জন্যে আমাদের যত দুশ্চিন্তা। তাদের জায়গায় নিজেদের চিন্তা করাটা খুব সহজ যে। সন্ত্রাসী কথিত কানা মজিদের জায়গায় সেটা আমাদের নেই। নিজেদের গোষ্ঠীর স্বার্থ-রক্ষাটাকে আমি কুচিন্তা হিসেবে দেখছি না, যেখানে আমি নিজে অধিকাংশ সময় কেবল একান্ত নিজের ব্যক্তি-স্বাধীনতা নিয়েই চিন্তিত থাকি এবং তার উপর ভিত্তি করেই বিভিন্ন বিষয়ে তর্ক করে থাকি। এবং লক্ষণীয় আমরা সাধারণত যেসব বিষয়ে প্রতিবাদ করে থাকি, তার অনেককিছুই আমাদের নিজস্ব গোষ্ঠীর অধিকারের সাথেই সম্পৃক্ত। আমি মনে করি, একটা গোষ্ঠী অন্য গোষ্ঠীর ক্ষতি না করে যদি নিজেদের ব্যাপারে চিন্তিত হয়, সেটা অকাম্য নয় এবং ফলপ্রসূই বটে। বিশেষ করে যখন অন্য গোষ্ঠীর উপর অবিচারের ব্যাপারে আমাদের প্রনোদনা তৈরি হতে চায় না। 
ফলে আমি এই গোষ্ঠী চিন্তাটাকেই বরং আরো এগিয়ে নিতে চাই। এবং উপলব্ধি করতে চাই যে, গোষ্ঠীর বাইরে যে তাত্ক্ষণিক বিচারের নামে অবিচার ঘটছে, এটা আমাদের গোষ্ঠীর অধিকার ও স্বাধীনতাকে আঘাত হানার ভিত্তিকে শক্ত করছে। এই যে অস্ত্রধারীর হাতে জনপ্রিয় কর্ম সাধনের দায়িত্ব দিয়ে দেয়া হলো, এতে করে কিন্তু আমাদের গোষ্ঠীর যে কারো উপরেও এই ধরনের 'ইনস্টান্ট জাস্টিসের' দায়িত্ব সাথে করে দিয়ে দেয়া হলো। নিজেদের গোষ্ঠীর কারো জন্যে কি আমরা আসলে এই ধরনের তাত্ক্ষণিক বিচার চাই? আমরা কিন্তু আমাদের জন্যে চাই নিয়মমাফিক বিচারের স্বাধীনতা। বিচারের আগে আমাদের বিচার করা যাবে না, অত্যাচার করা যাবে না, নির্যাতন করা যাবে না। এমন কি যদি আমরা অপরাধ করে থাকি, তারপরেও। অপরাধীর অধিকারের ব্যাপারে আমাদের চিন্তা এগোয়নি বলতে হবে। কারণ, আমরা সাধারণত অপরাধ করি না। ফলে আমরা বিচারের প্রক্রিয়ার উন্নয়ন নিয়ে চিন্তিত নই। বিচারের বাইরের নির্যাতন নিয়েও নই।
কিন্তু আমি মনে করি, বাংলাদেশে বিচার প্রক্রিয়ার দুর্বলতা এবং বিচারের বাইরে নির্যাতনের সম্ভাবনা বাংলাদেশকে এমনকি আমাদের গোষ্ঠীর মানুষের জন্যেই হুমকিপূর্ণ স্থানে পরিণত করে ফেলছে। কোনো নিশ্চয়তা নেই যে বিনা অপরাধে আমাকে গ্রেপ্তার করে নির্যাতন করা হবে না। আমরা আইনের বই নিয়ে ঘুরি না। সত্যি বলতে, আমরা নিজেদের বিবেচনার উপরেই চলি, এবং প্রতি মুহূর্তে আমরা নিশ্চিত থাকি না যে আমরা আইনের দৃষ্টিতে সত্যি কোনো অপরাধ করেছি কি না। আমাকে আইনত গ্রেপ্তার করা সম্ভব বা প্রয়োজন হলে করা যায়। কিন্তু আমরা তো ইতোমধ্যে গ্রেপ্তারের পর আমাদের উপর যা খুশি আচরণের মনস্তাত্ত্বিক সমর্থন দিয়ে রেখেছি অস্ত্রধারীদের। রাষ্ট্রের অস্ত্রধারী তার জনপ্রিয় কর্ম সাধন করতে করতে ধীরে ধীরে একটা শ্রেণীহীন চরিত্রও ধারণ করে উঠেছে বলা যায়। ফলে কানা মজিদের উপর নির্যাতন হবে, কিন্তু আমার উপর হবে না, এমন ভাবার তেমন কোনো কারণ নেই। আমরা কোনো কারণে গ্রেপ্তার হব সেটা ভাবি না। ফলে কোনো কারণে আমরা যদি গ্রেপ্তার হই, এরপর কি ঘটবে, সেটা আমাদের চিন্তার একটা অন্ধকার অঞ্চল। আমরা চিন্তাতেও সেটা এড়িয়ে যাই।
জাফর পানাহির ঘটনাকে ছোট করতে চাই না। অন্যায়ের ব্যাপারে আমাদের পারসেপশনের একটা তুলনামূলক আলোচনাই করতে চাইলাম কেবল। জাফর পানাহি আমাদের স্বগোত্রীয়, তাই তার উপর অন্যায় আমাদের সহজবোধ্য, ইরানের চেয়ে যে বাংলাদেশ এই আমাদের বসবাসের হাজার গুণে উপযুক্ত, সেটা তাত্ক্ষণিকভাবে আমাদের কাছে পরিষ্কার। কিন্তু রাষ্ট্রের আচরণের একটা অন্ধকার অঞ্চলে আমাদের অক্রিয়াশীলতা যে আমাদের অধিকার লঙ্ঘনের ভিত্তিকে একটা অভাবিত উপায়ে ধীরে ধীরে শক্ত করে যাচ্ছে, সেটা নিয়ে ভাবিত হবার সময় হয়ত এখন এসেছে। 
ভাবনাটাকে সহজ করার জন্যে একটা উদাহরণ দেই। আজকের প্রথম আলোর একটা নিউজ থেকে তিনটি বিচার বহির্ভূত হত্যাকাণ্ডের কথা জানা যাচ্ছে। একজন হলেন মডেল ও অভিনেতা কায়সার মাহমুদ বাপ্পী, যাকে র্যাবের তালিকাভুক্ত 'সন্ত্রাসী' কামরুজ্জামান বাপ্পী সন্দেহে চিরাচরিত 'ক্রসফায়ারে' নিহতের গল্পের আড়ালে হত্যা করা হয়েছে। আরেকজন, মহিউদ্দিন আরিফকে ধরে নিয়ে যাবার পর নির্যাতন করা হয় ও নির্যাতন-পরবর্তী চিকিৎসায় অবহেলার কারণে সে মারা যায়। তৃতীয়জন, যুদ্ধাহত মুক্তিযোদ্ধার ছেলে নূর আলম, যার বিরুদ্ধে সন্ত্রাসী কার্যকলাপে জড়িত থাকার অভিযোগ নেই, তাকে র্যাব ধরে নিয়ে যায় এবং তাকেও 'ক্রসফায়ারের' নামে হত্যা করা হয়। এমনটাই সরকার গঠিত তদন্ত কমিটির রিপোর্ট। এদের যে কেউ, স্বাধীন বাংলার বুকে হেঁটে যাওয়া আমি হতে পারতাম, কিংবা আপনি। যখন অন্যের অধিকার রক্ষায় সোচ্চার হবার প্রনোদনা আসে না, তখন নিজেকে সে জায়গায় কল্পনা করাটাই হয়ত সহায়। রাষ্ট্রের অস্ত্রধারীদের চিহ্নিত অপরাধীকে আটকের পর নির্যাতনের নৈতিক ও মানসিক অধিকার কি আমরা আমাদের নিজের অধিকারের বিনিময়ে দিতে রাজি আছি? যদি এভাবে ভাবলে বুঝতে সহজ হয়, তাহলে ভাবুন যে, সেদিন নিশ্চিত খুনি কানা মজিদের নির্যাতনকে নৈতিক সমর্থন দানটা আজকে আপনার বিচার-বহির্ভূত নির্যাতন ও হত্যাকাণ্ডকে সহজ ও সম্ভব করে তুলেছে। রাষ্ট্রের অস্ত্রধারীর হাতে তাত্ক্ষণিক প্রতিদান বা বিচারের নামে মানবতার ব্যতিক্রম তৈরির আর একটা সুযোগও দেয়া না হোক!



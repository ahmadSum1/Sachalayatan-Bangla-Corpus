ফ্যাসিবাদের চৌদ্দটা লক্ষণ




ফ্যাসিবাদের লক্ষণ বিষয়ে সেকুল্যার হিউম্যানিস্ট পত্রিকা ফ্রি ইন্কোয়ারিতে ছাপানো একটা লেখা ইন্টারনেটে বেশ জনপ্রিয়। দুই একটা জার্নালেও সেটা উদ্ধৃত হয়েছে। লেখক সেখানে ফ্যাসিবাদের চৌদ্দটা লক্ষণ বের করেছেন। অনেকে এগুলোকে ফ্যাসিবাদের মৌলিক বৈশিষ্ট্য বলে থাকেন। হিটলার মুসোলিনিদেরকে দেখে দেখে নাকি লেখক এই লক্ষণগুলোর উদ্ঘাটন করেছেন। তবে দুষ্ট লোকেরা বলে যুক্তরাষ্ট্রের রিপাবলিকানদেরকে চিহ্নিত করতেই নাকি এই লিস্টি তৈরি। যা হোক, দেখা যাক এক নিমিষে ফ্যাসিবাদের লক্ষণগুলো কীসে কীসে।

(নাৎসি জার্মানিতে জাতীয়তাবাদী চিহ্ণের ব্যবহার। ছবি কৃতজ্ঞতাঃ lifesciencesfoundation.org)
১. উগ্র জাতীয়তাবাদ: ফ্যাসিবাদী রাষ্ট্রে সরকার জনগণ উভয়ই জাতীয়তাবাদী স্লোগান, চিহ্ণ, গান নিয়ে মুখর হয়ে থাকে। দেশের সব জায়গায় জাতীয়তাবাদী চিহ্ণের পতাকা ওড়ে, নয়তো জামা কাপড়ে সিল হয়ে লেগে থাকতে দেখা যায়। হিটলারের জার্মানিতে সে দেদারসে দেখা গেছে।
২. মানবাধিকারের প্রতি অবজ্ঞা: দেশের সরকার এবং জনগণের মাঝে মানবাধিকার নিয়ে একধরনের অবজ্ঞা বিরাজ করে। শত্রুভয় ও দেশের নিরাপত্তার প্রশ্ন তাদের কাছে মানবাধিকারের ঊর্ধ্বে। ওইসবের প্রয়োজনে মানবাধিকার একটু আধটু লঙ্ঘন করা চলে। মানুষের মনে কারাবন্দীদের অত্যাচার, নির্যাতন, হত্যা করা নিয়ে তেমন উচ্চবাচ্য থাকে না, বরং অনেক ক্ষেত্রে সমর্থনই করতে তাদের দেখা যায়।

(কার্টুনের মাধ্যমে নাৎসিরা ইহুদিদের উপর কমন শত্রু চরিত্র আরোপ করেছিলো। ছবি কৃতজ্ঞতাঃ www.chgs.umn.edu)
৩. একটা কমন শত্রু থাকা: দেশের সব সমস্যার জন্যে জনগণের কাছে একটা কমন শত্রু তথা বলির পাঁঠা উপস্থিত থাকে। দেশের টাকা পাচার হয়ে যাচ্ছে? হিন্দুদের দোষ। যুদ্ধে হেরেছি? আলবৎ ইহুদিদের দোষ। কেবল শত্রু নির্ণয়েই তার শেষ নয়। জনগণ কমন শত্রুকে সমূলে নিশ্চিহ্ণ করতে চায়। সেই শত্রু সাধারণত ভিন্ন ও সংখ্যালঘু ধর্মের বর্ণের বা জাতির হয়ে থাকে। কখনো কখনো তারা হয় লিবারেল, কম্যুনিস্ট, সমাজতন্ত্রী কিংবা জঙ্গী নামধারীরা।
৪. মিলিটারিকে প্রাধান্য ও শ্রেষ্ঠত্ব প্রদান: দেশের দুর্যোগের মুহূর্তেও সরকারি তহবিলের মোটা অংশটা মিলিটারির ভাগ্যে জুটে, দুর্যোগটাকে দূরে ঠেলে হলেও। দেশের মানুষের কাছে দেশের সৈন্যরা অতিশয় মহৎ। মিলিটারি সেবা মহান কর্ম।  
৫. লিঙ্গবৈষম্য সর্বব্যাপী বিরাজমান: ফ্যাসিবাদী সরকার প্রায় সার্বিকভাবে পুরুষতান্ত্রিক। তাদের শাসনে লিঙ্গবৈষম্য আরো প্রকট হয়। প্রচলিত লিঙ্গভিত্তিক বিভাজনকে সমর্থনের মাধ্যমে আরো প্রকটরূপ দেওয়া হয়। তালাক, গর্ভপাত, সমকামিতাকে দমন করা হয়। রাষ্ট্রকে পারিবারিক প্রতিষ্ঠানের সার্বিক রক্ষক হিসেবে উপস্থাপন করা হয়।
৬. নিয়ন্ত্রিত গণমাধ্যম: কোনো কোনো ক্ষেত্রে মিডিয়া সরাসরি রাষ্ট্রাধীন, অন্যান্য ক্ষেত্রে মিডিয়া পরোক্ষভাবে নানা সরকারি নিয়মকানুনের বেড়াজালে বন্দী কিংবা সরকারপন্থী ভাষ্যকার ও মুখপাত্রদের দখলে। সেন্সরশিপ সেখানে সর্বব্যাপী বিরাজমান।
৭. জাতীয় নিরাপত্তা নিয়ে আহাজারি: জাতীয় নিরাপত্তা লঙ্ঘনের ভয়কে একটা প্রধান অস্ত্র হিসেবে সরকার ব্যবহার করে।
৮. ধর্ম আর রাষ্ট্রের মাখামাখি: ফ্যাসিবাদী সরকার সাধারণত দেশের প্রধান ধর্মটি নিয়ে বিস্তর গুটিবাজি করে, ওটা ব্যবহার করে সাধারণ মানুষের মন ভুলায়। কথায় কথায় বিসমিল্লাহ, কোরান তেলওয়াত কিংবা ধর্মীয় অনুভূতিতে আঘাতের অজুহাতে কোনো লেখক বা ওয়েবসাইটকে ধরে সাইজ করে দেওয়া এইসব প্রায়ই দেখা যায়। এমন কি সরকারের মূলমন্ত্র কিংবা নীতিগুলো প্রধান ধর্মটির নানা বিষয়ের সাথে সাংঘর্ষিক হলেও মুখে মুখে ওই ধর্মকেই ব্যবহার করে এইসব গুটিবাজি করতে তাদের বাঁধে না।
৯. কর্পোরেটদের নিরাপত্তা: অনেকক্ষেত্রে দেখা যায় ধনিক ব্যবসায়ী গোষ্ঠিরাই ফ্যাসিবাদী সরকার গঠনে সাহায্য করে যাতে করে ফ্যাসিবাদী সরকারটি সকল ক্ষমতা একহাতে নিয়ে ওই গোষ্ঠির স্বার্থের দেখভাল করে।
১০. শ্রমিকদের ক্ষমতা সীমিতকরণ: শ্রমিকদের একতাবদ্ধ আন্দোলন এদের সবচেয়ে বড় ভয়। তাই ফ্যাসিবাদী সরকার হয় শ্রমিক ইউনিয়ন সম্পূর্ণ নিশ্চিহ্ণ করে দেয় নতুবা খুব করে নিয়ন্ত্রিত করে।
১১. বুদ্ধিজীবিতা ও শিল্পকর্মের প্রতি অবজ্ঞা: ফ্যাসিবাদী সরকার উচ্চশিক্ষার ব্যাপারে হয় সরাসরি বৈরিতা প্রদর্শন করে নয়তো সেরকম অবজ্ঞাকে সমর্থন করে। অধ্যাপকদের ও বুদ্ধিজীবীদের সেন্সরের মুখে পড়া কিংবা গ্রেপ্তার হওয়া সেখানে বিরল ঘটনা নয়। শিল্পসাহিত্যের মুক্তপ্রকাশের উপর আক্রমণও সেখানে ঘটতে দেখা যায়।
১২. অপরাধ ও শাস্তি নিয়ে মাত্রাধিক আগ্রহ: ফ্যাসিবাদী আমলে পুলিশ কিংবা বিশেষ বাহিনী আইন প্রয়োগের ব্যাপারে নিরঙ্কুশ ক্ষমতা ভোগ করে। আইন প্রয়োগের ক্ষেত্রে অনিয়ম ও অন্যায় নিয়ে উদাসীন থাকতে, এগুলোকে উপেক্ষা করতে মানুষকে দেখা যায়। এমন কি দেশপ্রেমের উছিলায় (নিজের এবং অন্যের) নাগরিক অধিকার ও স্বাধীনতাকেও জলাঞ্জলি দিতে তারা প্রস্তুত।
১৩. অবাধ স্বজনপ্রীতি এবং দুর্নীতি: ফ্যাসিবাদী সরকার প্রায় সবসময়েই এক পর্যায়ের একটা গোষ্ঠিশাসন, যেখানে একদল লোক আর তার বন্ধুরা মিলে অধিকাংশ সরকারি পদ, সুযোগ সুবিধা, ক্ষমতা ভোগ করে। সরকারি নেতাদের দ্বারা দেশের তহবিলের উপর বিশেষাধিকার ভোগ এমন কি লোপাট করার ঘটনাও প্রায়ই ঘটতে দেখা যায়।
১৪. নির্বাচনে কারচুপি: ফ্যাসিবাদী আমলে অনেক সময় নির্বাচন হয় কেবল নামকাওয়াস্তে। অন্যান্য সময় নির্বাচনে ঘটে কারচুপি ও অবৈধ হস্তক্ষেপ, ঘটে বিপক্ষ দলের প্রার্থীদের হত্যর ঘটনা, ভোট গণনায় হস্তক্ষেপ, আসনের সীমানা নড়াচড়া করানো এবং মিডিয়ার অসৎ ব্যবহার।
লক্ষণ দিয়ে কিছু চিহ্ণিত করার মাঝে বিশাল গোলমাল আছে। অনেকে তখন রাজাকারেরা ভাত খায় দেখে ভাত খাওয়াও খারাপ বলতে পারে। ক্ল্যাসিফিকেশানের বিপত্তি অনেক। একটা গুণ ধরে বিচার করলে দেখা যাবে আমি সাদা, আপনি কালো। আবার অন্য দশটা গুণ দিয়ে বিচার করতে গেলে দেখা যাবে আপনি আমি আসলে ভাই ভাই। ক্ল্যাসিফিকেশানের বিপত্তি নিয়ে আরেকদিন বলবো।
তবে ফ্যাসিবাদকে নিয়ে সমস্যা হলো ফ্যাসিবাদ নিজেই একটা লক্ষণ। ফ্যাসিবাদ আসলে কী তা নিয়ে তাই বিস্তর গোলমাল। উইকিপিডিয়া বলছে - ফ্যাসিবাদ হলো একটা চরমপন্থী, জাতীয়তাবাদী ও কর্তৃত্ববাদী রাজনৈতিক মতাদর্শ। কিন্তু কোনো রাজনৈতিক পার্টি কি আজকাল আর নিজেকে ফ্যাসিবাদী বলে ঘোষণা দেয়? উইকিপিডিয়া বলছে ফ্যাসিবাদ নাকি ব্যক্তির চেয়ে রাষ্ট্রকে প্রধান ও মহান করে তোলে এবং সকল মানুষকে একটা একক জাতীয় চরিত্র প্রদানের চেষ্টা করে। সেই চেষ্টায় পূর্বপুরুষের ইতিহাস, ঐতিহ্যের গাঁথা ব্যবহৃত হয়। পিটি ট্রেইনিং দিয়ে, প্রোপাগাণ্ডা মুখস্থ করিয়ে লাইনে আনার চেষ্টা চলে। উপরের চৌদ্দটা পয়েন্ট সেইসবের কতোটা সৎ লক্ষণ কে জানে। তবে হিটলার মুসোলিনি যে এইসব গুণাগুণ প্রচুর দেখিয়েছেন, তাতে তেমন সন্দেহ দেখছি না। যুক্তরাষ্ট্রেও যুদ্ধবাজরা ক্ষমতায় এলে দেশ গেলো দেশ গেলো, জঙ্গিরা এসে খেয়ে নিলো, যুদ্ধ করো, এইসব চলে বেশ খানিকটাই। কথা হলো আমাদের আশে পাশেও কি এইসবের লক্ষণ একেবারেই কম? বিগত কয়েকটি সরকারের আমলে হিন্দুবিদ্বেষ, ভারতবিদ্বেষ, মিলিটারি তোষণ, মানবাধিকারের প্রতি অবজ্ঞা, মিডিয়া নিয়ন্ত্রণ, পুলিশি শাসন যা দেখলাম, তাতে অনুভূত হয় যে বাংলাদেশে এবং পৃথিবীর বহু দেশেই ফ্যাসিবাদি লক্ষণ অল্পবিস্তর বহুকাল ধরেই হয়তো ছিলো। তবে ফ্যাসিবাদের লক্ষণ থাকাটাই আমার কাছে হায় হায় করার মতো বিষয় না যতক্ষণ বিষয়টা নিয়ে আমরা সতর্ক আছি। কথা হলো আমরা সতর্ক কতোটা আছি? ফ্যাসিবাদ বলতে আমরা আদৌ কী বুঝি?



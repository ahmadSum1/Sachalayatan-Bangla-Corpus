ঈশ্বরের অস্তিত্বের প্রমাণঃ মোহাম্মদের মানসিক নিরাপত্তা ও নৈতিক জিঘাংসা



আমি মানুষের বিশ্বাস নিয়ে আগ্রহবোধ করি। এ কারণে মানুষের বিশ্বাস নিয়ে আমি তাদের সাথে আলোচনা করি। আমার ল্যাবে একজন ইরানি ছাত্র এসেছে। নাম মোহাম্মদ। ঠিক আমার পিছে বসে, উল্টোদিকে ফিরে। সে অতিরিক্তরকমের ফিলোসফিক্যাল এবং অতিরিক্তরকম বাচাল। একবার শুরু করলে আর থামতে চায় না। প্রায়ই নৈর্ব্যক্তিক বাস্তবতা/অবজেক্টিভ রিয়েলিটি আর ঈশ্বরের অস্তিত্ব প্রমাণ করতে চায়। আর যেকোন কথা থেকে ঘুরেফিরে নৈতিকতা, নৈর্ব্যক্তিক বাস্তবতা আর বিজ্ঞানের দর্শনে চলে যেতে পারে সে। একবার বাসা ভাড়া করা নিয়ে কথা বলতে গিয়ে চলে গিয়েছিলো নন-টিউরিং কম্পিউটেবল ফাংশনে। তাকে জায়নামাজ ভাঁজ করতে দেখেছি। আবার বিয়ার পার্টিতে বিয়ার খেতেও দেখেছি। এখন আবার খারাপ সুগারের উছিলায় বিয়ার খাওয়া ছেড়ে দিয়েছে। বিশ্বাস নিয়ে সে দোদুল্যমান। আজ অজ্ঞেয়বাদী আস্তিক তো কাল অজ্ঞেয়বাদী নাস্তিক। শেষবার সে অজ্ঞেয়বাদী আস্তিকে স্থিত হয়েছে এবং বিশ্বাসের একটা সুসংবদ্ধ গাণিতিক সিস্টেম সে প্রস্তাব করেছে। এটার একটা ভালো দিক আর একটা খারাপ দিক। ভালোদিক এই যে সে স্বীকার করেছে যে সব শেষে এটা একটা বিশ্বাসই কেবল। খারাপ দিকটা এই যে এই সুসংবদ্ধ সিস্টেমে তার নৈতিকভাবে খুন করার সুযোগ রয়েছে।
শুরুটা এমন ছিলো - সে প্রতিষ্ঠা করতে চাচ্ছিলো যে ঈশ্বরের অস্তিত্বের একটা গাণিতিক প্রমাণ আছে। সেটা মহান গাণিতিক গোডেলের করা প্রমাণ। সেই প্রমাণ খুঁজে পাবার পর সে বোধ করলো যে সে মহার্ঘ্যটা পেয়ে গেছে। আর কোনও সংশয় নেই। ঈশ্বর আর বিশ্বাসের বিষয় নয়। এটা নিতান্তই একটা বিশ্বাস, এমন কথা শুনে শুনে আর চলতে হবে না। এটা এখন গাণিতিকভাবে প্রমাণিত সত্য এবং এই প্রমাণ এখনও কেউ ভুল প্রমাণ করতে পারে নি!
আমি বাধ সাধলাম। তাকে গণিতের জগত আর পর্যবেক্ষণগত জগতের পার্থক্য বোঝালাম। পর্যবেক্ষণগত জগতের নিজস্ব স্বরূপ আছে। সেটা পর্যবেক্ষকের ইচ্ছার উপর নির্ভর করে না। কিন্তু গাণিতিক জগত অ্যাক্সিওমেটিক। অর্থাৎ কিছু অনুমানকে স্বতঃসিদ্ধ ধরে নিয়ে এগোয় সে। গাণিতিক জগতের স্বরূপ নির্ভর করে গৃহীত অনুমানগুলোর উপর। এক সেট আদি অনুমানের উপর ভিত্তি করে যদি ত্রিভুজের তিনকোণের সমষ্টি ১৮০ ডিগ্রি প্রমাণ করা যায়, ভিন্ন অনুমান ধরে এগুলে অন্যথাও প্রমাণ করা সম্ভব। গাণিতিক জগত পর্যবেক্ষণের জগতের জন্যে একটা ভালো মডেল তখনই হয়, যখন গাণিতিক জগতের ধরে নেয়া অনুমানগুলো পর্যবেক্ষণের জগতের জন্য যথার্থ হয়। যদি সেটা না হয়, তখন ওই গাণিতিক জগতের সূত্রগুলো পর্যবেক্ষণের জগতের জন্য সত্য নয়। প্রায় সকল গাণিতিক জগত কাল্পনিক।
ফলে তাকে সাহায্য করলাম এটা বুঝতে যে, একটা গাণিতিক প্রমাণ আমাদের পর্যবেক্ষণগত বাস্তবতার ব্যাপারে কোনও সত্য তখনই উদ্ঘাটন করতে পারবে, যখন গাণিতিক প্রমাণটার আদি অনুমানগুলোকে পর্যবেক্ষণ জগতের জন্য যথার্থ দেখানো সম্ভব হবে। ফলে গোডেলের প্রমাণটা সত্য হতে হলে গোডেলের অনুমানগুলোও আমাদের পর্যবেক্ষণগত বাস্তবতার জগতে যথার্থ বা সত্য হতে হবে। মোহাম্মদ সেদিন মাথা চুলকে বিদায় হয়েছে। চিন্তা করার খোরাক পেয়েছে যথেষ্ট। তাকে এখন উদ্ধার করে দেখতে হবে যে গোডেলের প্রমাণের অনুমানগুলো আমাদের পর্যবেক্ষণের জগতের সাপেক্ষে কতটা যথার্থ বা প্রামাণ্য।
হপ্তাখানিক সময় নিলো। এরপর একদিন ল্যাবে আবার ঝড় তুললো। শ্রোতা গ্যাবর, জেম্স আর আমি। তার দাবী, সে বিশ্বাসের একটি সুসংবদ্ধ গাণিতিক সিস্টেম প্রস্তাব করছে। সেটা কী? প্রথমত এটা একটি অনুমান দিয়ে শুরু হয়। সেটা গোডেলের প্রমাণের প্রথম অনুমানটা। মোহাম্মদের ভাষায় অনুমানটা হলো, আমাদের পর্যবেক্ষণগত বাস্তবতার জগতসহ সকল বিদ্যমান বাস্তবতার জগতে অবজেক্টিভ মোরালিটি বা নৈর্ব্যক্তিক নৈতিকতা বিরাজ করে, যেটা দ্বারা প্রতিটি ঘটনা ভালো কি ভালো নয় নির্ধারণ করা সম্ভব। বা সংক্ষেপে, যা কিছু ভালো, তার নিশ্চয়ই অস্তিত্ব আছে, এবং সেই ভালোর সাপেক্ষে বাকি সব জিনিসের ভালো খারাপ নির্ধারণ সম্ভব। বাহ্! সাথে তার (এবং গোডেলের) ঈশ্বরের সংজ্ঞা হলো - কেবল সকল ভালো কিছুতে বা সকল নৈতিক কিছুতে যে সমন্বিত। এর সাথে আরও কিছু খুঁটিনাটি অনুমান যোগ করলে এবং অংক কষলে ঈশ্বরের অস্তিত্ব প্রমাণ হয়ে যায়। বোঝা গেলো যে তার সুসংবদ্ধ সিস্টেমটা হচ্ছে গোডেলের প্রমাণটাই। কিন্তু এটা কি সে বাস্তবতা সম্পর্কে সত্যভাষণ হিসেবে উপস্থাপন করছে? নাকি একটা অ্যাক্সিওমেটিক গণিত হিসেবে উপস্থাপন করছে?
“তোমার সিস্টেমের আদি অনুমানটা কি বিশ্বাস, নাকি এটা পর্যবেক্ষণগত বাস্তবতায় প্রমাণযোগ্য?” আমি জিজ্ঞেস করলাম।
“এটা প্রমাণযোগ্য না।” সে বলল। আমি বুঝলাম, এট তার বিশ্বাস। তাহলে সে স্বীকার করলো যে এটা প্রথমত এবং মূলত প্রমাণের বিষয় নয়, বিশ্বাসের বিষয়।
তারপর আমি জানতে চাইলাম, “কোনটা ভালো আর কোনটা খারাপ, সেটা কি আমাদের পক্ষে বের করা সম্ভব?”
সততার সাথে উত্তর করলো, “সম্ভবত না।” 
তাহলে তার প্রস্তাব করার মতো আর কী থাকলো? সে কেবল প্রস্তাব করলো - এটা বিশ্বাস করতে যে যা কিছু ভালো, তা নিশ্চয়ই আছে। তার উপর যদি সংজ্ঞায়িত করি যে ঈশ্বর হলো কেবল সকল ভালো কিছুতে সমন্বিত সত্তা, তাহলে প্রমাণ করা যাবে যে ঈশ্বরও আছে। কিন্তু নিশ্চিত করে বলার উপায় নেই, যা কিছু ভালোর সেই ভালোগুলো আসলে কী কী। মানে অন্ধকার রুমে কিছু একটা আছে বিশ্বাস করতে হবে, কিন্তু সেই কিছুটা ঠিক কী, সেটা জানা নেই। তাহলে বিশ্বাস না করলেই বা কী? এটাকেই বলে অজ্ঞেয়বাদী আস্তিক। আর সবচেয়ে সংকটজনক ব্যাপার হলো যে আদি অনুমান, যেটার উপর গাণিতিক প্রমাণটা দাঁড়িয়ে আছে, সেটা মোটেও প্রমাণযোগ্য নয়।
আমি আমার ধারণাটা বললাম, “আমি মনে করি, তোমার অনুমানের ঠিক উল্টোটা সত্য। যা কিছু ভালো তা অবশ্যই অস্তিত্বশীল, এমনটা সত্য নয়। কোনটা ভালো, কোনটা খারাপ, সেই বিচারটাই ব্যক্তিক বা সাব্জেক্টিভ। মানুষ আছে বলেই ভালো খারাপের বিচার আছে। মানুষ না থাকলে জগতে ভালো খারাপের ধারণার কোনও অস্তিত্ব থাকতো না। এটা মানুষের আরোপিত ধারণা বা কৃষ্টি। কোন কষ্টি পাথরে খোদাই করে লেখা নেই কোনটা ভালো আর কোনটা খারাপ। ভালো খারাপের বোধ মানুষ সাপেক্ষ।”
জেম্স মাথা নাড়লো। “হুমম। যুক্তি আছে। মোহাম্মদের অনুমানটাতো কেবলই বিশ্বাসের বিষয়। সেটার উপর নির্ভর করে একটা সুসংবদ্ধ গাণিতিক সিস্টেম হয়তো তৈরি করা যায়, কিন্তু সেই বিশ্বাসটা আরেকজন কেনো পোষণ করবে, সেটার কোন বালাই নাই। অন্যকে কনভিন্স করার কোনও যুক্তিসঙ্গত উপায় নেই।”
আমি মোহাম্মদকে বললাম, “তাহলে বলো, মোহাম্মদ। তুমি তো বললেই তোমার সুসংবদ্ধ গাণিতিক সিস্টেমের আদি অনুমানটা একটা বিশ্বাস ছাড়া আর কিছুই নয়। তাহলে আমি যে তোমার অনুমানটার ঠিক উল্টোটা সত্য বলে মনে করি, সেই অনুমান সম্পর্কে তুমি কী বলবে?”
“ওয়েল। এরকম বিশ্বাস পোষণ করা মানুষের ব্যাপারে আমি অত্যন্ত সতর্ক থাকবো। তোমাকে আমি ভয় পাবো।”, মোহাম্মদ বলে।
“আমাকে তুমি ভয় পাবে!” আমি হেসে ফেললাম, “তুমি আমাকে ভয় পেলে আমার চলবে। আমি তাতে তেমন সমস্যা দেখি না। তুমি আমাকে ভয় পেলে কী হবে?”
“তখন সে তোমাকে খুন করে ফেলবে-”, গ্যাবর ঠাট্টাচ্ছলে বলতে নিলো।
“রাইট!” মোহাম্মদ সায় দিলো।
আমি একটু চমকালাম। জেমস সবসময়ের মতই প্রায় নির্বিকার তাকিয়ে থাকলো, ঠোঁটের কোণে খালি একটা হাসি ঝুললো তার। গ্যাবরের চোয়াল ঝুলে পড়লো প্রায়। তোতলাতে তোতলাতে বললো, “হোয়াট?!”
“হ্যাঁ! একটা বাঘ দেখলে তুমি কী করবে? তুমি জানো যে বাঘটা তোমাকে মেরে ফেলবে। তখন তোমার ঠিক কাজটা হলো গিয়ে বাঘটাকে খতম করে ফেলা।” বোঝাতে পেরেছে এমন একটা হাসি হাসলো মোহাম্মদ।
বাঘ মারার শিশুসুলভ গাণিতিক সিস্টেম! বাঘ দেখলেই মেরে ফেলতে হয়, এমন কথা সভ্য সমাজে বহুদিন শুনিনি। বাচ্চা ছেলেপেলে এসব বলে। আর বলে জয়নাল হাজারী। কিন্তু সেটার ইম্প্লিকেশান সুবিধের নয়। এবং গোডেলের গণিতকে অ্যাবিউস করে এই সিদ্ধান্তে আসা সম্ভব। কারণ, মোহাম্মদের সিস্টেমের আদি অনুমানটা বাই নেসেসিটি তার সিস্টেমে নৈতিক। ফলে সেটা যে মানবে না, সে অনৈতিক। এটাতে আসার জন্যে গোডেলের প্রমাণের আরেকটি অনুমান ব্যবহার করা গেছে (যা নৈতিক, তার উল্টোটা নৈতিক নয়), সেই একই অনুমান, যেটার উপর ভিত্তি করে ঈশ্বরের অস্তিত্ব প্রমাণ করা গেছে। আর সবশেষে - আমি যেহেতু অনৈতিক, আমার নাই হয়ে যাওয়া হলো নৈতিক। মোটাদাগে এই হলো নৈতিক জিঘাংসা।
আমি সেই যাত্রা তাকে কেবল এটাই বললাম যে, “তুমি হয়তো ভাবছো যে নৈর্ব্যক্তিক নৈতিকতায় বিশ্বাস না করলে একটা মানুষের পক্ষে ক্ষতিকর যেকোনও কিছু করে ফেলা সম্ভব। কিন্তু এটা ঠিক না। তুমি নৈর্ব্যক্তিক নৈতিকতায় বিশ্বাস করেও আমাকে মেরে ফেলার ভাবনায় উদ্যত হচ্ছো, আর আমি নৈর্ব্যক্তিক কোনও প্রকার নৈতিকতার অস্তিত্বে বিশ্বাস না করার পরও কিন্তু তোমাকে বা পৃথিবীর কাউকেই মেরে ফেলার কোনও উদ্দেশ্য বা প্রণোদনা পোষণ করি না।”
গাণিতিকভাবে সুসংবদ্ধ বিশ্বাসের সিস্টেমে কীভাবে খুন করার কথা বলতে পারাটা একটা সহজ ব্যাপার হয়ে যায় সেটা দেখলাম। আমি তেমন বেশি বিচলিত হই নি। আমি মনে করি, মোহাম্মদ নিজের পথ খোঁজার পালায় আছে। নানান চিন্তার মধ্য দিয়ে যাচ্ছে। সেই তালে একটা সুসংবদ্ধ সিস্টেমে এসে আপাতত স্থিত আছে, যেটা - তার ভাষায় - তাকে মানসিকভাবে নিরাপদ ও ভারসাম্যপূর্ণ রাখছে। যুক্তিসম্পন্ন এবং সঙ্গতিপূর্ণ রাখছে। একটা সঙ্গতিপূর্ণ জিঘাংসু ধারণা থাকা মোটেও অবাককর নয়। এমন বিশ্বাসের সিস্টেম থাকতেই পারে যেটা যুক্তি ও সঙ্গতিতে পূর্ণ, এবং যেটার ভেতরে খুন করবার প্ররোচনা প্রোথিত। অসীম সংখ্যক ভিন্ন ভিন্ন সুসংবদ্ধ গাণিতিক সিস্টেম থাকতে পারে, যারা একটা আরেকটার সাথে সংঘাতপূর্ণ। কিন্তু এদের সকলটাই আদি কিছু অনুমান দিয়ে শুরু হয়, যেগুলো প্রমাণযোগ্য নয়, ফলে বাস্তবে মানতে গেলে অন্ধবিশ্বাস হতে হয় সেগুলোকে। 
সুসংবদ্ধ অন্ধবিশ্বাসের সিস্টেম কেবল আমাদের এই মোহাম্মদকেই নয়, দুনিয়াজোড়া এমন হাজার হাজার মোহাম্মদকে যুগযুগ ধরে মানসিক নিরাপত্তা এবং নৈতিক জিঘাংসা দুই-ই দিয়েছে। এগারো বছর আগে ঈশ্বরে বিশ্বাস না থাকার কারণে  আনরেজিস্টার্ড মাদ্রাসার ছাত্র আব্দুল আজিজের হত্যাযোগ্য মুরতাদদের লিস্টে নাম লিখিয়েছিলাম। এবার গণিতে উচ্চশিক্ষারত মোহাম্মদের ঈশ্বরের অস্তিত্বের গাণিতিক প্রমাণের প্রাথমিক অনুমানে ইমান আনিনি দেখে গাণিতিকভাবে হত্যাযোগ্য পশুর লিস্টে নাম লিখালাম। ল্যাবে ঘাড়ের পিছে আগামি বহু বছর বসে থাকবে এই মিঃ মোহাম্মদ। এখানে আমার তেমন কিছুই করার নেই। 
কিছু করার আসলে প্রয়োজনও কি আছে? ভয়ে হিস্টিরিয়াগ্রস্তবোধ করলে হয়তো কিছু করার প্রয়োজন পড়তো। জেল পুলিশের চিন্তা-ভাবনা মাথায় আসতো, দু'জন সাক্ষী যখন আছেই। কিন্তু এটা কোনও ঠাণ্ডা মাথার সমাধান মনে হচ্ছে না। এটা হচ্ছে সন্ত্রাসের বিরুদ্ধে শান্তির জন্যে যুদ্ধের মতো। আমি ওর শুভবুদ্ধির উপরই ভরসা করবো। বা তাকে সেটায় সাহায্য করতে পারি। আর শুভবুদ্ধি মানে কোনও নৈতিক উপলব্ধি বোঝাচ্ছি না। একেবারেই দুনিয়াদারি দৃষ্টিভঙ্গির কথা বোঝাতে চাচ্ছি। সে যদি উপলব্ধি করে, একটা খুন - তা সে যে কারণেই হোক - করলে তার এই জীবনটা যাপনের মতো সুখকর কিছু আর কোনোভাবেই থাকবে না, তখন খুন করার ইচ্ছা বা খুন করার ইচ্ছার কথা প্রকাশ করার ইচ্ছা তার আর থাকবে না। সেই দুনিয়াদারি উপলব্ধির সূচনা ঠিক কীভাবে হবে আমি বলতে পারি না, তবে এটা জানি যে এর জন্যে নৈতিকতা লাগে না। বিশেষ করে নৈতিকতা যেখানে সাক্ষাৎ জিঘাংসার প্ররোচনা দেয়ারও ক্ষমতা রাখে। শুনেছি কারাগারে দুনিদারের সংখ্যা সবচেয়ে কম। দুনিয়াদারেরা আসল দুনিয়ায় ব্যস্ত। কারাগারে থাকা তাদের পোষায় না। আল্লাহ নৈতিক মানুষদের দুনিয়াদারি হবার হেদায়েত দিক। পৃথিবীতে কয়েকটা খুন কম হোক।


সুন্দর বউ




ফরিদ আমাকে টেনে নিয়ে গেল সেই বাড়িতে। যেতে যেতে বারবার বলে, দোস্ত, কেবল রাশেদ ভাই ছাড়া ও বাড়িতে সবকিছু সুন্দর। ওনার বাড়ি, ওনার ছাদ, ওনার পাঞ্জাবী, ওনার কাজের মেয়ে, ওনার বউ। সব!
-যাহ, শালা।
হেঃ হেঃ। ফরিদ কেলিয়ে হাসে।
না দোস্ত। বাড়িটা একটা দেখার মত জিনিস। গেলে বুঝবি। যতক্ষণ স্বপ্ন দেখবি, ততক্ষণে বরং বাড়িটাই ঘুরে দেখিস।
আমরা যখন বাড়িটার সামনে এলাম, দেখেই আমার ভালো লেগে গেল। আজকালকার বাড়িগুলোর চেয়ে সম্পূর্ণ আলাদা। লম্বার চেয়ে চওড়া বেশি। ধবধবে সাদা। মনে হয় কালই পেইন্ট করা। দোতলা বাড়ি। একতলাতেও ছাদ, দোতলাতেও ছাদ। অদ্ভুত স্থাপত্য।
এখান থেকে কি দেখছিস, ছাদে গিয়ে দেখিস। এখন ভেতরে চল।
রাশেদ ভাই সুপুরুষ টাইপের। মধ্যবয়স্ক, মাথায় চুল কাঁচাপাকা। সুন্দর একটা সাদা পাঞ্জাবি পরনে। হাতাটা গুটানো। আমাদের সাদর সমভাষণ জানালেন না। ফরিদ যখন বলল, অনেকদিন পর দেখা রাশেদ ভাই। আমার বন্ধুকে নিয়ে এলাম। তখন রাশেদ ভাই স্থির দৃষ্টিতে কিছুক্ষণ আমাদের দিকে তাকিয়ে ছিলেন। তারপর গম্ভীর হয়ে ফরিদকে বললেন - ফোন করে আসবে না?
আমি ভয় পেয়ে যাই। ফরিদের লজ্জাশরম কিচ্ছু নেই। হাসতে হাসতে বলল, রাশেদ ভাই, আপনার আর ভাবীর একটুও কষ্ট হবে না। আমরা যে থাকব আপনারা টেরই পাবেন না।
রাশেদ ভাই  মুখ খুলে আরও কিছু বলতে নিচ্ছিলেন। ফরিদ এগিয়ে ব্যাগটা রাশেদ ভাইয়ের হাতে ধরিয়ে দিয়ে বলল, নেন বস। এটা আপনার হেফাজতে থাকবে। বলে সে ভেতরে যেতে যেতে বলল, আয় ধ্রুব।
আমি রাশেদ ভাইয়ের মুখের দিকে না তাকিয়ে মাথাটা নিচু করে বললাম, দেন রাশেদ ভাই, ব্যাগটা আমার হাতে দেন।
একতলার ভেতরে আমরা। শত শত রুম। জ্যামিতিক-সুন্দর স্থাপত্য। শুধু বিশালত্বের কারণে গোলক ধাঁধাঁ মনে হয়। উঁচু ছাদ। প্রতিটা ঘরে আবার বড় বড় জানালা। পাখা না চালালেও সেই জানালা দিয়ে মিষ্টি বাতাস ঘরে ঢুকতে থাকে। সব ক'টা দরজায় অদ্ভুত সুন্দর সাদা পর্দা লাগানো। বাতাসের কারণে কেমন কাত হয়ে ঝুলতে থাকে সবসময়।
দেখলি, লোকটা কেমন কুৎসিত। ফরিদ বলে। আমাদের দেখে কেমন খেঁকিয়ে উঠলো। আমরা এলাম কতক্ষণ, বউটাকে একবার সামনে আনলো না। বউটাকে দোতলায় রেখে নিজে একতলায় পায়চারী করছে, আমাদের দূর থেকে পর্যবেক্ষণ করছে। সবকিছুতে ওনার সন্দেহ। ভাবীকে দেখলে তোর চক্ষু চরাক গাছ হয়ে যেত। এত সুন্দর মেয়ে মানুষ হয়! একচ্যুয়ালি আমি যদিও মিন করেছি সেক্সি। সুন্দর বললে বুঝবি সেক্সি মিন করতেছি। ওনার চালচলনও ভারি সুন্দর। মাঝে মাঝে সাদা একটা নাইটি পড়ে সারা বাড়িতে হেঁটে বেড়ায়। নাইটিটা যথেষ্ট শালীন। কিন্তু তোর মাথা অতক্ষণ আর শালীন থাকবে না।
থাম শালা। আমি বললাম। মাথাটা ভাজি করিস না। আমি একটু রুম থেকে রুমে চক্কর দেই। পায়চারী করে পুরো বাড়ি ঘুরে দেখতেই কতক্ষণ লাগবে কে জানে।
শুধু উপরে যাস নে এখন। উপরে ভাবী আছেন। রাশেদ ভাই আমাদের সন্দেহ করছেন অনেক। এখন উপরে যেতে নিলে ওনার জানটা বের হয়ে যাবে। তুই এক তলাটাই ঘুরে দেখ। আমার খুব মাথা ধরেছে। এই কে আছিস। আমাকে চা দিয়ে যা।
আমি পাশের রুমে গেলাম। একই রকম সব রুম। একইভাবে সাজানো। একই রকমভাবে সাদা পর্দাগুলো কাত হয়ে ঝুলছে। আমি তার পাশে রুমে গেলাম। একটা একটা করে রুম এগিয়ে গেলাম। সবগুলোর এক দেয়ালে বড় জানালা, উলটো পাশের দেয়ালে বড় করিডরে যাবার দরজা। অন্য দুদেয়ালে এক রুম থেকে আরেক রুমে যাবার দরজা। যে ঘর থেকেই করিডরে উঁকি দেই, দেখি উপরে ওঠার একটা সিঁড়ি।
একটু পর একটা হল ঘরের কাছে এসে পৌঁছলাম। হল ঘরটা অনেক বড়। সেই ঘরের ভেতরে আরেকটা ঘর। ভেতরের ঘরের পাশাপাশি দেয়ালের দুইটা দরজাই এই হল ঘরের সাথে লাগানো। একটা দরজার কাছে দাঁড়িয়ে আছে রাশেদ ভাই। আরেকটা দরজার কাছে শাহরুখ খান। একজন আরেকজনকে দেখতে পাচ্ছে না। ভালো করে দেখলাম, ভেতরের ঘরে ফরিদ, একটা মেয়ের সাথে হাত ধরে কথা বলছে। - জনা, রাগ করিস না জান আমার। 'এই কে আছিস' কথাটা আমি তোকে মিন করে বলি নাই, বিশ্বাস কর। তোর জন্যেই না শ্যান এলাম। বন্ধুটাকেই না ভাবীর রূপের লোভ দেখিয়ে এত লম্বা স্বপ্নটা দেখাচ্ছি। কিন্তু আমি তো শুধু তোকেই ভালোবাসি। মেয়েটার অন্য হাতে একটা ঝাড়ু।
ওরা বুঝতে পারে নি, তাদের যে পর্যবেক্ষণ করা হচ্ছে। আমি যে সবাইকে দেখছি, তাও কেও জানে না। শাহরুখ খান মহাব্বতে ছবির মত দূর থেকে মিটিমিটি হেসে আবালের প্রেম দেখছে। অন্য দরজা দিয়ে রাশেদ ভাই চোখ কুঁচকে দেখছে, অসীম সন্দেহ নিয়ে।
হঠাৎ দেখলাম, রাশেদ ভাইয়ের পেছনে একটা কুৎসিত লোক হাতে ছুরি নিয়ে পা টিপে টিপে রাশেদ ভাইয়ের দিকে এগোচ্ছে। রাশেদ ভাই টের পায় নি।
এই তো সুযোগ উপরে যাবার! আমি আস্তে আস্তে করিডর হয়ে সিঁড়িতে চলে গেলাম। তারপর পা টিপে টিপে চলে গেলাম ছাদে।
হ্যাঁ। সত্যিই দারুন ছাদ। অদ্ভুত। গোলক ধাঁধার মত দেয়াল দেয়াল করে রাখা আছে। টপকে টপকে দেখতে হচ্ছে। কিনারে এসে দেখি একটা বড় দোলনা। ইচ্ছে করলেই এটা চড়ে দোতলার ছাদ থেকে একতলার ছাদে চলে যাওয়া যাবে। কিন্তু জোরে গেলে পড়ে যেতে হবে বাইরে।
আমি চড়ে বসলাম। একতলার ছাদে যাওয়া যায় কিনা। আমার ভারের চাপে দোলনাটা সাঁই সাঁই করে এগুতে থাকলো। একতলার ছাদ ফেলেও সামনে এগিয়ে গেল। আমি ছিটকে পড়লাম নিচের উঠানে। দূর থেকে নিজেকে দেখতে পেলাম, মৃত। ফার্স্ট লাইফ ডেড। আরো দুটা লাইফ আছে।
দোলনাটা ধরে আবার রেডি হলাম। রাস্তায় দুটো লোক কথা বলছে শুনলাম - এই বাড়িতে কি হইছে জানছ? একটা খুনী ঢুকছিল। ঘরের গেরস্থের জান লইতে নিছিল। গেরস্থের সুন্দর বউডা পিছন থেইক্যা আইসা খুনীডারে ধইরা ফালাইছে। পতির জান বাঁচাইছে। সুন্দর কইতে আমি "ভালো" মিন করতাছি আরকি। কি সুন্দর না বউডা?
আমি তৃতীয়বারের মত দোলনায় চড়ে বসলাম। লাস্ট লাইফ।

...
(২০০৭-এ দেখা একটি স্বপ্নে-প্রাপ্ত গল্প)



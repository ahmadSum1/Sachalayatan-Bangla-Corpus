কৃত্রিম বুদ্ধিমত্তার পথে: অভিজ্ঞতার অবৈজ্ঞানিকতা




একটা খুব প্রাচীন প্রশ্ন হচ্ছে, মন কি বিজ্ঞান দিয়ে পুরোপুরি বোঝা সম্ভব? এই ধরনের প্রশ্ন পদার্থবিজ্ঞানের ক্ষেত্রে যতোটা সন্দেহ নিয়ে করা হয়, তার চেয়ে বেশি সন্দেহ নিয়ে করা হয় মনোবিজ্ঞান, নিউরোবিজ্ঞান ও কৃত্রিম বুদ্ধিমত্তার ক্ষেত্রে। এর কারণ যতোটা না মনের জটিলতা, মানুষের আচরণের জটিলতা, তার চেয়ে অনেক বড় কারণ হলো মানুষের ব্যক্তিক, প্রথম পুরুষের দিক থেকে প্রাপ্ত অভিজ্ঞতা। একটা সিস্টেম জটিল হবার অর্থ এই নয় যে সেটা বিজ্ঞানসাধ্য নয়। কিন্তু মানুষের প্রথম পুরুষগত অভিজ্ঞতাটি জটিলতার চেয়েও বেশি কিছু। এর সাথে পর্যবেক্ষণসাধ্যতা ও পুনরুৎপাদনযোগ্যতার প্রশ্ন জড়িত, যেগুলো বিজ্ঞানের মূল ভিত্তি। মানুষের ব্যক্তিক অভিজ্ঞতার প্রকৃতিটাই এমন, যার সাথে বৈজ্ঞানিকতার অসঙ্গতি আছে।
আমাদের যে ব্যক্তিক প্রথম পুরুষের অভিজ্ঞতা-অনুভূতি, এটা কি সম্পূর্ণ ভৌত ও নৈর্ব্যক্তিকভাবে প্রকাশযোগ্য? ঠিক কোন বস্তুটি রাগকে ধারণ করে? হয়তো রাগ করলে একটা নির্দিষ্ট শারীরীক প্যাটার্ন দেখা যায়, রক্তচাপে, হৃদস্পন্দনে ও মস্তিষ্কে নিউরনের সঞ্চালনে। কিন্তু সেটা কি হুবহু একটা প্রথম পুরুষের যে রাগের অনুভূতি, সেটাকে প্রকাশ করে? যদি তাই করে, তার মানে এই দাঁড়ায় যে আমার শরীরের হুবহু একই অনু পরমাণুর সজ্জা দিয়ে গঠিত আরেকটি শরীরে যদি হুবহু ওই একই শারীরীক প্যাটার্ন তৈরি করা যায়, তাহলে আসলে আমি নিজে রাগ বোধ করবো। কিন্তু ভিন্ন একটি শরীর, যেটা হুবহু আমার কপি, যার প্যাটার্নও আমার রাগান্বিত অবস্থার প্যাটার্নের কপি, তার ওই প্যাটার্নের কারণে কি আমি রাগান্বিত বোধ আসলে করবো? হয়তো বলা হবে যে না, সেক্ষেত্রে ওই শরীরধারীজন তখন রাগান্বিত বোধ করবে। কিন্তু তার মানে হলো আমার রাগ করার প্রথম পুরুষ থেকে প্রাপ্ত অনুভূতিটা পুরনুৎপাদনযোগ্য থাকছে না। তাছাড়া, অভিজ্ঞতাটি যেহেতু একান্তই ব্যক্তিক, এটা নৈর্ব্যক্তিকভাবেও অনুভবযোগ্য বা পর্যবেক্ষণযোগ্য নয়। তার মানে প্রথম পুরুষের দৃষ্টিকোণ থেকে আমাদের অনুভূত অভিজ্ঞতাগুলো সম্পূর্ণরূপে ভৌত অস্তিত্বে প্রকাশযোগ্য নয়। এর মানে কিন্তু দাঁড়ায় যে ব্যক্তির অনুভূত একান্ত অভিজ্ঞতা বিজ্ঞানের আলোচনার বাইরেই থাকে।
এভাবে যারা ভাবেন, তারা এই অনুভূতিগুলোর নাম দেন কোয়ালিয়া। কোয়ালিয়া আমাদের অনুভূতির সেই অভিজ্ঞতাগুলো, যেগুলোর ভৌত প্রকাশ সম্ভব নয়। তা সকলে কোয়ালিয়ার ধারণাটা পছন্দ করেন না। কিন্তু তার মানে কিন্তু এই নয় যে প্রথম পুরুষের দৃষ্টিকোণ থেকে অনুভূত অভিজ্ঞতাগুলোর কোনো সন্তোষজনক ভৌত প্রকাশের সন্ধান তারা দিতে পারেন।
তেমনটা হবারই কথা। কথাটাই তো ব্যক্তিক অভিজ্ঞতা। আপনার অনুভূতি কখনোই আরেকজন নিশ্চিতভাবে অনুভব করতে পারে না। সত্যি কথা বলতে, আপনি ছাড়া আদৌ অন্য কেউ প্রথম পুরুষগত অভিজ্ঞতা অর্থে অনুভূতিশীল কিনা, সেটাও নৈর্ব্যক্তিভাবে আপনি প্রমাণ করতে পারবেন না। কারণ অনুভূতি একান্তই ব্যক্তিক। বিজ্ঞান নৈর্ব্যক্তিক জ্ঞানে আগ্রহী। সে ব্যক্তিক অভিজ্ঞতার ছায়া নিয়েও কাজ করতে পারে, যেমন আপনি রাগ করলে রক্তচাপ বেড়ে যায়, যেটা দশজনে পর্যবেক্ষণ করতে পারে। কিন্তু একান্তই যে ব্যক্তিক অনুভূতি, তাকে নৈর্ব্যক্তিক করে তোলা বলতে আদৌ কী বোঝাতে পারে, সেটা পরিষ্কার নয়। ফলে নৈর্ব্যক্তিক জ্ঞানচর্চার হাতিয়ার বিজ্ঞান এখানে সীমাবদ্ধ। কারণ সবকিছু নৈর্ব্যক্তিক নয়। বিজ্ঞানের মাধ্যমে প্রকৃত অভিজ্ঞতার কিছু ছায়া প্রতিনিধি ব্যবহার করে কিছু ধারণা পেতে পারেন। কিন্তু আমার প্রথম পুরুষগত অভিজ্ঞতা যেহেতু আপনার পক্ষে পাওয়া সম্ভব না, তাই আপনি বা অন্য কেউ কখনো নিশ্চিত হতে পারেন না সেটা ঠিক কী রূপ।
এটুকু যদি সততার সাথে স্বীকার করা যায় যে সবকিছু নৈর্ব্যক্তিক নয় এবং ফলত সবকিছুকে নৈর্ব্যক্তিক জ্ঞানে, ভৌত কোনো অস্তিত্বে প্রকাশ করা যায় না, এরপরে কিন্তু আর হতাশার তেমন কিছু নেই। আমরা যে রঙ দেখি, সেটাও কিন্তু অন্তপ্রকৃতিগতভাবে ব্যক্তিক অভিজ্ঞতা। বিজ্ঞানের কাছে রঙের কোনো মৌলিক প্রকাশ নেই। আছে ছায়া প্রকাশ। আলোর তরঙ্গ দৈর্ঘ্য দিয়ে। আমরা লাল রঙ দেখলে আমাদের যে দেখাটা হয়, সেটার সম্পূর্ণকে কেবলই তরঙ্গ দৈর্ঘ্য দিয়ে প্রকাশ করা সম্ভব নয়। কিন্তু তাতে কিন্তু বিজ্ঞান হীন বোধ করে না যে সে সবটা করতে পারলো না। তরঙ্গ দৈর্ঘ্য রঙের অনুভূতিকে ছায়াগতভাবে প্রতিনিধিত্ব করে। ফলে রঙকে সম্পূর্ণ ভৌতভাবে প্রকাশ করা না গেলেও রঙের পর্যবেক্ষণযোগ্যতা ও পুনরুৎপাদনযোগ্যতার প্রয়োজনীয় জ্ঞান রঙের আলোর তরঙ্গ দৈর্ঘ্যসংক্রান্ত প্রকাশে ঠিকই উপস্থিত আছে। ফলে ঠিক লাল রঙের যে তরঙ্গ দৈর্ঘ্য, সেটা আপনার চোখে উপস্থাপন করলে আমি আপনার মুখ থেকে শুনতে পাবো যে হ্যাঁ আপনি লাল রঙই দেখছেন। যদিও লাল রঙ বলতে আপনি সত্যি সত্যি কী যে দেখেন সেটা আপনি ছাড়া আর কারোপক্ষে নিশ্চিতভাবে জানার কিন্তু কোনো প্রকার উপায় নেই। কিন্তু বিজ্ঞান তারপরেও ব্যক্তিক অভিজ্ঞতাগুলোকে নিয়ে কাজ চলার মতো প্রকাশ ঠিকই তৈরি করতে পারে।
ত্রিমাত্রিক চলচ্চিত্রে প্রত্যেকজন দর্শক আসলে সত্যি সত্যি কী দেখেন তাও কিন্তু প্রকৌশলী জানেন না। তিনি বড়জোর আশা করেন যে তিনি যেমনটা দেখেন অন্যরাও তেমনটাই দেখেন। অন্যদেরকে একই দৃশ্য দেখতে দিয়ে মুখের বর্ণনা শুনে একধরনের নিশ্চিতি লাভ করেন যে সম্ভবত একই অভিজ্ঞতাই দর্শকরা পাচ্ছেন। কিন্তু দৃশ্যের ও চোখের নিউরনের বিশেষ যে প্যাটার্ন থাকলে মানুষ একই অনুভূতি পাবার কথা বর্ণনা করেন, সেটা খুব নিশ্চয়তার সাথেই কিন্তু ব্যবহার করা যায়। অন্যকে অন্তত মুখে বলানো সম্ভব হয় যে তারা একই বস্তু দেখছেন। এ কারণে ত্রিমাত্রিক চলচ্চিত্র তৈরি করা সম্ভব হয়। অন্যে কী দেখছে কখনোই বলা সম্ভব নয় নিশ্চিতভাবে কারণ দেখা একটি ব্যক্তিক অভিজ্ঞতা। কিন্তু বিজ্ঞান তারপরেও কতো দৃঢ়তার সাথে বলতে পারে যে সে ত্রিমাত্রিক চলচ্চিত্র তৈরি করতে পারে যেটা দেখে দর্শকদের প্রায় একই রকমেরই অভিজ্ঞতা হয়। অর্থাৎ অভিজ্ঞতা ব্যক্তিক হলেও সেটার কাজের জ্ঞানগুলো পুনরুৎপাদনযোগ্যভাবে বোঝার ক্ষমতা বিজ্ঞানের আছে।
ফলে দেখা যাচ্ছে, বিজ্ঞান ইতোমধ্যেই দৃষ্টি-অনুভূতির মতো একটি বিষয় নিয়ে সফলতার সাথে কাজ করেছে, যেটার সাথে মানুষের প্রথম পুরুষগত অভিজ্ঞতা ওতোপ্রোতভাবে জড়িত। দৃষ্টিতে মানুষের প্রথম পুরুষের অভিজ্ঞতাটি প্রকৃত অর্থে কেমন, সেটার সম্পূর্ণ বৈজ্ঞানিক বা ভৌত প্রকাশের অসম্ভাব্যতা সত্ত্বেও সেটা নিয়ে কাজের গবেষণা করতে বিজ্ঞান অতোটুকুও অসমর্থ হয় নি। এক্ষেত্রে বিজ্ঞান এতোটাই সফল যে আমরা ভুলেই যাই - দৃষ্টি মূলত একটি ব্যক্তিক অভিজ্ঞতা। ফলে একটা বিষয়কে ভৌতভাবে বোঝার জন্য যে ব্যক্তিক অভিজ্ঞতাকে বোঝার অসম্ভাব্যতাটা কোনোই বাধা নয়, তেমন উদাহরণ আমাদের হাতে ইতোমধ্যেই আছে। আরো একটা উদাহরণ হলো উড্ডয়ন। মানুষ পাখির মতো ওড়া বলতে কী বোঝায় সেটা কখনো অনুভব না করেও উড়োজাহাজ তৈরি করতে সক্ষম হয়েছে, আবার পাখির ওড়ার সম্পূর্ণ ডাইনামিক্সটা উদ্ধার করতে সক্ষম হচ্ছে। পাখির ওড়ার ভৌত জ্ঞান অর্জনের জন্যে কিন্তু প্রথম পুরুষের দৃষ্টিকোণ থেকে পাখির মতো উড়ে অভিজ্ঞতা নেওয়ার প্রয়োজন মোটেও পড়ে না।
তেমনি, মনের ব্যক্তিক অভিজ্ঞতাটার সম্পূর্ণটাও ভৌতভাবে অপ্রকাশযোগ্য হওয়ার মানে এই নয় যে মনের ভৌত আলোচনাটা বিজ্ঞান বহির্ভূত। বরং বেশ ভালো সম্ভাবনা আছে যে মনকে ভৌতভাবে পুরোপুরিই বোঝা সম্ভব। এভাবে ভাবুন যে দৃষ্টি নিয়ে যেসব বিজ্ঞানীরা প্রথম কাজ করেছিলেন, তারা যদি মানুষের দৃষ্টির অভৌত, ব্যক্তিক অভিজ্ঞতাকে বোঝার অসম্ভাব্যতাটা দ্বারা নিরুৎসাহিত হতেন, তাহলে কি দৃষ্টিবিজ্ঞান এতোটা এগুতো? তেমনি ভাবেই, বিজ্ঞানের দৃষ্টিভঙ্গি থেকে মনকে বুঝতে গেলে একটা হার্ড লাইন ম্যাটারিয়ালিস্ট অবস্থান নেওয়ার কোনো বাধ্যবাধকতা নেই। সীমাটা বোঝাটাই গুরুত্বপূর্ণ। আর সীমাটাকে বুঝতে গেলে ঘুরে ফিরে আমার বলা সেই আগের কথাতেই চলে যেতে হয়, যে বিজ্ঞানে পর্যবেক্ষণঅসাধ্যের আলোচনা অর্থহীন।
এই চিন্তাভাবনাটার উৎপত্তি মূলত একটা বহুল আলোচিত প্রশ্ন থেকে। অনেকেই জানতে চান, যদি মানুষের মতো আচরণ করা একটি রোবট তৈরি করা যায়ও, সে তো মূলত কিছু গণনাই করছে। কীভাবে বলা যাবে যে রোবটটি সত্যি সত্যি আমার মতো অনুভূতি অনুভব করছে, কেবল অনুভূতি পাবার অভিনয় করছে না। তাদের জন্য আমার প্রশ্ন, কীভাবে নিশ্চিতভাবে বলতে পারবেন যে আপনি ছাড়া অন্য কোনো মানুষও সত্যি সত্যি আপনার মতোই অনুভূতি অনুভব করছে, কেবল অনুভূতি পাবার অভিনয় করছে না?



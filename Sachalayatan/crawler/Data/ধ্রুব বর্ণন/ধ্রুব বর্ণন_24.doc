ধ্রুব বচন: শাশ্বত সত্যের সন্ধান



০১
করিম ছোটবেলা থেকে লোক ঠকানো ধান্দাবাজি করে। ওটাকে সে বলে কম্যুনিকেশন। পড়াশোনাও তার ওই বিষয়। বলে নাকি সুখে থাকতে চায়। রহিমের হাসি পায়। রহিমের জীবনের লক্ষ্য আরো মহত্তর। জীবনের প্রকৃত সত্য উপলব্ধি করতে সে চায়। বিজ্ঞানে ছাত্র হয়। চিরন্তন সত্যকে বুঝতে চায় সে। ইউনিভার্সল ট্রুথ। মৃত্যুর পূর্বে রহিম এটা জেনে যায় যে চিরন্তন সত্যের কোনো অস্তিত্ব নেই। আর করিম মৃত্যুর পূর্বে সুখী ছিল।
০২
মানুষ দুই ধরনের প্রশ্ন করে। এক: আপেল কি নিচের দিকে পড়ে? দুই: আপেলের নীচের দিকে পড়া কি উচিত? প্রথম প্রশ্নের উত্তর পর্যবেক্ষণ, তথ্য উপাত্ত দিয়ে যাচাই বাছাই করা যায়। মানে প্রথম প্রশ্নের পর্যবেক্ষণগত উত্তর আছে। কিন্তু দ্বিতীয় প্রশ্নের কোনো শাশ্বত উত্তর নেই। একইভাবে মানুষ প্রশ্ন করে, তিনমাসের ভ্রুণের গঠন কেমন হয়, আবার প্রশ্ন করে তিনমাসের ভ্রুণ হত্যা, গর্ভপাত করা উচিত কিনা। একটার উত্তর আছে, আরেকটার কোনো চিরন্তন উত্তর নেই। আছে কেবল শর্তাধীন উত্তর। যেমন, আমি যদি কোনো সন্তান নিতে না চাই, তাহলে গর্ভপাত করা উচিত কিনা? আমি যদি আমার স্বাস্থের কোনো প্রকার ঝুঁকি নিতে না চাই, তাহলে গর্ভপাত করা উচিত কিনা? আমি যদি পোপকে খুশি করতে চাই, তাহলে গর্ভপাত করা উচিত কিনা? এইসব শর্তাধীন প্রশ্নের উত্তর আছে। এসব প্রশ্নের একটা গিভেন আয়্সাম্প্শান আছে। এই আয়্সাম্প্শানটা সরিয়ে নিলেই কিন্তু এই প্রশ্নের আবার কোনো উত্তর নেই। যেসব প্রশ্নের এমন শাশ্বত উত্তর নেই, সেগুলো নিয়ে আছে কেবল রাজনীতি।
০৩
চিরন্তন সত্যের অভাবে পৃথিবীতে আছে কেবল রাজনীতি। রাজনীতির সত্য মূল্য নেই। রাজনীতি মূলত সুখে থাকার নীতি। পৃথিবীটাকে নিজের মত করে সাজিয়ে নেবার নীতি। পৃথিবীটা ভরে আছে কোটি কোটি রাজনীতিবিদে। এরা প্রত্যেকে চায় নিজের যে সুখের বিচার, সেই মতে পৃথিবীর রাস্তাঘাট, রাষ্ট্র সমাজকে সাজিয়ে নিতে। অন্যকে বোঝাতে - তার যে সুখের বিচার, সেটাই মহত্তর। সেটাই মানবতার প্রকৃত কল্যাণ। কিন্তু এই কাজ একার পক্ষে সম্ভব নয়। তাই রাজনীতিবিদ তার রাজনৈতিক চিন্তাভাবনা ছড়িয়ে দেয় হাজারখানেক অনুসারীর মাথায়। অনুসারীরা তার কথা বিশ্বাস করে। আর তার হয়ে কাজ করে পৃথিবীটাকে তার অনুকূল করে গড়ে তোলার জন্য। রাজনীতিবিদ আর অনুসারী। পৃথিবীটা এই দুই ধরনের মানুষেই ভর্তি।
০৪
চিরন্তন সত্যের একটা সোর্স হচ্ছেন ঈশ্বর। তিনি অনেক প্রশ্নের উত্তর দিয়ে থাকেন। যেমন তিনি বলে থাকেন, গর্ভপাত করা যাবে কি যাবে না। গর্ভ-নিয়ন্ত্রণ করা যাবে কি যাবে না। জনৈক মো: রাজনীতিবিদের মুখের কথা মানুষ বিশ্বাস করতে চাননা বলেই এগুলো ঈশ্বরের মুখ দিয়ে বলতে হয়। ঈশ্বর যেহেতু বিশ্ব সৃষ্টি করেছেন এবং দেখভাল করছেন, তিনি যেটা সঠিক মনে করেন, সেটাই শাশ্বত, সেটাই রেফারেন্স।
ঠিক তা না। তিনি দেখভাল করেন দেখেই তিনি যেটা সঠিক মনে করেন, সেটাকেই সঠিক মানতে মানুষ নারাজ। এমন যদি হত যে স্বয়ং ঈশ্বর ভোরবেলা পূর্বাকাশে উদিত হয়ে বললেন, "হে মানবগণ তোমরা গর্ভপাত করো না। গর্ভপাত আমি পছন্দ করি না। তারপরেও যদি তোমরা করো, আমি মনক্ষুন্ন হব, কিন্তু তোমাদের এজন্য কোনো শাস্তি দেয়া হবে না।" তাহলেও কিন্তু ঈশ্বরের কথাটার আর কোনো শাশ্বত মূল্য মানুষের কাছে থাকে না। ঈশ্বর বিশ্ব সৃষ্টি করেছেন এবং সবকিছুর দেখভাল করছেন তো কি হয়েছে? গর্ভপাত বিষয়ক মন্তব্য ওনার একান্তই নিজস্ব মতামত। ফলে, ঠিক ঈশ্বর বলেছেন বলে মানুষ কোনো কিছুকে চিরন্তন সত্য মনে করে, তাও কিন্তু না। যেইমাত্র ঈশর বলে দেন যে - যারা ঈশ্বরের কথা মানবে না, তাদের জন্য পরের দুনিয়াতে আছে অনন্তকাল অগ্নিদাহ - সেই মুহূর্তে কথাটার একটা শাশ্বত মূল্য মানুষের কাছে তৈরী হয়। কারণ মানুষের কাছে প্রকৃত অর্থে চিরন্তন সত্য কেবল তার নিজের চামড়াকে, নিজের সুখ।
০৫
বি অনেস্ট। আপনি যেটাকে সত্য মনে করেন, সেটা করেন এমন বলবেন না প্লিজ। বলুন, যেটা করতে আপনি সুখবোধ করেন, কেবল সেটাই করেন। নিখাঁদ সততা অর্জনের জন্য এই কঠোর উপলব্ধি একান্ত জরুরি।


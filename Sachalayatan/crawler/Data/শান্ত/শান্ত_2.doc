মাত্র দুইটা চাওয়া



আপনার অনেক বিশেষণ। কেউ মাননীয় প্রধানমন্ত্রী, কেউ জননেত্রী, কেউ আপা আবার কেউ কেউ নেত্রী বলে আপনাকে সম্বোধন করেন। কিন্তু আমার কাছে আপনার সবচেয়ে বড় পরিচয় আপনি “শেখের বেটি”। এই শেখের বেটি কথাটি উচ্চারন করলে মনে বল আসে বুকে সাহস পাই। এই বাংলাদেশে বঙ্গবন্ধু এর পরে আর কেউ যদি পরম মমতায় এই জাতিকে ভালোবেসেছেন সেটা আপনি। তাই ঘুরে ফিরে আপনার কাছেই আমরা আশ্রয় খুজি। আপনিও সময় সময় মমতা আর স্নেহ দিয়ে আমাদেরকে বুকে তুলে নিয়েছেন। যে সময় এই দেশে অস্থির পরিস্থিতি ছিল, সেই সময় আপনি দায়িত্ব নিয়েছেন এই দেশের মানুষের মুখে হাসি ফোটাবার। আপনার হাত ধরেই আমরা পেয়েছি অনেক অনেক সাফল্য। সেই অনেক সাফল্যের মাঝে একটি কথা আলাদা করে বলতেই হয় সেটা হলো এই বাংলার মাটিতে যুদ্ধাপরাধীদের বিচার সম্পন্ন করা। আমরা মনে প্রাণে এখনও বিশ্বাস করি শেখের বেটি ছাড়া এই কাজ আর কেউ করতে সাহস পেতো না। 
কিন্তু মাননীয়া, বিগত কিছুদিন ধরে নিয়মিত হত্যাকান্ড সেইসব সোনালী সাফল্যগুলোকে বড্ড ম্লান করে দিচ্ছে। যুদ্ধাপরাধীদের বিচার প্রশ্নে আপনার সরকার যেভাবে জাতিসংঘ আর মানবাধীকার সংগঠনগুলোর সাথে আপোষ করেন নি, সেভাবেই বিশ্বাস করি কোন জঙ্গীবাদীর প্রশ্নেও আপনার সরকার কখনো কোন ধরনের আপোষ করবে না। আপনার উপর আমাদের বিশ্বাস অবিচল। কারণ আমাদের শেষ ভরসা আপনি “শেখের বেটি”। 
অনেক মেধাবী তরুণ প্রাণ ইতিমধ্যে ঝড়ে পড়েছেন। অনেকে দিন কাটাচ্ছেন আতংকের মধ্যে। আবার অনেকে প্রাণের মায়ায় দেশত্যাগ করতে বাধ্য হয়েছেন। এইসব তরুণ মেধাবীরা যেখানে দেশের সম্পদ হতে পারতেন সেখানে তাদের হিসেব কষতে হচ্ছে বেচে থাকার। এই সব তরুণ মেধাবীদের স্বজনদের কষ্ট আপনার সবচেয়ে ভালো বোঝার কথা। কারণ স্বজন হারানোর বেদনা আপনার থেকে আর বেশি কে বুঝবে। 
আপনার কাছে খুব বেশী কিছু চাওয়ার নেই। চাওয়া মাত্র দুইটি। ১. হত্যাকরীদেরকে বিচারের আওতায় নিয়ে আসা, ২. আর কেউ যেন এইভাবে অপ্রত্যাশিত স্বজন হারানোর বেদনায় না ভোগেন। বিশ্বাস করি, একমাত্র আপনি বঙ্গবন্ধু কন্যা শেখের বেটি ই পারেন দেশকে এইসব জঙ্গিবাদ আর হত্যাকারীদের হাত থেকে রক্ষা করতে। ভালো থাকুন। জয় বাংলা।
শান্ত


সাবধান, খুব সাবধান...



০১

গত পরশু রাতে এক বন্ধু মেসেঞ্জারে নক করে একটা লিঙ্ক দিয়ে বললো, “মামা জটিল জিনিশ। মিস করিস না......”। লিঙ্কের দিকে তাকিয়ে দেখলাম একটা বিখ্যাত ইন্ডিয়ান পর্ন এবং “মাসালা” ফোরামের একটি পোস্টের লিঙ্ক। বহুকাল আগে এই ফোরামের একজন মডারেটরের সাথে এক টেকি ফোরামে বেশ সখ্যতা হয়েছিলো, ওর অনুরোধেই কয়েকবার গিয়েছিলাম এই ফোরামে। যাই হোক, বন্ধু মানুষ যখন এতবার বলছে মিস না করার জন্য, আমিও খুবই আগ্রহ ভরে লিঙ্কে ক্লিক করলাম। থ্রেডটা মূলত হচ্ছে বাংলাদেশী টিভি অভিনেত্রীদের নিয়ে। তাদের বিভিন্ন ওয়ালপেপার কিংবা ক্যাপচার করা ছবি নিয়ে। আমি তখনো বুঝতে পারছি না, টিভি নায়িকাদের এরকম “নিরামিষ” ছবি দেখার লিঙ্ক কেন আমাকে দিলো। অলসভাবে কয়েক পাতা দেখার পর যখন অধৈর্য্য হয়ে বের হয়ে যাওয়ার মনস্থির করেছি, তখনই একটা পাতায় যা দেখলাম তাতে আমার চোখ কপালে উঠে গেল।
০২

গোটা পাতা জুড়েই আমার পরিচিত সব মুখ। বিশ্ববিদ্যালয়ে আমার ব্যাচমেট কিছু মেয়ের ছবি পাতার পর পাতা জুড়ে। ছবিগুলো দেখেই বোঝা যাচ্ছে ওদের বন্ধুদের মধ্যে কোন ঘরোয়া আড্ডার ছবি। সবাই ক্যাজুয়াল ভঙ্গিমায় আড্ডা মারছে, খাওয়া দাওয়া করছে এসবই। বিস্ময়ের ঘোর তখনি কাটে নি, এর মধ্যে শেষের দিকে একটা পাতায় দেখি আমার খুবই পরিচিত এবং প্রিয় এক আপুর ছবি। চারপাশ দেখেই বোঝা যাচ্ছে কোন এক বিয়ে বাড়িতে তোলা ছবি। শুধু ছবিগুলো দেখলেও হয়তো অতোটা ভয়াবহ লাগতো না, যদি না এর সাথে মানুষের নোংরা মন্তব্যগুলি দেখতাম। যিনি পোস্ট করেছেন এবং দর্শকদের অনেকেই কুৎসিত সব মন্তব্য ছুড়ে দিচ্ছেন ছবির মেয়েগুলির দিকে। আমার পরিচিত এইসব মানুষের উদ্দেশ্যে করা এইসব নোংরা মন্তব্যে হঠাৎ করে আমার প্রচন্ড কষ্ট হতে লাগলো। এই মানুষগুলি হয়তো জানেনও না, তাঁদের অজান্তে তারা কতটা তীব্রভাবে লাঞ্ছিত, অপমানিত হচ্ছেন।
০৩

প্রশ্ন উঠতে পারে যদি ছবি থাকেও তাতে কী সমস্যা হতে পারে ? ছবি পাওয়া তো আজকাল কঠিণ কিছু না।
একমত। আজকাল ছেলে-মেয়ে নির্বিশেষে যে কারো ছবি পাওয়াই কোন কঠিন কাজ না। কিন্তু এ ধরণের পর্ন কিংবা মাসালা ফোরামে মূলত অনেক ধরণের লোক ঘোরাঘুরি করে। এদের মধ্যে অনেকেরই মানসিকতা বিকৃত। তারা অনেকেই যে কাজ করেন, অচেনা চেহারার মেয়েগুলির ছবি থেকে গলা আলাদা করে, কোন নগ্ন নারীদেহের ছবির সাথে জোড়া লাগিয়ে দেয়। একটা সময় ছিলো যখন গলাকাটা ছবি দেখলেই আলাদা করা যেত। কিন্তু ফটোশপের উত্তরোত্তর উন্নতির কারণে ব্যাপারটা এখন ভয়াবহ পর্যায়ে চলে গিয়েছে। মাত্র কিছুদিন আগেই আমার এক বন্ধু যে অত্যন্ত চৌকশ গ্রাফিক ডিজাইনার, আমাকে দেখিয়েছে, কী সহজেই গলাকাটা ছবি নিঁখুতভাবে বানানো যায় ফটোশপ দিয়ে। এ ধরণের কাজ করে মূলত তারা বিভিন্ন ফোরামে দিয়ে দেয়, যাতে “রেয়ার ফটো শেয়ারিং” এর কারণে প্রচুর প্রশংসিত হন, পুরো ব্যাপারটাই ভার্চুয়াল। এতটুকুও হয়তো ভয়ঙ্করতম না, কিন্তু ভাবুন একবার, এই মেয়েগুলিকে বাস্তবের পৃথিবীতে চেনে এমন কেউ কোন ফোরামে দেখলো, সে কী ভাবতে পারে ? কিংবা কেউ যদি শত্রুতাবশত এ ছবিগুলোকে ব্যবহার করে, তার পরিনতি কি হতে পারে ভেবে দেখেছেন ? শুধু এটুকু ভাবতেই আমার গায়ের লোম ভয়ে দাঁড়িয়ে গিয়েছিলো।
০৪

এ থেকে মুক্তি পাওয়ার জন্য কী করা যেতে পারে, এটা চিন্তা করলে আসলে কিছুটা হতাশই হতে হয়। প্রযুক্তি ব্যাপারটাই এমন জ্যামিতিকহারে সহজলভ্য ও উন্নত হওয়া শুরু করেছে, যে আমাদের অসহায় হয়ে বসে থাকতে হয়। রাস্তাঘাটে প্রচুর দেখি মোবাইল ক্যামেরা নিয়ে ছেলেরা লুকিয়ে মেয়েদের ছবি তুলছে, বিশেষত মেয়েদের কোন অসতর্ক মূহুর্তে যদি তার পোশাক খানিকটা সরে যায়, তাহলে তো আর কথাই নাই। বেশ কয়েকবার রাস্তাঘাটে এগুলো নিয়ে চিৎকার চেঁচামেচি করেছি, কিন্তু শেষ পর্যন্ত আর লাভ হয় না। কয়জনকে আর এভাবে ঠেকানো সম্ভব।
তবু কিছুই কী করার নেই ? আছে। অনেক কিছুই করার আছে। মেয়েদের সবচেয়ে সাবধান হতে হবে ফেসবুকে ছবি আপলোড করার সময়। যে ঘটণার উল্লেখ করলাম, সে ছবিগুলোর ফাইল নেম প্যাটার্ন লক্ষ্য করলাম এসব ছবিই ফেসবুক থেকে নেওয়া। কাজেই প্রতিটা মেয়েরই উচিত এলবাম দেখার পারমিশন যতটা সম্ভব শক্ত করে নির্ধারণ করা। সবচেয়ে ভালো হয় যদি অচেনা কিংবা অল্প পরিচিত এবং যাকে বিশ্বাস করা যায় না এমন মানুষদের লিমিটেড প্রোফাইলে রাখা যায়, এবং ছবি দেখার অনুমতি না দেওয়া হয়। ফেসবুকে এখনো কোন না কোন উপায়ে ছবি ঠিকই দেখে ফেলা যায়, তাই এই পদ্ধতিতে কাজ হবেই তা নিশ্চিত না করা গেলেও এটা নিশ্চিত যে, ছবি চুরির হার অনেক অনেক কমে যাবে। 
আরো একটা গুরুত্বপূর্ণ ব্যাপার হচ্ছে অপরিচিত কারো পেনড্রাইভ ব্যবহারের সময় সামনে থাকা। মেয়েদের অবশ্যই উচিত যতটা সম্ভব খেয়াল রাখা অচেনা/অল্পপরিচিত কিংবা বিশ্বাস করা যায় না এমন কেউ যখন তার পিসি বা ল্যাপটপ থেকে পেন ড্রাইভ দিয়ে কোন ডাটা নিবেন, তখন যেন কোন ছবিও কৌশলে পেনড্রাইভে ভরে না ফেলেন। সেই সাথে যারা ল্যানের মাধ্যমে ইন্টারনেট ব্যবহার করেন, তাঁদের সাবধান থাকতে হবে তাঁদের কম্পিউটারের শেয়ারিং সেটিংস এবং ল্যানের নিরাপত্তা সম্পর্কে। ল্যান হ্যাক করেও প্রচুর ছবি বেহাত হতে আমি নিজেই দেখেছি। সামান্য একটু মনযোগই এ ঘটনা ঠেকাতে পারে।
এ সব বুদ্ধি দিয়ে হয়তো পুরোপুরি রোধ করা যাবে না, ছবি চুরি তবে এর মাত্রা এবং তীব্রতা যে অনেক অনেকাংশে কমে যাবে এতে নিঃসন্দেহ হতে পারি।
০৫

গতকাল রাতে শুয়ে শুয়ে চিন্তা করছিলাম পুরো ব্যাপারটা নিয়ে। নিজেকেই নিজের এত ছোট মনে হচ্ছিলো একজন ছেলে হিসেবে... মেয়েদের জন্য বেঁচে থাকার ব্যাপারটাই আমরা ক্রমশ কঠিন করে ফেলছি। আমরা কেউই আসলে নিজেদের ঘাড়ে এসে না পড়া পর্যন্ত ঘটনার তীব্রতা টের পাই না। আজ যদি আমার পরিচিত কারো ছবি না হত, হয়তো আমিও এত চিন্তিত হতাম না।
 যারা এসব করেন তাদের প্রেমিকা, স্ত্রী কিংবা বোনও এর শিকার হতে পারেন এটা হয়ত তারাও জানেন না, কিংবা হয়তো জানেন কিন্তু তাদের কিছু আসে যায় না ......


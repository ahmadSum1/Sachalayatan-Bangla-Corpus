বুড়োর সাথে কথোপকথনঃ ০১



০১
----------------------------------------------------
রাত এগারোটার দিকে প্রচন্ড ঝড় বৃষ্টি শুরু না হতেই ইলেক্ট্রিসিটি চলে গেলো। তিন দিন পর আমার পরীক্ষা, তাই চমৎকার ঝড়ের রাতেও মুখ গুঁজে একটানা পড়ে যাচ্ছি। বাবা অফিসের কাজে ঢাকার বাইরে -  বাসাতে শুধু আমি আর মা। খাওয়া দাওয়ার পাট শেষ করে মা ঘুমিয়ে পড়েছে আরো আধা ঘন্টা আগেই। চার্জার লাইট জ্বেলে পড়ছি অনেক ক্ষণ ধরেই। চার্জ প্রায় শেষের দিকে, নিভু নিভু করছে। বই খাতা আর চার্জার লাইট দুটোই বন্ধ করে রেখে, কিছুক্ষণ জানালার সামনে যেয়ে দাঁড়ালাম। 
মুষালধারে বৃষ্টি হচ্ছে, সেই সাথে বিকট শব্দে বজ্রপাত। এই ঝুম বৃষ্টি দেখে মনটা কেন জানি না বেশ ভালো হয়ে গেল। গুনগুন করে পুরানো দিনের একটা গান গাইতে গাইতে বিছানায় শুয়ে পড়লাম, কাল আবার ভোরে উঠে পড়া শুরু করতে হবে।
২
---------------------------------
মাঝরাতের দিকে হঠাৎ করেই ঘুম ভেঙ্গে গেল একটা অদ্ভুত অনুভূতি নিয়ে। কেবলই মনে হতে লাগলো আমি ছাড়াও অন্য কেউ এই ঘরে রয়েছে। হাত বাড়িয়ে বেড সুইচ টিপে দেখি তখনো ইলেক্ট্রিসিটি আসেনি, বাইরে বৃষ্টির গর্জনও আগের চেয়ে অনেক বেশি। অস্বস্তির চূড়ান্ত - কিন্তু কি করবো কিছুই বুঝতে পারছি না। হঠাৎ আমার রুমের সাথের বারান্দার দরজার দিকে চোখ পড়তেই বুক ধক করে উঠলো - আমার রুমের রকিং চেয়ারটায় বসে অন্ধকারের মধ্যে কেউ একজন দুলছে। শীতল একটা ভয়ের স্রোত বয়ে গেল আমার মেরুদন্ডের ভেতর দিয়ে, আপ্রাণ চেষ্টা করেও মুখ দিয়ে কোন শব্দ বের করতে পারছি না। স্পষ্ট বুঝতে পারছি, কিছুক্ষণের মধ্যেই জ্ঞান হারাতে যাচ্ছি আমি। অনেক কষ্টে নিজের উপর নিয়ন্ত্রন এনে, প্রানপণ চেষ্টায় গলা থেকে চি চি মার্কা একটা শব্দ বের করলাম, "কে চেয়ারে বসা ,  কে আপনি ? " । ছায়ামূর্তিটা যেন আমার কথা শুনতেই পায়নি, এমন ভাবে দুলতে লাগলো। আবার একটু সাহস এনে জিজ্ঞেস করলাম, " কে আপনি ? এখানে আসলেন কিভাবে ? " 
এবার ছায়ামূর্তিটা দোলা বন্ধ করে চুপচাপ বসে রইলো। হঠাৎ করেই বিদ্যুত চমকে উঠলো আকাশে, সেই আলোতে এক মূহুর্তের জন্য  ছায়া মূর্তিটাকে দেখে ভয়ে আমার নিঃশ্বাস বন্ধ হওয়ার যোগার। একজন বৃদ্ধ মানুষ, ধবধবে সাদা চুল আর দাঁড়ি, মুখে অসংখ্য বলিরেখার আঁকিবুঁকি, চোখ জোড়া খোলা নাকি বন্ধ টের পাওয়া যায় না - বসে আছেন আমার চেয়ারে।
সাহসে ভরে করে আমি জিজ্ঞেস করলাম, "কে আপনি ? " । জলদ্গম্ভীর স্বরে উত্তর আসলো, " দেখতেই পাচ্ছো, আমি একজন বুড়ো"
......... (চলবে)


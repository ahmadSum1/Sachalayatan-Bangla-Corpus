গাণিতিক




০০


কোন এক বক্ররেখার অন্তর্গত ক্ষেত্রফল বের করার নিয়ম আমরা জানি। একটি নির্দিষ্ট বিন্দু ধরে নেই এক্স, এর পর স্বল্প দূরত্বে আরো একটি বিন্দু ধরি এক্স প্লাস ডেল্টা এক্স যেখানে বলা বাহুল্য, ডেল্টার মান বেশ ক্ষুদ্র। যখন ডেল্টার মান প্রায় শূন্যের কাছাকাছি হবে, অর্থাৎ দুই বিন্দুর মধ্যে ব্যবধান শূন্যের কাছাকাছি হবে তখন আমরা একে ডিএক্স নামে সংগায়িত করবো। একটি নির্দিষ্ট ব্যবধির মধ্যে কিংবা আরো বিস্তারিত বললে, রেখার আদি অবস্থান এবং শেষ অবস্থানের মধ্যে পাওয়া এরকম অসংখ্য ডিএক্স এর অন্তর্গত ক্ষুদ্র, প্রায় আয়তক্ষেত্রিক ক্ষেত্রফলগুলিকে  যোগ করলেই ( বই এর ভাষায় যার নাম ইন্টেগ্রেশন বা যোগজকলন ) সেই বক্ররেখার অন্তর্গত ক্ষেত্রফল পাওয়া যায়। তবে এ নিয়ম শুধু মাত্র নির্দিষ্ট যোগজকলনের জন্য। যখন আমরা সীমা সম্পর্কে অবগত নই, তখন অনির্দিষ্ট যোগজকলন ব্যবহার করি, আর দায়মুক্তির জন্য ফলাফলের সাথে একটি অজানা ধ্রুবক , সি কে যোগ করে দেই।
০১


একজন ব্যক্তির অসংখ্য সত্বা। প্রতিটি সময়ে, প্রতিটি ব্যক্তির সাথে যোগাযোগের সময় তার মধ্যে ভিন্ন ভিন্ন সত্বা কাজ করে। প্রতিটি সত্বাকে যদি আমরা যোগ করি ( বা যোগজকলন বা ইন্টিগ্রেশন ), তাহলেই কেবল মাত্র একজন ব্যক্তির সম্পর্কে আমরা সম্পূর্ণ ধারণা পাবো। কিন্তু যদি আমরা একজন ব্যক্তির সকল সত্বা সম্পর্কে না জানি, তবে ?
তবে আর কি, এখানেও অনির্দিষ্ট নিয়মে যোগজকলন করতে হবে। কেউ যদি এসে চোখ রাঙ্গিয়ে বলে, "মিললো না, কিচ্ছু মিললো না !" , তখন করুণ মুখে আঙ্গুল দেখিয়ে দিতে হবে সেই অজানা ধ্রুবক "প্লাস সি" এর দিকে।

ছবি নিয়েছি এখান থেকে।


মুক্তিযোদ্ধা এ জে এস এম খালেদের প্রয়াণ



সচলায়তনের কিছুটা পুরানো সদস্য এবং পাঠকদের হয়তো মনে আছে বীর মুক্তিযোদ্ধা এ জে এস এম খালেদের কথা, আমাদের কাছে যার আরেকটি পরিচয়- সচল জিফরান খালেদের বাবা, তিনি দুরারোগ্য এক ক্যান্সারে আক্রান্ত ছিলেন। একজন মুক্তিযোদ্ধার প্রতি আমাদের সমগ্র জাতির যে অপরিসীম ঋণ, কৃতজ্ঞতা- তারই অংশ হিসেবে আমরা চেষ্টা করেছিলাম উনার পাশে দাঁড়াতে। যিনি লড়েছিলেন দেশের জন্য, আমরা লড়ছিলাম তাঁর জন্য। আপনাদের অনেকেরই সহৃদয় অংশগ্রহণে আমরা উনার পাশে যথাসাধ্য দাঁড়াতে চেষ্টা করেছিলাম।
গভীর দুঃখের সাথে আপনাদের আজ জানাতে হচ্ছে যে, দীর্ঘ এই যুদ্ধের শেষে জনাব এ জে এস এম খালেদ গত বাইশে জুলাই শেষ নিঃশ্বাস ত্যাগ করেছেন। উনার মৃত্যুতে, এই ক্রান্তিকালে নিঃসন্দেহে আমাদের বিশাল এক ক্ষতি হলো। আমি জানি কোন শব্দই যথেষ্ট না এই শোককে স্তিমিত করতে- তবু জিফরান ভাই এই শোক কাটিয়ে উঠতে পারবেন, সেই আশা করি। 
আমি প্রার্থনায় বিশ্বাসী না, তবু যদি সত্যিই মৃত্যুর ওপারে কিছু থেকে থাকে, উনি সেখানে ভালো থাকুন।


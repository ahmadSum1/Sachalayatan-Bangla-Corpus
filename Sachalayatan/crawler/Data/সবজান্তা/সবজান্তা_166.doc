ইনসমনিয়া, মাদকাসক্তি আর ছোট একটি ঘটনা



১
-------------------------------------------------------------------
আশংকাজনকভাবে আমার ঘুম আজকাল কমে যাচ্ছে। সারাদিন ক্লাস,দৌড়াদৌড়ি এর পর এমনিতেই শরীর ভেঙ্গে আসতে চায়। সাধারনত ক্লাস চলাকালীন সময়ে আমি ফাঁকফোকর পেলেই ঘুমাতাম, এমন কি সন্ধ্যায় বাসায় এসেও। কিন্তু হঠাৎ করেই যেন আমি ইনসম্যানিয়াক হয়ে যাচ্ছি। শেষ কবে যে আমি রাতে ২ ঘন্টার বেশি ঘুমিয়েছি, আমি নিজেও মনে করতে পারছি না। যদিওবা ঘুমাতে যাই, হঠাৎ মাঝে রাতে ঘুম ভেঙ্গে যায়, শত চেষ্টাতেও আর ঘুম আসে না। ঘুমের ঔষধ খেয়েও চেষ্টা করেছি, ফলাফল একই। আমি ঘুমাতে চাই, কিন্তু নিদ্রাদেবী আর আমার চোখে ভর করেন না। আমার ভেতর ক্লান্তির স্তরের পর স্তর জমে যাচ্ছে। দিনে আজকাল আমি অধিকাংশ সময় বুঝতেই পারি না আমার চারপাশে কি হচ্ছে। মনে হয় আমার চারপাশটাকে কেউ টেনে ধরে রেখেছে। সময়ের গতি মন্থরতম হয়ে গিয়েছে। দিনের পর দিনের ক্লান্তি নিয়ে যখন ঘুমাতে যাই, শুলেই ঘুম চলে আসে, কিন্তু সেই ১-২ ঘন্টা পর থেকে আবার জেগে থাকা।
আমি নিজেও জানি না এভাবে কতদিন চলবে। তবে কেন যেন মনে হয়, এই শাস্তি আমাকে ভোগ করতে হয় আরো অনেকদিন।
কি আর করা যাবে, চলছে চলুক !
২
--------------------------------------------------------------------
আমার সবসময়ই মনে হত, যারা মাদক নেয় তারা কি সবাই হুজুগে পড়েই নেয় ?
আমার বন্ধুস্থানীয় একজন ( ইতিমধ্যেই রিহ্যাব ঘুরে আসা ) প্রচন্ড মাদকাসক্ত। ওর সমস্যার কথা কিছুটা আমি জানতাম। প্রচন্ড হতাশা আর দুঃখেই মূলত ওর মাদক নেয়ার শুরু। ওকে আমি একবার বলেছিলাম, " কি লাভ হয় এই ড্রাগ নিয়ে ? " । ওর নির্বিকার উত্তর, "ভুলে থাকা যায়"। আমার বিরাট বড় একটা ধাক্কা লাগলো। কি সহজ স্বীকারোক্তি !
জ্ঞানীরা সবসময় বলেন, সমস্যাকে সামনা সামনি মোকাবেলা করা উচিত। হয়ত কথাটা ঠিক। কিন্তু সবার কি সমস্যাকে সামনে থেকে মোকাবেলা করার ক্ষমতা থাকে ? না সব সমস্যাকে সমাধান করা সম্ভব ? ওই বন্ধু নির্লিপ্ত স্বরে আরো বললো, "যতদিন পারি ড্রাগ নেই, কষ্টগুলোকে ভুলে থাকি। এভাবে একদিন নিজেকে হয়ত পুরোপুরি ধ্বংস করতে পারবো। সেদিনতো সব সমস্যারই ঊর্ধ্বে চলে গেলাম।"
ওর কথাগুলি আমাকে সমূলে নাড়া দিয়ে গেল। সত্যিই তো জীবনের জটিল অংক মেলানোর এটাও একটা পথ বটে ! হোক সেটা ব্যাক ক্যালকুলেশন, উত্তর তো মেলে !
আমি জানি আমার সাথে ৯৯.৯৯% লোকই একমত হবেন না এই ব্যাপারে। হয়ত অধিকাংশ ক্ষেত্রে আমিও মানবো না এই সমাধান, কিন্তু কিছু কিছু সময় এই সমাধানই পরম বলে মনে হয় আমার।জীবন যাদেরকে হতাশ করেছে, তাদের বোধহয় নীতিগত অধিকার আছে, নিজেকে ধ্বংস করে ফেলার।
জীবনের উপর প্রতিশোধ নেবার জন্য, self destruction এর চেয়ে ভালো আর কি থাকতে পারে ?
৩
--------------------------------------------------------------
লেখাটা শেষ করতে হচ্ছে, একটু আগে ঘটে যাওয়া একটা ঘটনা দিয়ে। বসুন্ধরা সিটির সামনে বাস থেকে নেমে, রাস্তাটা ক্রস করতে যাচ্ছি। কোন একটা কারনে প্রচন্ড অন্যমনস্ক ছিলাম আমি। চমক ভাংগলো পায়ে একটা ব্যাথা পেয়ে। আমার পায়ের সাথে একটা গাড়ির ধাক্কা লেগেছে। গাড়িটা শেষ মূহুর্তে এসে হার্ড ব্রেক কশাতে, আমার পায়ের সামনে এসে থেমে গিয়েছে। 
ইশশশ ! অল্পের জন্য বেঁচে গেলাম !! 
চারপাশে অল্প কিছু লোক জড়ো হয়ে গেল, জানতে চাইলো ব্যাথা পেয়েছি কিনা। আমি ব্যাথা পাইনি বলে, আবার হাটতে শুরু করলাম।
খুব সম্ভবত মৃত্যুর খুব কাছ থেকেই ফিরে এলাম। এর আগেও এরকম ১-২ বার কপালজোড়ে বেঁচে গিয়েছি ( প্রত্যেক বারই রিকশাতে ছিলাম অবশ্য ) , এবং বেঁচে যাওয়ার পর অদ্ভুত একটা অনুভূতি হয়েছে, মনে হয়েছে যেন একটা নবজন্ম পেলাম।
কিন্তু কি আশ্চর্য, আজ তেমন কিছুই মনে হল না ! 
নবজন্মও এক সময় অর্থহীন আর মেকি বলে মনে হয় !!
- ২৮শে জানুয়ারি, ২০০৮ ( সন্ধ্যা ৬টা বেজে ২৮ মিনিট )
- ঢাকা, বাংলাদেশ


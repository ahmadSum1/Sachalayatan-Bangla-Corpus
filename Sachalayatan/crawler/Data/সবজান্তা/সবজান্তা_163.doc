বিজ্ঞান শিক্ষায় অনীহাঃ ০১ [ যখন বেহাল দশা পাঠ্যবইয়ের ]



কিছুদিন আগে দৈনিক প্রথম আলোতে প্রকাশিত একটি লেখাতে ড. মুহম্মদ জাফর ইকবাল উদ্বেগ প্রকাশ করেছিলেন, দেশের স্কুল কিংবা কলেজ পর্যায়ে ক্রমহ্রাসমান বিজ্ঞানের ছাত্র সংখ্যা নিয়ে। মূলত সেখান থেকেই এই লেখার জন্য অণুপ্রানিত হওয়া। আমি ভুল ক্রমেও কোন শিক্ষা বিশেষজ্ঞ নই। যে লেখছি এবং লেখবো এ বিষয়ে তার সবটাই নিজের ছাত্র জীবনের এবং পেটের দায়ে করা প্রাইভেট টিউশনির অভিজ্ঞতা থেকেই তুলে আনা।

বিজ্ঞান শিক্ষাতে অনীহার ক্ষেত্রে এককভাবে কোন একটি ফ্যাক্টরকে দায়ী করা যাবে না। অনেকগুলি কারনেই বিজ্ঞান শিক্ষার এই দুর্দশা।শুরুতেই আজ আমরা যে দিকটিতে আলোকপাত করতে চাই, সেটি হচ্ছে উপযুক্ত বই এর অভাব।
একদম প্রাথমিক শ্রেনী থেকে শুরু করে মাধ্যমিক, উচ্চ মাধ্যমিক শ্রেনী পর্যন্ত আমাদের দেশে বিজ্ঞান এবং গণিতের সেই অর্থে ভালো কোন বই নেই। প্রকৌশল বিশ্ববিদ্যালয়ে দ্বিতীয় বর্ষের ছাত্র থাকাকালীন অবস্থায় একদিন লাইব্রেরীতে একটি পাঠ্যবই খুঁজতে যেয়ে, একটি চমৎকার গণিতের বই পেয়ে গিয়েছিলাম। একটু নাড়াচাড়া করেই বুঝে উঠি যে, এটি আসলে বিদেশে তথা উন্নত বিশ্বের একদম নিচু ক্লাসের বাচ্চাদের গণিতের বেসিক কিছু ধারণা শেখানোর বই। এক পাতা , দু পাতা করে উল্টাতে উল্টাতে মন্ত্রমুগ্ধের মত প্রায় ১০ মিনিট ধরে বইটা নাড়াচাড়া করে বুঝতে পারি, কেন আমাদের দেশে গণিতের এই দুর্দশা। ছোটবেলা থেকেই আমাদের মধ্যে পাঠ্যপুস্তক বিশেষত গণিতের পাঠ্যপুস্তক পড়ার অভ্যাস নেই বললেই চলে। আমরা সরাসরি অনুশীলনীতে চলে যাই, অংক করা শুরু করি। মূল অধ্যায়ে কি লেখা আছে তা আমরা কখনই পড়ি না। অবশ্য না পড়ার পেছনেও একটা চমৎকার কারণ আছে। বইগুলির আলোচনা এতটাই নীরস ভাষায় এবং কঠিণ করে লেখা থাকে যে, নিতান্ত ধনুক ভাঙ্গা পণ ছাড়া সেটি ধৈর্য ধরে পড়ে যাওয়া বেশ কষ্টের। এই বইগুলি পড়ে সে ক্লাসের একজন ছাত্র ( সাধারণ মেধামানের ) কিছু বুঝতে পারবে, সে আশা করাটা একদমই অনুচিত। তাই খুব সাধারণভাবেই এটা ধরে নেওয়া হয় যে, গণিত শেখবার জন্য অবশ্যই প্রাইভেট শিক্ষকের কাছে যেতে হবে। এখানে হয়ত প্রশ্ন উঠতে পারে, কেন প্রাইভেট শিক্ষক ? কেন স্কুল শিক্ষকই যথেষ্ট নয় ? এর উত্তরে বলা যেতে পারে, বর্তমান সময়ে স্কুল শিক্ষকদের মেধা মনীষা এমন পর্যায়ে পৌছে গিয়েছে ( অধিকাংশ শিক্ষকের ) যে তাদের কাছ থেকে কিছু শেখাটাও বিপদজ্জনক কারণ ভুল শেখার থেকে না শেখা উত্তম।একদম প্রাইমারী পর্যায়ের একটা বাচ্চা যখন অংকগুলিকে না বুঝে মুখস্ত করে যেতে থাকে, স্বাভাবিক ভাবেই গণিতের প্রতি তার আকর্ষণ কমে যেতে থাকে। মাধ্যমিক পর্যায়ে  এসব সমস্যার সাথে যোগ হয়, অংকের নিয়ম সংক্রান্ত জটিলতা। মাঝে মধ্যেই শিক্ষকেরা ফতোয়া দিয়ে বসেন, অমুক নিয়মে অংক করলে তিনি নম্বর দেবেন না, উনার নিয়মটাই একমাত্র ঠিক , ক্ষুদ্র ক্ষুদ্র বিষয়ের জন্যও সাইড নোট না দিলে নম্বর কাটা যাওয়া ইত্যাদি। এ সকল কারণেই একজন ছাত্রের নম্বর কমে যায়। ফলশ্রুতিতে, মাধ্যমিকে বিজ্ঞান বিভাগের ছাত্র হলেও হতোদ্যম হয়ে উচ্চমাধ্যমিকে বিজ্ঞান ত্যাগের নজিরও কম না। উচ্চ মাধ্যমিকের জন্য অবশ্য কারন সম্পূর্ণভাবে বাজে মানের বই। খুবই চমৎকার উদাহরণ হতে পারে, বিন্যাস সমাবেশের অংক। উচ্চমাধ্যমিকের বিজ্ঞানের ছাত্র মানেই, একবার হলেও বিন্যাস সমাবেশের অধ্যায়ে যেয়ে একটু ধাক্কা লাগা। কেউ হয়ত এক ধাক্কাতেই পার করে আসেন, কেউ বা সেই ধাক্কা সারা জীবনেও পার হতে পারেন না। দ্বিতীয়োক্ত দলকে খুব বেশি দোষ দেওয়া যায় না, কারণ এত সুক্ষ্ম ধারণার একটি অধ্যায়কে মোটামুটি সব বইতেই এত মোটা দাগে লেখা হয়েছে, বিশেষত ভাষার মারপ্যাঁচ দিয়ে এতটাই ধোঁয়াশা তৈরি করা হয়েছে যে সেটা বুঝতে পারা আসলেই কৃতিত্বের ব্যাপার। এছাড়া বলবিদ্যার মত বিষয়ের বইতেও যথেষ্ট পরিমান সচিত্র আলোচনা নেই। শুধু রয়েছে বছরের পর বছর ধরে চলে আসা কিছু চর্বিত চর্বন সমস্যা। ফলশ্রুতিতে উচ্চমাধ্যমিক শ্রেণীতে শিখে আসা বলবিদ্যা ভুলে যেতে অধিকাংশ ছাত্ররই ৬ মাসের বেশি লাগে না।
এতো গেল গণিত। বিজ্ঞানের অবস্থাও তথৈবচ। নতুন পাঠ্যক্রম আসার আগে মাধ্যমিক কিংবা নিম্ন মাধ্যমিক শ্রেনীর বইগুলি ভর্তি ছিল “এসো নিজে করি নামক এক তামাশা” । পরবর্তীতে বইগুলি পরিবর্তন হলেও সেগুলো খুব যে সুফল বয়ে এনেছে এমন নয়। বিজ্ঞান শিক্ষাকে আকর্ষণীয় করে তোলার মূল উপায় হচ্ছে, তাত্ত্বিক দিকের পাশাপাশি সমান গুরুত্বে তার প্রায়োগিক দিক আলোচনা করা। কিন্তু আমাদের দেশের কোন স্তরের বইতেই বিজ্ঞানের প্রয়োগ দেখানো হয় না, হলেও তা যৎসামান্য। 
উচ্চমাধ্যমিক শ্রেণীতে পদার্থবিজ্ঞানে কিছু অধ্যায় ছিলো যা ছাত্ররা মোটামুটি কেউই ঠিক মত বুঝতে পারতো না। তার মধ্যে আলোর সমাবর্তন, অপবর্তন, পৃষ্টটাণ ইত্যাদির কথা বিশেষভাবে বলতে হয়। বইগুলির মানও এমন কিছু আহামরি নয়। বহুল অনুসরিত একটি পদার্থবিজ্ঞান বই মূলত ইংরেজীতে লিখিত একটি বিখ্যাত পদার্থবিজ্ঞান বইএর হুবহু বঙ্গানুবাদ।কিন্তু ইংরেজী বইটি সম্মান শ্রেনীর জন্য লিখিত, কিন্তু আমাদের উচ্চমাধ্যমিক শ্রেনীতে এর চেয়ে বেশি সচিত্র ব্যাখ্যা দরকার যার কিছুই সেই বইতে নেই। এমন উদাহরণ আছে অসংখ্য। রসায়ণ নিয়ে ছাত্রদের ভীতি বেশ অকৃত্রিম। এমনিতেই বিষয়টা যারপরনাই নীরস এবং কিছুটা কঠিণও। সেই সাথে যখন আমাদের ‘সুললিত (!! ) ’ ভাষার ব্যাখ্যা যোগ হয়, তখন সম্পূর্ণ বিষয়টাই ছাত্রের মাথার উপর দিয়ে যায়। প্রাইমারী কিংবা নিম্ন মাধ্যমিকেও অবস্থা তথৈবচ। বইগুলিকে আপ্রাণ চেষ্টা করে অনাকর্ষণীয় করে তোলা হয়েছে।
তবে শুধু মাত্র বই এরই দোষ না, বিজ্ঞানের প্রতি বিমুখতার পেছনে আসলে অনেকগুলি কারণ রয়েছে। আশা করছি, রয়ে সয়ে সেগুলো নিয়ে আমরা আলোচনা করতে পারবো।
আজ আপাতত এটুকুই।


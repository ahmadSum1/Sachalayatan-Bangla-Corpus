রাশিয়া, আপনাকে বিপ্লব



বাংলাদেশ সময় রাত ৩টা বেজে ১৫। এই মাত্রই শেষ হল রাশিয়া - হল্যান্ড ম্যাচ। দুই দলের নাম বলার ক্ষেত্রে সাধারণত বড় দল কিংবা যোগ্যতর দলের নামটাই প্রথমে উচ্চারিত হয়। সে ক্ষেত্রে আপনি যদি এই খেলার ফল না জেনে থাকেন, তাহলে হয়তো ভুরু কুঁচকে আছেন। কিন্তু জেনে রাখুন সত্যি এটাই যে, অন্তত আজকের এই খেলাতে রাশিয়া হল্যান্ডের চেয়ে অনেকগুন বেশি যোগ্য দল ছিলো, তাই সঙ্গত কারণেই তাদের নাম শুরুতে বললাম।
আজকের খেলায় কেউই আমার প্রিয় দল ছিলো না। গত দুই রাত ধরে খেলায় হেরে ক্লান্ত হয়ে আজ কিছুটা ভারমুক্ত হয়ে খেলা দেখতে বসেছিলাম। যদিও হল্যান্ড আমার সেই অর্থে প্রিয় দল না, আর রাশিয়ার খেলাও এর আগে তেমন দেখা হয়নি, তবু জমজমাট সেমি ফাইনাল আর ফাইনালের স্বার্থেই চেয়েছিলাম ডাচরাই জিতুক। কিন্তু খেলা যতই গড়ালো বোঝা গেল আমার এই চাওয়াটা কতটা অসার এবং কেন মি. গাস হিডিঙ্ক আর সেমিফাইনাল শব্দটা সমার্থক ! 
শুরু থেকেই রাশিয়ার বৃষ্টির মত আক্রমনে দিশেহারা  হয়ে যাচ্ছিল নেদারল্যান্ড, আর  তার মধ্যে কয়েকটা রীতিমত আতংক জাগানিয়া। নেদারল্যান্ডও যে আক্রমন করছিলো না তা নয়, তবে দুঃখজনক হলেও সত্যি এটাই যে, প্রথমার্ধে নেদারল্যান্ডের গোল না হওয়ার কারণ যেমন মূলত ডাচ খেলোয়াড়দের ব্যর্থতা, তেমনি রুশদের গোল না হওয়ার কারণ মূলত ডাচ গোলরক্ষকের কিছু দুর্দান্ত নৈপুন্য - নচেৎ রাশিয়ার নামের পাশে গোলের সংখ্যা আরো বাড়তো বই কমতো না। দ্বিতীয়ার্ধে খেলা যতই এগুলো বুঝতে পারলাম, আজ ডাচদের কপালে আসলেই দুঃখ আছে। তবে সবচেয়ে মজার ব্যাপার হল যে,হঠাৎ খেয়াল করলাম রাশিয়ার খেলা দেখে মনের অজান্তেই আমি রাশিয়াকে সমর্থন করা শুরু করে দিয়েছি, এবং চাইছি যোগ্যতর দল হিসেবে তারাই জিতুক। 
এর পর বাকিটা ইতিহাস। যারা দেখেছেন তারাতো জানেনই , আর যারা দেখেননি তারা কষ্ট করে পত্রিকা পড়েই জেনে নিবেন।
জানি না রাশিয়া কতদূর ধরে রাখতে পারবে এই সাফল্য। তবে আজকে যে মানের খেলা রুশরা দেখালো, তাতে অন্তত চোখ বন্ধ করে বলা যেতেই পারে,
রাশিয়া (বিপ্লব)


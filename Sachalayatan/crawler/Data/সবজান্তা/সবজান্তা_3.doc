ডেইলি মেইল ০৪



০১
ফেসবুক ছেড়ে দিলাম।
আবার ফিরে যাবো নাকি এখনো জানি না, তবে আপাত শান্তিতে জীবন কেটে যাচ্ছে। বন্ধ করেছিলাম পড়াশোনা সংক্রান্ত এক আশু বিপর্যয় ঠেকাতে। সে ফাঁড়া এ যাত্রা কাটিয়ে ফেললেও, ফিরে যাওয়ার ইচ্ছাটা উধাও হয়ে গেছে। শুরুতে, বিশেষ করে প্রথম দুইদিনের অসহ্য উইথড্রয়াল সিম্পটমের পর তেমন সমস্যা আর হয়নি। বরং ক্রমশ আবিষ্কার করেছি, এর বাইরে পৃথিবীটা অনেক বড়- এমনকী ভার্চুয়াল পৃথিবীটাও। 
কিছু গ্রুপের আড্ডা মিস করি। ভালো বইয়ের আলোচনা মিস করি, ভালো সিনেমা কিংবা টিভি সিরিজের নাম মিস করি। তবে বেঁচে যাচ্ছি বহু অর্থহীন তর্ক থেকে। এক সময় রণাঙ্গনের মতোই ফেসবুকে জীবন দিয়ে তর্ক করতাম। তারপর? যার যা বিশ্বাস করার সে তাই বিশ্বাস করে যাচ্ছে, যার যা বলার, সে তাই বলে যাচ্ছে। কোনো তর্কই আমাদের কোথাও নিয়ে যাচ্ছে না। বরং কিছু মানুষের সীমাহীন মূর্খতা আর স্টুপিডিটি আমার রক্তচাপ বাড়িয়ে দিচ্ছিলো ক্রমশই। সব ধরনের তর্কে নিজেকে জড়ানোর বদঅভ্যাস যেহেতু আমি নিয়ন্ত্রন করতে পারিনি, তাই মাথা কেটেই মাথা ব্যথা কমানোর এক অভূতপূর্ব সিদ্ধান্ত নিতে হলো। এখনো পর্যন্ত এই সিদ্ধান্তের কার্যকারিতায় আমি মুগ্ধ! 
ফেসবুক অ্যাকাউন্ট সাময়িকভাবে স্থগিত করার পর যে ব্যাপারটা সবচে বেশি চোখে পড়লো, সেটাকে বলা যেতে অল্টারনেটিভ ইকোসিস্টেমের অভাব। ফেসবুকে না থাকার অর্থ হঠাৎ নিজেকে বিচ্ছিন্ন করে ফেলা। কোনো দৈব দুর্বিপাকে ফেসবুক যদি এই মুহূর্ত থেকে অনির্দিষ্টকালের জন্য বন্ধ হয়ে যায়, তবে সামাজিক যোগাযোগে এক বিশাল ধ্বস নামবে। অত্যন্ত বিস্ময়ের সাথে লক্ষ্য করলাম, বহু ঘনিষ্ঠ এবং কাছের বন্ধুদের ইমেইল অ্যাড্রেস পর্যন্ত আমার কাছে নেই। গান শোনার জন্য যে অ্যাপ্লিকেশনের উপর সবচে বেশি নির্ভর করি, স্পটিফাই, এবং বইয়ের খোঁজ নেওয়ার জন্য ব্যবহার করা অ্যাপ্লিকেশন, গুডরিডস, দুটোতেই লগিন করতাম ফেসবুকের মাধ্যমে। সব মিলিয়ে ফেসবুকের ভূমিকা, অনেকটা তরকারিতে লবনের মতোই অনস্বীকার্য কিংবা তুমুল বিশ্বাসীর জীবনে ঈশ্বরের মতোই সর্বব্যাপী ছিলো। সেই ফেসবুক অ্যাকাউন্ট বন্ধ করাতে জীবন তাই শুরুতে আলুনির মতোই বিস্বাদ, কিংবা সদ্য অবিশ্বাসীর মতোই কিছুটা অনিশ্চয়তাপূর্ণ হয়ে উঠেছিলো। তবে শেষ পর্যন্ত উপলব্ধি করেছি, এই ঘুমই চেয়েছিলাম আমি!
০২
ফেসবুক বন্ধ করার সবচে ভালো দিক, যেটা এখন পর্যন্ত আবিষ্কার করেছি- প্রচুর বই পড়া হচ্ছে। নিজের পাঠাভ্যাসের গরিবি হাল মাঝে একটা সময় তুমুল হতাশা সৃষ্টি করতো। গত দুই বছরে পড়া বইয়ের সংখ্যা ছিলো লজ্জাজনকভাবে কম। সে দৈন্যদশা কাটিয়ে উঠেছি অনেকটা। রাহুল সাংকৃত্যায়ণের আত্মজীবনী, আলাউদ্দিন আল আজাদের তেইশ নম্বর তৈলচিত্র, শাহাদুজ্জামানের অন্য এক গল্পকারের গল্প নিয়ে গল্প, হোসে সারামাগোর কেইন, হুমায়ুন আজাদের শুভব্রত, তার সম্পর্কিত সুসমাচার (পুনর্পাঠ), সুনীল গঙ্গোপাধ্যায়ের সুদূর ঝর্ণার জলে (পুনর্পাঠ), উদয়ণ ঘোষের ছোটোগল্প সহ আরো বেশ কিছু বই পড়া হয়েছে। এর বাইরে অল্প অল্প করে পড়ছি কালিদাসের রচনাসমগ্র। এছাড়াও নিয়মিত বেশ কিছু আর্টিকেল পড়েছি ইন্টারনেটে। 
শাহাদুজ্জামানের বইটা নিয়ে বেশ আশা ছিলো। কিন্তু বইটার প্রথমদিকের গল্পগুলি বেশ ভালো হলেও, যতোই পৃষ্ঠা এগিয়েছে, ততোই ম্রিয়মান হয়েছে গল্পগুলি। তাঁর গল্প বলার ভঙ্গি দুর্দান্ত, কবিতার মতোই চিত্রময়, সুক্ষ্মরুচির। সেই বলার ভঙ্গিতে গল্পগুলি উতরে গেলেও, গল্পগুলির পেছনে গল্পটা খুব বেশি শক্ত ছিলো না প্রায়ই। তবে কিছু গল্প, বিশেষ করে মুরাকামির বিড়াল নিয়ে গল্পটি পড়ে মুগ্ধ হয়েছে। মার্কেজের কল্যাণে ঘরে ঘরে জাদুবাস্তবতা এখন এক চালু শব্দ। অতিব্যবহারের সেই ঝুঁকি মাথায় নিয়েই বলি, বাংলা ভাষায় এমন চমৎকার জাদুবাস্তব গল্প খুব বেশি পড়া হয়নি আমার। 
তেইশ নম্বর তৈলচিত্রের অনেক প্রশংসা শুনেছি। দীর্ঘদিন বইটার জন্যে আজিজে হন্যে হয়ে ঘুরেও যোগাড় করতে পারিনি। শেষ পর্যন্ত বইদস্যুদের বদান্যতায় বইটা পড়া হলো। খুব আহামরি কিছু মনে হয়নি। লেখক শেষ পর্যন্ত যে গল্পটা বলতে চেয়েছেন, সে গল্পটাই আমার কাছে খুব সাধারণ মনে হয়েছে। তবে বইটা পড়তে পড়তে একটা ভিন্ন চিন্তা উঁকি দিলো- বইটির পটভূমি সম্ভবত ষাটের দশক। অনেকটা সমসাময়িক ছিলেন মাহমুদুল হক। এবং দুজনের লেখাতেই চরিত্রগুলির মুখের ভাষা আশ্চর্যজনকভাবে একই রকম। আশির দশকে জন্মে আমি যে বাংলাদেশ কিংবা ঢাকা শহর দেখেছি, তাতে সে ভাষায় বলতে গেলে কেউই কথা বলতো না। এই প্রশ্নটা মাহমুদুল হকের বই যখন প্রথম পড়েছিলাম আজ থেকে প্রায় পাঁচ-ছয় বছর আগে, তখনও এসেছিলো- তখন কি মধ্যবিত্ত, শিক্ষিত, ঢাকাবাসীরা আটপৌরে জীবনেও এই প্রমিত বাংলা ব্যবহার করতো? কেউ জানাতে পারলে ভালো হতো।
এতো নতুন বইয়ের ভীড়ে, দুটি পুরানো বই আবার পড়লাম। সুনীল গঙ্গোপাধ্যায়ের সুদূর ঝর্ণার জলে, আর হুমায়ুন আজাদের শুভব্রত, তার সম্পর্কিত সুসমাচার। দুটি বই-ই পড়েছিলাম কলেজে থাকতে- কৈশোরের অপরিপক্বতায় যখন অনেক কিছুই গভীরভাবে দেখে উঠতে পারিনি। সুদূর ঝর্ণার জলে বইটা আবার পড়ে কৈশোরের মুগ্ধতাই বজায় থাকলো। সুনীল তাঁর প্রথম জীবনের শক্তিশালী গদ্য দিয়ে যেভাবে ভালোবাসাকে পাঠকের মনে ছড়িয়ে দিয়েছেন, পরবর্তী জীবনের আর অনেক বইতেই সম্ভবত তা করতে পারেননি। শুভব্রত... পড়ে মনে হলো, উপন্যাস হিসেবে খুব উঁচুমানের বই এটি নয়। এরচে বহু ভালো বই বাংলাতে লেখা হয়েছে- কিন্তু এই বইয়ের গুরুত্ব তার বিষয়বস্তুতে। হুমায়ুন আজাদ স্পষ্টতই "একটি একেশ্বরবাদী ধর্মের জন্মবৃত্তান্ত" হিসেবেই বইটি লিখেছেন। কেন্দ্রীয় চরিত্র শুভব্রতের সঙ্গে একজন বিশিষ্ট ধর্মপ্রচারকের সাযুজ্য আমাকে অস্বস্তিতে ফেলে দিয়েছিলো- অনুভব করছিলাম যে, আমরা ক্রমশ পিছিয়ে পড়েছি। এই বইটির প্রথম প্রকাশের সময়েও হয়তো সমালোচনা হয়েছে, আপত্তি উঠেছে- কিন্তু কেউ লেখকের জীবন সংশয় ঘটায়নি; অথচ ২০১৪ সালের বাংলাদেশে এই বই লিখলে হুমায়ুন আজাদ প্রাণে বাঁচতেন কিনা সন্দেহ। অবশ্য প্রানটা রক্ষা করতে পারলেও, বর্তমানের ধর্মনিষ্ঠ সরকার বাহাদুর নিশ্চয়ই তার জন্য কোনো উপযুক্ত আইন বানিয়ে তাকে বিশ্বরূপ দর্শন করাতেন। মরে গিয়ে বেঁচে গেছেন হুমায়ুন আজাদ। বাংলাদেশ এখন এক অন্ধকার দেশের নাম।
০৩
মার্কিন মুলুকে আসার পর প্রথম একটা বছর কেটেছিলো এক অদ্ভুত যন্ত্রণার মধ্যে দিয়ে। সারাদিন প্রচণ্ড কাজের চাপে দম ফেলার ফুসরত পেতাম সামান্যই। কিছুদিনের মাঝে বন্ধু-বান্ধব জুটে যাওয়াতে মানিয়েো নিয়েছিলাম বেশ দ্রুতই। কিন্তু আমার অবচেতন মন সম্ভবত মানিয়ে নিতে পারেনি। প্রথম এক বছরে এমন রাতের সংখ্যা নগন্য, যে রাতে আমি ঘুমের মাঝে দেশকে স্বপ্নে দেখিনি। কিছু সময় দেখতাম বাবা-মা- কোনো আত্মীয় কিংবা বন্ধুকে, আর অধিকাংশ দিনই দেখতাম আমি ঢাকার কোনো রাস্তায় ঘুরে বেড়াচ্ছি। প্রায়ই সেটা হতো শাহবাগ। ভোর রাতে যখন ঘুম ভেঙ্গে যেতো, তখন নিজেকে এক ভাগ্যহীন উদ্বাস্তু ছাড়া আর কিছুই মনে হতো না। 
এমনই এক বিষণ্ণ দিনে ইউটিউবে লক্ষ্যহীন ঘোরাঘুরি করার সময় আবিষ্কার করলাম পাওলো নুটিনিকে। তার অসাধারণ গলায় দিজ  স্ট্রীটস গানটা শুনেই মনে হলো, এরচে যথার্থভাবে বোধহয় আমার কথাগুলিকে আর বলা সম্ভব না। নুটিনির এই গানের সাথেই আজকের ডেইলি মেইল শেষ হচ্ছে।



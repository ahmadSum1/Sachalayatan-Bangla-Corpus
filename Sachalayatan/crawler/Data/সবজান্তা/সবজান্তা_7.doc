সূচনা



কিছুক্ষণ আগেই ঘোষিত হলো বাচ্চু রাজাকারের মৃত্যুদণ্ড। 
গত একচল্লিশ বছর ধরে যে তীব্র বোঝা আমরা জাতি হিসেবে বয়ে চলেছি, আজ তা খুব সামান্য হলেও লাঘব হলো। বাচ্চু রাজাকার পলাতক, তদুপরি আপীলে সুযোগ আছে- তবুও এ রায় নতুন দিনের সূচনা। যে অপরাধবোধ এই সুদীর্ঘ সময় আমাদের তাড়া করে বেড়িয়েছে, যে বিচার একসময় অসম্ভব বলেই বোধ হতো, আজ তা বাস্তব হলো।
এই সরকারের অসংখ্য বিচ্যুতি, দুঃশাসন, অনিয়মের পরও তার প্রতি কৃতজ্ঞতা থাকলো এই কঠিন কাজটা শুরু করার জন্য। কাজটা যে খুব সহজ ছিলো না তা সহজেই অনুমেয়। নানাভাবে বিচারকে ব্যাহত করার চেষ্টা, আন্তর্জাতিক হস্তক্ষেপ ইত্যাদির পরও বিচার কাজ চালিয়ে যাওয়ার জন্য কৃতজ্ঞতা থাকলো সরকারের পাশাপাশি ট্রাইব্যুনাল, ইন্টারন্যাশনাল ক্রাইম স্ট্র্যাটেজিক ফোরামসহ সবার প্রতি যারা একে সম্ভবপর করেছেন।
জাতি হিসেবে পূর্বপুরুষের রক্তের প্রতি অকৃতজ্ঞতার যেই দাগ আমদের গায়ে ছিলো, আজ একটু হলেও তা মোচন হলো।
জয় বাংলা।


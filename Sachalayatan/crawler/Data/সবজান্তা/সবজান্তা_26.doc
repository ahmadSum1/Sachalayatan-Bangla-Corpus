এই পথ আমাদেরও



০১
ব্যাপারটা আমি বুঝতে পারতাম অনেক ছোট বয়সেই।  যাদের বড় বোন রয়েছে, সম্ভবত তাঁরা সবাইই জিনিসটার তিক্ত স্বাদ কিছুটা হলেও পেয়েছেন। সেই ছোট বয়সে খুব বিরক্ত আর অসহায় লাগতো, কিন্তু কিছুই করার ছিলো না। এই বড় বেলাতে এসেও চুপচাপ বসে থাকি আর দেখি, কারণ আমরা ভাবি আমাদের কিছু করার নেই।
ভাবছিলাম ইভ টিজিং নিয়ে। বাংলাদেশে একজন মেয়েকে কী অসহনীয় পরিমাণ যন্ত্রনার মধ্যে দিয়ে যেতে হয় তা হয়তো অনেকে ছেলেই জানেন না। রাস্তা দিয়ে হেঁটে চলার সময় বাঁকা মন্তব্য ছুড়ে দেওয়া, ভীড় বাস কিংবা রাস্তায় অতর্কিতে শরীর ছুয়ে যাওয়া কিংবা অশ্লীল বিভিন্ন অংগভঙ্গি করা - এইসব দিয়েই আমরা মেয়েদের হাঁটার রাস্তাটাকে রীতিমত নোংরা, দুর্গন্ধময় করে রেখেছি। লেখার শুরুতেই যেমন বলেছি, নিজের বড় বোন থাকার কারণেই হয়তো কিছুটা বুঝতে পারি রাস্তায় একজন মেয়ের হেঁটে যাওয়াটা কতোটা বিড়ম্বনাপূর্ণ। সেই সাথে চিন্তা করে আঁতকে উঠি, একজন গার্মেন্টসকর্মী কিংবা নিত্যদিনের গৃহসহায়িকা মেয়েকে ঠিক কতোটা যন্ত্রনার শিকার হতে হয়। 
মাঝে মাঝে ভাবি, শুধু মাত্র বখাটে ছেলেদের অত্যাচারে যখন একটা স্কুল কিংবা কলেজগামী মেয়ে পড়াশোনায় ইতি টেনে দেয় কিংবা সিমির মতো মেয়েরা যখন আত্মহত্যা করে, তখন তাঁরা আসলে ঠিক কতোটা অসহায় হয়ে পড়ে।
আমরা এ'সব পড়লে ব্যথিত হই, ভাবি এর একটা শক্ত প্রতিবাদ হওয়া দরকার। ব্যস, অতোটুকুই, এরপর নিত্যদিনের নানা ঝঞ্ঝাটে আমাদের আর সময় কোথায় এই উটকো বিষয় নিয়ে ঝামেলা করার !
০২
দৃষ্টিপাতের উদ্যোগে আসছে এগারোই এপ্রিল অর্থাৎ সামনের শনিবার নারীদের রাজপথে সমান অধিকার প্রতিষ্ঠার লক্ষ্যে একটি পদ শোভাযাত্রার আয়োজন করা হয়েছে । শব্দটা একটু খটমটে শোনালেও মূল কাজটা বেশ সহজ। শনিবার বিকাল ৪টার সময় শাহবাগের জাতীয় জাদুঘরের সামনে থেকে সবাই হাঁটতে শুরু করবে। হাঁটা বললে অবশ্য ভুল হবে, কেউ চাইলে দৌড়াতে পারবেন কিংবা সাইকেল নিয়েও অংশ নিতে পারবেন। এই হেঁটে চলা শেষ হবে ধানমন্ডি আট নম্বরের রবীন্দ্র সরোবর অর্থাৎ মুক্ত মঞ্চে। সন্ধ্যার সময় সেখানে রয়েছে গানের অনুষ্ঠান যাতে গাইবেন আনুশেহ এবং কৃষ্ণকলি।

হেঁটেই আমরা একদিনে মেয়েদের জন্য নিরাপদ রাজপথ গড়ে ফেলবো, এমনটা আমরা কেউই ভাবি না,  এমনটা হওয়ারও না। তবু আমরা কোথাও থেকে শুরু করতে চাই। আমরা চাই মানুষ একবার হলেও ভাবুক। একদিনে না হোক, এক দিন না এক দিন নিশ্চয়ই আমরা মেয়েদের জন্যও নিরাপদ রাজপথ গড়ে তুলতে পারবো।
অনেকেই হয়তো ব্যস্ত থাকবেন নানা কাজে, তবু কেউ যদি পারেন কিছুটা সময় বের করতে তবে আহবান থাকলো আমাদের সাথে কিছুটা পথ হেঁটে এই প্রতিবাদে শামিল হতে।


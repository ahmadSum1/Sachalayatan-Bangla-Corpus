কেন বাঙ্গালীর উন্নতি হয় না



প্রথমেই আত্মপক্ষ সমর্থনে বলে রাখা ভালো, আমি মোটেই সেই নাঁক উচা উন্নাসিক বাঙ্গালীদের দলে নেই, যারা কথায় কথায় বলে, “এই বাঙ্গালী জাতিকে দিয়ে কিছুই হবে না” । বরং আমি আসলেই বিশ্বাস করি যে, অবশিষ্ট মানব সম্প্রদায়ের মত বাঙ্গালীর ও সম্ভাবনা অসীম। 
কিন্তু মাঝে মধ্যে এমন বিরক্ত লাগে, তখন মনে হয়, আমাদের স্বভাব চরিত্র ঠিক না হলে আমরা জীবনেও উঠতে পারবো না।
ঘটণার শুরুটা একটা বাংলা ভিত্তিক ফোরামে। অনেকেই হয়ত চিনবেন, আমি নামটা আলাদা করে বলতে চাচ্ছি না। যাই হোক মূলত বিজ্ঞান এবং প্রযুক্তি ভিত্তিক সেই ফোরামে আমি বেশ আগ্রহের সাথে যোগদান করেছিলাম। এমনিতেই প্রযুক্তি বিশেষত ইন্টারনেট নিরাপত্তা, নেটওয়ার্কিং ইত্যাদি বিষয়ে আমার বেশ আগ্রহ আছে। যোগ হবার পর আমার দারুন লাগছিলো। মায়ের ভাষায় বিজ্ঞান চর্চা ব্যাপারটা যে কতটা অসাধারণ, তা আমি সেখানে না গেলে বুঝতাম না। এ জন্য অবশ্যি সেই ফোরামের মডারেটর এবং বাকি সবাই একটা ধন্যবাদ পেতেই পারেন।
সমস্যার শুরু, নেটোওয়ার্কিং ভিত্তিক একটা সমস্যা নিয়ে। কেউ একজন একটা সমস্যা জানিয়ে একটা পোস্ট করেছিলেন। আমার যৎসামান্য জ্ঞানে তার উত্তর জানা ছিলো দেখে, আমি তার জবাব দিয়েছিলাম। প্রশ্নটা খুব বেসিক লেভেলের হওয়াতে আমি বুঝতে পেরেছিলাম যে, প্রশ্নকর্তা এই ব্যাপারে অতটা সম্যক অবগত নন।তাই চেষ্টা করেছিলেম যতটা সম্ভব সহজ ভাষায় উত্তরটা দিতে। দেওয়ার পর দেখলাম, প্রশ্নকর্তার উত্তরটি বেশ ভালো লেগেছে। ব্যাপারটা হয়ত এখানেই শেষ হয়ে যেত। কিন্তু তখনি আবির্ভাব হল এক বিজ্ঞ পন্ডিতের। উনি প্রশ্নটির সাথে ছোট আরেকটি লেজ লাগিয়ে প্রশ্নটি করলেন। আগেই বলেছি যে, প্রশ্নটি কিছুটা বেসিক লেভেলের হওয়াতে, এটা খুব সহজেই অনুমেয় যে, এই প্রশ্ন যিনি করবেন, তিনি এই ব্যাপারে ততটা সম্যক অবগত নন। যতটা সহজে উত্তর দেওয়া যায়, ততটাই ভালো হয় তার জন্য। আমিও তাই সেইভাবেই উত্তর দিয়েছিলাম। কিন্তু আসল মজা দেখলাম তার পর। আমার সেই পোস্ট এর পর পন্ডিত ব্যক্তি নিজেই বিশদ এক পোস্টে তার নিজের প্রশ্নের উত্তর নিজেই দিলেন। প্রকারন্তরে আমাকেও বুঝিয়ে দিতে ছাড়লেন না, তিনি এই ব্যাপারে আমার চেয়ে বেশি বুঝেন।
তা তিনি বুঝতেই পারেন। আমি একজন সামান্য যুবক।শখের বশে এগুলো নিয়ে ঘাটি। আমার জ্ঞান সামান্য হবে, এ কথা নতুন নয়। কিন্তু তার মানসিকতা টা আমাকে দারুন বিরক্ত করেছে। আপনি যদি নিজেই জানেন তবে অন্যকে প্রশ্ন করার মানে কি ?
আমার সাদা চোখে তো আমি যা বুঝি, নিজেকে জাহির করাই এর এক মাত্র উদ্দেশ্য।আমি আমার এই স্বল্প নেট জীবনে বেশ কিছু প্রযুক্তি ফোরামের সাথে কাজ করেছি, যাদের মূল ব্যক্তিরা সবাই বিদেশি মূলত যুক্তরাষ্ট্রের। এরা এত কিছু জানতো, কিন্তু আমি ঘুনাক্ষরেও কোন দিন এদের মধ্যে জাহির করার প্রবনতা দেখি নি। কোন প্রশ্ন করলে যতটা সহজ ভাবে তার উত্তর দেওয়া সম্ভব হত, তাই দিতো। কিন্তু আমার বলতে দুঃখ হচ্ছে, শুধু এই ফোরাম নয়, অন্য অনেক ফোরাম এমন কি বাস্তব জীবনেও বাঙ্গালির মধ্যে এই বিনয়ের অভাব চোখে পড়ার মত। হয়ত বাঙ্গালী বলে মোটা দাগে সবাইকে এক গোত্রীয় করা ঠিক হচ্ছে না। তবে বাঙ্গালীর মধ্যে, এই স্বভাব একটু বেশি বলেই মনে হয়েছে।
হয়ত এই ঘটণাটি তেমন “সিগনিফিক্যান্ট” কিছু না, কিন্তু আমার কাছে এক বিরাট বড় মাইলফলক। আমি প্রথমবারের মত অনুভব করলাম আমাদের পিছে পড়ে থাকার একটা বড় কারন। আমাদের দেশে অনেক গুনী লোক আছেন, এমন কি আমাদের বিশ্ববিদ্যালয়গুলোর অনেক শিক্ষকই , যথেষ্ট বিনয়ী নন বলেই আমার ধারণা।তারা এমন অবজ্ঞা আর তাচ্ছিল্যের সাথে মানুষের সাথে কথা বলেন, যেনো আমরা তৃতীয় শ্রেণীর নাগরিক !
ব্যাপারটা যে ব্যক্তি কিংবা দেশ কারো জন্যই মংগলজনক না, আশা করি তা তারা বোঝার চেষ্টা করবেন।


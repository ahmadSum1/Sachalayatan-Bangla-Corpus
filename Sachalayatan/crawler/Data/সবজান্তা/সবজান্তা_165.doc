কবিতা আর আমার লেখা হয়না



আমি ঈর্ষা করি তাদের যারা কলম স্পর্শ করলেই, কবিতারা স্রোতস্বিনীর মত বয়ে চলে। যাদের দুঃখগুলিও হেসে উঠে স্বরবর্ন আর ব্যঞ্জনবর্নের সমাবেশে। যে পৃথিবীতে কবিরা থাকেন, সেই পৃথিবীতে আমিও থাকি, কিন্তু আমার সুখ দুঃখেরা কখনো এভাবে অনুরণন সৃষ্টি করে না। আমিও চেয়ে থাকি গবাক্ষপথে সুদূরপানে কোন এক মেঘলা দুপুরে, কিন্তু আমার হৃদয় থেকে উৎসারিত হয় না,
"গহন কুসুম কুঞ্জ মাঝে........."
স্বাধীনতার জন্য তীব্র আকুতি আমি আমার প্রতি রক্ত বিন্দুতে দংশন করে, তবু আমি লিখতে পারি না, 
"স্বাধীনতা, তোমার জন্য থুত্থুরে এক বুড়ো উদাস দাওয়ায় ব'সে আছেন-তার চোখের নিচে অপরাহ্ণের দুর্বল আলোর ঝিলিক, বাতাসে নড়ছে চুল"
জীবনের অন্ধকার সরনী ধরে কোন এক চাঁদডোবা শেষরাতে যখন আমি হেটে বেড়িয়েছি, আমি তো লিখতে পারিনি,
শোনা গেল লাশকাটা ঘরে
নিয়ে গেছে তারে;
কাল রাতে-ফাল্গুনের রাতের আধাঁরে
যখন গিয়েছে ডুবে পঞ্চমীর চাঁদ
মরিবার হল তার সাধ
কবিরা পারেন, কিন্তু আমি পারি না, পারলাম না। তাই ভীষণ ঈর্ষা করি কবিদের। শব্দরা ঘুরে ফিরে আসে, আবার চলে যায়। আমি বসে থাকি হতবাক, বিমূঢ় হয়ে।
কবিতা তাই আমার আর লেখা হয়ে উঠে না।


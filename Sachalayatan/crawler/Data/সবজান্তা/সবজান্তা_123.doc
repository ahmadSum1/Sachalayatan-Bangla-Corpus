শুভ জন্মদিন, "চিরস্নিগ্ধ" স্নিগ্ধা আপু 



অনেকবার এরই মধ্যে বলে ফেলেছি যে, আমি আসলে ব্লগের কঠিন লেখাগুলিকে ভয় পাই। যারা কঠিন লেখা বিশেষত সমাজতন্ত্র, সমাজবিজ্ঞান কিংবা ফলসিফায়াবিল্যাটি ( বানান ঠিক আছে তো ? ) কিংবা টেক্সচুয়াল বিষয় নিয়ে নাড়াচাড়া করেন, তাদের আমি রীতিমত সমঝে চলি, কোন ব্লগের তর্কেও বিশেষ ঘাটাই না।
এরই মধ্যে একদিন ব্লগে পোস্ট দিলাম সদ্য বের হওয়া এক ঠুমরি/দাদরা অ্যালবামের রিভিউ নিয়ে। বলা বাহুল্য সে পোস্টে মশা-মাছিও বসলো না। কিন্তু আমাকে অবাক করে দিয়ে সেই পোস্টে একজন জানালেন, গানটা তাঁর খুব ভালো লেগেছে, আমি যেন এরকম গানের রিভিউ আরো করি। বিষম খেলাম, কারণ যিনি বলেছেন তাঁকে বিশেষ "শ্রদ্ধা" করি উপরে বর্ণিত কারণে। এরপর ধীরে ধীরে উনার মন্তব্য আর লেখাগুলি পড়লাম। আবিষ্কার করলাম উনি মোটেই শুষ্ক ব্রহ্মজ্ঞানী টাইপ নন, বরং রসিক আর মজার লোক। কাজেই মন্তব্যের বাঁধাটা কেটে গেল দ্রুতই।
 সেই শুরু -  ধীরে ধীরে সচলের ব্যক্তিগত যোগাযোগ, ফেসবুক, এরপর জি টক - সবার শেষে এবার দেশে আসার পর একদম সামনা সামনি আলাপ। সবকিছুতেই দেখলাম, তাঁর সাথে আমার গান কিংবা চলচ্চিত্র রুচিতে মিলে অনেকটা। আমার জন্য খানিকটা গৌরবজনকও যে, কিছু বিষয়ে উনার সাথে আমার মতামতও মিলে যায়। অবাক হয়ে লক্ষ্য করলাম, ঈর্ষা করলাম এই মানুষটার তরুন মনটাকে।
আজ আপনার জন্মদিন। আপনি চিরকাল স্নিগ্ধ থাকুন, ভালো থাকুন - স্নিগ্ধা আপু।


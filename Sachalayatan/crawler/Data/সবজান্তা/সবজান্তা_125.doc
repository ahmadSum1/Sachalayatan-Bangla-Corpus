আমি দুঃখিত "জনৈক ভাই"



দীর্ঘ ইন্টারনেট বাসের এই সময়ে আমার অনেক লোকের সাথে আলাপ পরিচয় হয়েছে, আর বলাই বাহুল্য তাঁদের সিংহভাগই মেয়ে, তাও কি না কিশোরী অথবা তরুণী।
যাই হোক বহুকাল আগের এমনই এক পরিচিতা কিশোরী ( সাম্প্রতিক তরুণী ), সেদিন মেসেঞ্জারে নক করলো। টুকিটাকি কুশল বিনিয়ময়ের পর বোঝা গেল নক করার আসল উদ্দেশ্য কী। তাঁর এক বান্ধবী, জনৈক ছেলেকে জানাতে চায় যে, সে তাকে ভালোবাসে। তবে কথাটা সে এমনি এমনি এত সহজেই জানাতে চায় না। সে চায় একটা কথাটাকে কোনভাবে "এনক্রিপ্ট (Encrypt)" করে বলতে, অর্থাৎ কিনা মূল কথাটা ঘুরিয়ে কোন হাবিজাবি ফর্মে লিখে দিতে, যাতে সেই ছেলে কষ্ট করে তার মর্মার্থ উদ্ধার করে। আর এরকম ঘুরিয়ে পেঁচিয়ে লেখার জন্যই আমাকে খোঁজা হচ্ছে।
আমাকে কেউ কিছু বললে, বিশেষত এমন কিশোরী তরুণীরা কিছু বললে যে না করতে পারি না, সেটা সর্বজনবিদিত। আমি তাই হাসিমুখেই রাজি হয়ে গেলাম। কিন্তু এর পরই বিপদ। এরকম এনক্রিপশন সলভ করতে আমার ভালো লাগে, কিন্তু বানানো তো মুশকিল ! তবু চেষ্টা করে খুব দায়সারা গোছের কিছু একটা বানিয়ে সেটাকে অফলাইনে মেসেজে দিয়ে নিশ্চিন্তে ঘুমাতে গেলাম।
পরদিন প্রোজেক্টের কাজে হলে গিয়েছি। এক বন্ধুর কম্পিউটার দিয়ে মেসেঞ্জারে লগিন করে তো আক্কেল গুড়ুম। সেই কিশোরী অত্যন্ত রাগতভাবে অফলাইন মেসেজ রেখেছে যে সে আমার কোন অফলাইন মেসেজ পায়নি। একটা মাত্র অনুরোধ করেছে, সেটাও আমি দাম দেখিয়ে রাখি নি। বেশ, আমার আর কিছু করা লাগবে না। 
চূড়ান্ত অপ্রস্তুত হয়ে গেলাম। দুইদিন পর ওকে অনলাইন পেয়ে জানালাম যে, আমি আসলেই দিয়েছিলাম কিন্তু কোন এক অজ্ঞাত কারণে সেটা যায়নি। ভয়ে ভয়ে জিজ্ঞেস করলাম যে আমি কি আরেকটা করে দিবো? একটু গাঁইগুই করতেই দেখলাম রাজি হয়ে গেলো। ভেবে দেখলাম, এমনিতেই সেদিন একটা খুব দায়সারা গোছের দিয়েছিলাম, ওটা দেখা মাত্র পেরে যাবে। এবার যেহেতু সময় পেয়েছি, ভালো মতোই একটা লিখি।
বেশ খানিকক্ষণ নেট ঘেঁটে বেশ শানদার একটা জিনিশ বানালাম। নিজের প্রতিভায় নিজেই খুশি হয়ে গেলাম। অবশ্য এদিকে মনটাও খুঁতখুঁত করছে, এত কঠিন দিবো, এটা কী আদৌ পারবে ? মেসেঞ্জারের সেই তরুণিকে জানাতেই সে ঝাড়ি দিয়ে বললো, কোন সমস্যা না। যেহেতু এটা তাঁর বান্ধবীর প্রেম, কাজেই তাঁর কোন মাথা ব্যাথা নেই। বুঝলাম নারীজাতি বড় পাষাণ। আমিও উচ্চবাচ্য না করে দিয়ে দিলাম।
বেশ কিছুদিন কেটে গিয়েছে এর মধ্যে। নানা রকম ব্যস্ততায় আমি আর খোঁজ নিতে পারি নি। আজ সন্ধ্যায় সেই তরুণীকে মেসেঞ্জারে দেখতেই জিজ্ঞেস করলাম, সেই "প্রেম পত্রের" কী অবস্থা?  উত্তর শুনে তো আক্কেল গুড়ুম!!
সেই ছেলে অনেক চেষ্টা করেও সেটা সমাধান করতে পারেনি। এর পর চূড়ান্ত ত্যক্ত বিরক্ত হয়ে সেই মেয়ের সাথে কথা বলাই বন্ধ করে দিয়েছে। সম্পর্ক প্রায় ভাঙ্গার পথে।
খুবই খারাপ লাগছে সেই ছেলের জন্য। আমার কের্দানির জন্য একটা সম্পর্কে অকালে মারা গেল। একটা ছেলে প্রেম বঞ্চিত হলো, একটা মেয়ে অত্যাচার করার আনন্দ থেকে বঞ্চিত হলো আমার জন্য, সবই আমার জন্য।
হে নাম না জানা "জনৈক ভাই" আমি দুঃখিত।


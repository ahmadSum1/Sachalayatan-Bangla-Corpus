মধ্যবিত্তটা আসলে কী ?



পৃথিবীর যে অগুনতি বিষয় আমি একদমই বুঝি না, তার মধ্যে সমাজতন্ত্রের আলোচনা উপরের দিকেই থাকবে। অবশ্য কম্যুনিস্টদের মত লাল রঙ এর সেই বইগুলি কিংবা ভ্যানগার্ড পত্রিকা আমি পড়িনি, কিংবা এ সংক্রান্ত অন্যান্য আলোচনাও যে ভালোমত হৃদয়ঙ্গম করতে পেরেছি -তেমনটাও হলফ করে বলতে পারি না। তবু এই ভাসা ভাসা জ্ঞান নিয়েই কতগুলি ব্যাপারে আমার মধ্যে কিছু প্রশ্ন জাগে, আমার সীমিত জ্ঞানে যার উত্তর খুঁজে পাই না।
সমাজতান্ত্রিকদের আলোচনাতে প্রায়শই দেখি, মধ্যবিত্তকে খানিকটা হেনস্থা করতে। হেনস্থা শব্দটা এই অর্থে ব্যবহার করলাম - কারণ তাঁদের সবার মতে এই দেশ কিংবা আরো বৃহত্তর অর্থে বললে তৃতীয় বিশ্বের দেশগুলিতে দরিদ্র জনগোষ্ঠীই সংখ্যালঘু। প্রকৃত বিপ্লব আসবে এইসব শ্রমজীবি মানুষদের হাত ধরেই। কাজেই মধ্যবিত্তের ছদ্ম গাম্ভীর্য আর কপটতার মুখোশ শুধু তাঁদেরই আত্মপ্রসাদ দিবে, কিন্তু বিপ্লব তাঁদের জন্য আটকে থাকবে না। এ ছাড়াও অনেকেই কথায় কথায় মধ্যবিত্তসুলভ সেন্টিমেন্ট নামক একটি শব্দ ব্যবহার করেন -  বহু ক্ষেত্রেই যার প্রয়োগ আমার কাছে ব্যাঙ্গার্থে বলেই বোধ হয়। দুর্ভাগ্যজনকভাবে, অর্থনৈতিক এবং চিন্তা চেতনাগত ভাবে আমি এই মধ্যবিত্ত শ্রেণীতেই পড়ি। তাই মধ্যবিত্ত সংক্রান্ত যে কোন আলোচনা আমাকে খানিকটা আগ্রহী করে তোলে।
মধ্যবিত্তের চরিত্র চিত্রায়ণ যেভাবে করা হয়েছে তাতে আমার বিশেষ আপত্তি নেই। পলায়নপরতা, স্বার্থপরতা, পরমুখাপেক্ষী থাকা - সবকিছুই মধ্যবিত্তের চরিত্রকে সুন্দরভাবেই চিত্রায়িত করে। কিন্তু মধ্যবিত্তকে ছাড়াই বিপ্লব কি আদৌ সম্ভব ? ধরা যাক, সমাজের শতকরা বিশ শতাংশ লোক তথাকথিত মধ্যবিত্ত শ্রেণীকে প্রতিনিধিত্ব করে। তর্কের খাতিরে আরো ধরি দেশের শতকরা পাঁচভাগ লোক উচ্চবিত্তের শ্রেণীতে পড়ে। বাদবাকি শতকরা পঁচাত্তর ভাগই পড়ে নিম্নবিত্তের কোটায়। পচাত্তরের মধ্যে যদি পঞ্চাশ ভাগও বিপ্লবে সমর্থন দেয়, বিপ্লব নিশ্চয়ই আসবে। কিন্তু সে বিপ্লবের পরিনতি কী হবে ? যে কোন কারণেই হোক, দেশের বুদ্ধিবৃত্তিক যে কামলাটা আসে, তার সিংহভাগই আসে মধ্যবিত্তদের থেকে। তাঁরা যদি বিচ্ছিন্ন থাকে, বিপ্লব কি আদৌ কার্যকরী হবে ? সম্পদের সুষম বন্টন কিংবা রাষ্ট্রমালিকানাধীনতার কনসেপ্ট যে অত্যন্ত কার্যকরী তাতে আমার কোন সন্দেহ নেই। কিন্তু শুধু শ্রমিক শ্রেনী দিয়েই তো রাষ্ট্র চলবে না, এসব শ্রমিকদের চালনা করার জন্য যে বুদ্ধিবৃত্তিক নির্দেশনা দরকার, তা আসবে এই মধ্যবিত্ত শ্রেনী থেকেই। কিন্তু বিপ্লবে যেহেতু তাঁরা বিচ্ছিন্ন থাকবেন, বিপ্লব পরবর্তী সময়ে তাঁরা কি উজ্জীবিত বোধ করবেন ? 
তর্কের খাতিরে প্রশ্ন উঠতেই পারে, বুদ্ধিবৃত্তিক নির্দেশ কেন শুধু মধ্যবিত্ত দিবে ? নিম্নবিত্তও দিতে পারে। কিন্তু আমার চিন্তা বলে, যে মাত্র একজন নিম্নবিত্তের লোক বুদ্ধিবৃত্তিক নির্দেশনা দেওয়ার মত জ্ঞান অর্জন করবেন, সেই মূহুর্ত থেকেই তিনি মধ্যবিত্ত শ্রেণীতে পড়ে যাওয়ার বিশাল ঝুঁকির মধ্যে থাকেন - ইন ফ্যাক্ট পড়েই যান। গ্রামের কলিমুদ্দির ছেলে ফয়েজ মিয়া, ভিটা মাটি বেঁচে পড়াশোনা করে কমই গ্রামে ফেরে - বরং বিদ্যা বেঁচে দু মুঠো অন্ন যোগায়, আর সুযোগ পেলেই বিবৃতিবাজ বুদ্ধিজীবি বনে যায়। আর আমাদের দেশের জন্য দুঃখজনক বাস্তবতা হল,  শিক্ষা এ দেশে আর গরীবের জন্য নেই। কাজেই নিম্নবিত্তের শ্রেনী থেকে বুদ্ধিবৃত্তিক পর্যায়ের কেউ উঠে আসার সম্ভাবনাও কম।
এখানে তাই যে প্রশ্নটা আমাকে ক্রমাগত খোঁচায়, যে মধ্যবিত্তকে ক্রমাগত শ্লেষের সাথে দেখা হচ্ছে, তাঁর ভূমিকাটা আসলে কী ? প্রকৃত বিপ্লব যদি বঞ্চিত শোষিত মানুষের হাতে ধরে আসেও - তবু কী তা টিকে থাকবে ? যদি নাই টিকে থাকে তবে কেন বিপ্লবের পরিকল্পনায় মধ্যবিত্তের কথা বলতে শুনি না। হতে পারে তারা একটা ক্ষুদ্র শতাংশ - কিন্তু সমাজ ব্যবস্থায় একটা গুরুত্বপূর্ণ ভূমিকা কিন্তু এরাই রাখছে ( অর্থনৈতিক এর চেয়েও , সামাজিকভাবেই বেশি )। আবার এমনও হতে পারে - এর কিছুই ঠিক না। মধ্যবিত্ত সত্যিকার অর্থেই পাত্তা দেওয়ার মত কোন শ্রেণী না। 
এ সব প্রশ্নের জটে আমার মাথার মধ্যে এখন ঘোর অমাবশ্যা।
সুপ্রিয় সকল পাঠককেই জানাতে চাই, আমি কোন মতেই কম্যুনিজম বিদ্বেষী নই। এ প্রসংগ পূর্বে একবার  বাস্তবের পৃথিবীতে তুলে বেশ বেকায়াদায় পড়েছিলাম - তাই আগের থেকেই জানিয়ে রাখছি। আমার কোন বক্তব্য যদি ব্যাঙ্গাত্মক মনে হয়ে থাকে - তবে অত্যন্ত বিনয়ের সাথে জানাতে চাই তা নিতান্তই অনিচ্ছাকৃত।


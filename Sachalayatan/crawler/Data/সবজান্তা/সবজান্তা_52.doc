শুভ  জন্মদিন নজু ভাই !



০০


মাঝে কিছুদিন আমাদের আড্ডাঘরে তুমুল আড্ডা হত। এরকমই এক রাতে আমি, হিমু ভাই আরো কে কে যেন বসে আড্ডা মারছি। এমন সময় নজরুল ইসলাম নামে একজন আড্ডাঘরে ঢুকলেন। ঢোকার কিছুক্ষণের মধ্যেই আমার সাথে বিভিন্ন ব্র্যান্ডের লিকার নিয়ে তুমুল আলোচনা শুরু করে দিলেন। বলাই বাহুল্য সে আলোচনায় আমি ছিলাম মূলত শ্রোতা। অবাক বিস্ময়ে গিলছিলাম সেই ভদ্রলোকের কথা। আলোচনার এক পর্যায়ে নীরব হিমু ভাই থাকতে না পেরে বলেই ফেললেন, "আপনি আজব মানুষ ভাই, প্রথম দিন এসেই মদের গল্প শুরু করলেন !!"
এই হলেন আমাদের নজু ভাই, ওরফে নজরুল ইসলাম ভাই !
০১

নজরুল ভাইকে এখন চেনে না এমন সচল নেই বললেই চলে।উনার অফুরন্ত অবিশ্বাস্য অভিজ্ঞতার ঝুড়ি থেকে গল্প শুনে মোহিত হয় নি, এমন সচলও বিরল। 
সংস্কৃতিমনা এই সচল নিজে আছেন নাটক রচনা এবং পরিচালনাতে, আর সেই কারণেই কি না জানি না, উনার জীবনের অনেক ঘটনাও নাটকের চেয়ে কোন অংশে কম নাটকীয় না। মাঝে মাঝেই উনার বোহেমিয়ান জীবনের গল্প শুনে আফসোসে মরে যাই, কিংবা উনি যখন উনার মাস্তি কা পাঠশালাতে আমাদের সবাইকে ভর্তি করে নেন, তখন আমরা মুগ্ধ শ্রোতা। সচলায়তনের অনেকেই আমরা ভবা পাগলার মত নিভৃত সংগীত সাধকের খোঁজ পাই উনার থেকেই। এখানেই শেষ না, আজকাল আবার ক্যামেরা হাতেও দুর্ধষ হয়ে উঠছেন তিনি।
০২

নজু ভাইয়ের এই ফূর্তিবাজ পরিচয়ের বাইরেও আরো পরিচয় আছে।
সেই পরিচয় পাই যখন দেখি বাউল ভাস্কর্য ভাঙ্গার পর চারুকলা কেন্দ্রিক সাংস্কৃতিক প্রতিবাদের বাইরে এসে তিনি সাহস করে দাঁড়ান বিমানবন্দর চত্বরে। 
সেই পরিচয় পাই যখন ভাস্কর্য ভাঙ্গার প্রতিবাদে কালো ব্যাজ ধারণ করেন ফেসবুকের প্রোফাইলে।
সেই পরিচয় পাই যখন দেখি আরো অনেক বিখ্যাত মানুষের মত তিনি ভুলে যান না, তাঁর গুরু সঞ্জীব'দাকে।
এভাবেই দুই প্রান্ত থেকে দেখে আমরা চিনতে পারি, একজন আদ্যোপান্ত সংস্কৃতিমনা নজরুল ইসলামকে।
০৩

সেই নজরুল ভাইয়ের আজ জন্মদিন। 
তাঁর জন্মদিনে এইটুকুই শুভকামনা রইলো, নিধির বাবা হিসেবে, নুপুর ভাবীর প্রিয়তম সখা হিসেবে আর আমাদের সবার প্রিয় সচল, ফূর্তিবাজ নজু ভাই হিসেবে তিনি যেন বেঁচে থাকেন আরো কয়েকশ বছর।

ছবি কৃতজ্ঞতাঃ ভদ্রলোকের ফেসবুক।


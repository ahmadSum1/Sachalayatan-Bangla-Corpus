তবুও বাঙ্গালী



১
-----------------------------------------------------------------------
আজকাল আর ভালো লাগেনা। সব কিছুর ভারেই খুব ক্লান্ত লাগে। এক সময় কত জোর দিয়ে বলতে পারতাম, আমি আমার দেশ ছেড়ে কোথাও যাবো না।এখন কোথায় যেন একটু সন্দেহ লাগে, আসলেই কি পারবো আমি দেশে থাকতে ? কি আছে এই দেশে ? লাগামছাড়া দুর্নীতি,  স্বজনপ্রীতি, হত্যা আর হিংসার রাজনীতি, বন্যা, সিডর আর অসহ্য গরম। আর কিছু না হোক, মাঝে মাঝে চৈত্রের এই অসহ্য গরমে মনে হয়, ভালোই হত যদি কোন শীতের দেশে চলে যেতে পারতাম। 
২
----------------------------------------------------------
এই ঘটণাটা নিয়ে আলাদা একটা লেখা দেওয়ার পরিকল্পনা ছিলো। আজ যখন লেখতে বসেছি, এক সাথেই দিয়ে দিতে মনস্থ করলাম।
সেদিন সকাল ১১টার দিকে বিশ্ববিদ্যালয়ে যাচ্ছি। রিকশা পরীবাগের ভেতর দিয়ে বের হয়ে, হাতিরপুল বাজারের দিকে যাচ্ছে। বাজারের খুব কাছেই কিছু লোক ঝুড়িতে ফুটপাতের উপর সামান্য পরিমানে কিছু সবজি নিয়ে বসেন বিক্রির আশায়। যতদূর বুঝি, এরা যথেষ্টই গরীব। এদের সাধ্য নেই প্রচুর পরিমাণে সবজি নিয়ে বিক্রি করতে বসার। তার উপর তারা বসে বাজারের অন্য একটা অংশে, যেটা আসলে বাজারের অংশ না। যাই হোক, রিকশা যখন ওই জায়গার সামনে সিগন্যালে দাঁড়ানো, হঠাৎ দেখলাম কোথা থেকে ২ জন পুলিশ এসে ওই লোকগুলিকে তুলে দিলো এবং সবচেয়ে অবাক করা ব্যাপার হচ্ছে, তাদের সবজির ঝুড়িগুলিতে লাথি মারতে আরম্ভ করল। দু লাথিতেই ঝুড়ির সামান্য সবজি সব গড়িয়ে পাশের নর্দমায় গিয়ে পড়ল।
পুরো ব্যাপারটা দেখেই আমার মাথা কেমন যেন একটা চক্কর দিয়ে উঠলো। খুব ছোটবেলা থেকে গৃহস্থের সংস্কারে মার থেকে শিখে এসেছি খাওয়ার জিনিশে ( আসলে সংসারের কোন কিছুতেই) পা দিতে হয় না। খুব সম্ভবত সেই “ঠুনকো সংস্কারের” কারণেই এই অস্বস্তি। যে দেশের অধিকাংশ লোকই দুবেলা পেট ভরে খেতে পারে না, আর সে দেশের পুলিশ লাথি দিয়ে সবজি ফেলে নর্দমাতে ! যে লোকগুলি তাদের জীবনধারণের জন্য রাস্তার ধারে সবজি নিয়ে বসে, তাদের কথাতো আর বলার অবকাশই নেই। প্রগতি আর সমৃদ্ধির এই সরকার যে এমন কত অসহায়ের একমাত্র সম্বল দোকান কিংবা বাজারকে উচ্ছেদ করেছেন, তা আশা করি আর নতুন করে বলার কিছুই নেই।
বেশ চলছে, চলুক। কেউ দু বেলা খেতে পারে না আর কেউ লাথি মারে সব্জিতে। আমার কি ?
৩
--------------------------------------------------------
সবকিছু মিলিয়েই খুব বিরক্ত আমি দেশের উপর, এই জাতির উপর। এই বিরক্তি নিয়েই বসে ছিলাম এই কয়টা দিন। এমনকি সচলায়তনে এই কয়দিনে মুক্তিযুদ্ধ নিয়ে যে কয়টি লেখা এসেছে তার একটিও আমি পড়িনি এক অজানা বিরক্তিতে। আজ একটু আগে ঢুকেই দেখলাম হিমুভাই এর জাতীয় সঙ্গীত পোস্টটা। কিছুটা অন্যমনস্ক ছিলাম, তাই কখন প্লে তে ক্লিক করেছি নিজেও জানিনা, হঠাৎ চমক ভাংগলো, অসাধারণ সুন্দর এক গলার সুরে, “আমার সোনার বাংলা আমি তোমায় ভালোবাসি”। তন্ময় হয়ে পুরো গানটা শুনলাম। তারপর আবার প্লে দিলাম।গানটা শুনতে শুনতে কখন যে চোখে জল এসেছে নিজেও খেয়াল করিনি। হঠাৎ করেই বুঝতে পারলাম, এই অভিমান কতটা অযৌক্তিক। অন্যের জন্য তো আর নিজের মায়ের উপর রাগ করে থাকা যায় না। নাহ, সব কষ্ট আর রাগ চলে গেল। 
যাক, যত যাই হোক, তবুও আমি বাঙ্গালী।


একুশের কোপাকুপি !!!



একুশের কোপাকুপি
১
দীর্ঘদিন সচলে অচল হয়ে ছিলাম। আজ অবশেষে এই আটকুঁড়ে অপবাদ থেকে মুক্তির চমৎকার একটা উপায় খুঁজে পেয়েছিলাম। গতকালই সুন্দরবন ঘুরে ঢাকায় এসেছি। সাথে রয়েছে তোলা বেশ কিছু চমৎকার ছবি (তোলার কৃতিত্বে চমৎকার নয়। সুন্দরবন নিজেই এত চমৎকার যে নবিশ আলোকচিত্রশিল্পীর হাতেও সে রীতিমত সুন্দরী ) ভাবলাম, ফটো ব্লগ দিয়েই আবার নিজেকে সচল করি। সেই আশাতেই আজ সারা সকাল ব্লগের জন্য কিছু ছবি বাছাই করলাম, তাদের রেজুলেশন কমালাম। ইচ্ছা ছিলো টিউশনি শেষ করে বাসায় এসে রাতে ছবিগুলি আপলোড করবো।
কিন্তু আমার ছাত্র আজ আমাকে এমনই মোহিত করেছে, যে সব কিছু বাদ দিয়ে এখন তার কথাই লিখতে হচ্ছে।
২
আমার ছাত্র ও লেভেল এর শিক্ষার্থী। ধানমন্ডির এক নামকরা ইংরেজী মাধ্যমের স্কুলের ( যাদের কোটি কোটি ক্যাম্পাস আমার চোখে পড়ে ধানমন্ডির এই মাথা থেকে ওই মাথা যেতে) ছাত্র সে। ছাত্র হিসেবে সে যে খুব ভালো তা হয়তো নয়, তবে তার জানার ইচ্ছেটা মারাত্মক। ইন্টারনেট থেকে শুরু করে রকেট সব ব্যপার নিয়েই তার জানার আগ্রহ অপরিসীম। মাঝে মাঝে আমি রীতিমত হিমশিম খাই এত আগ্রহের খোরাক মেটাতে।অবশ্য খারাপ যে লাগে ঠিক তা নয়। আজকালকার অধিকাংশ ছাত্রের মধ্যেই কোন প্রশ্ন নেই, সে দিক থেকে দেখলে আমার ছাত্র অনেক উঁচু স্তরের।যাই হোক, আজ পড়ানো শেষে যখন উঠতে যাচ্ছি, আমার ছাত্র আমাকে বললো, “ ভাইয়া, কালকে আমার বেংগলী এক্সাম। আমাকে বেংগালী এসের ব্যপারে একটু হেল্প করবেন? ”
অগত্যা বসে পড়তেই হল। জিজ্ঞেস করলাম কী এসের ব্যপারে তার সাহায্য দরকার। শুরুতে সে বললো, শীতের সকাল। আমিও তাকে গরগর করে বলে গেলাম, টিপিক্যাল শীতের সকাল রচনার কথা। দু’চারটা কবিতারও চালান দিতে চাইলাম। অবশ্য বেংগালী পোয়েম বলে সে ভ্রু কুঁচকে তাকালো আমার দিকে। আমি তাড়াতাড়ি বললাম, “ঠিক আছে, থাক দরকার নেই” । এরপর আর কি রচনার ব্যপারে সে সাহায্য চায় বলতেই সে বললো “একুশে ফেব্রুয়ারি”। আমি বললাম, একুশে ফেব্রুয়ারি নিয়ে তো তেমনভাবে বলার কিছু নেই। তুমিও তো কিছুটা জানো। আর বাকিটা রচনা বইগুলিতে দেখো। হিস্টোরিক্যাল ইভেন্টসগুলির টাইমলাইন জানতে পারবে। ছাত্র আমাকে অবাক করে দিয়ে বললো, “ না ভাইয়া, আমি এই ব্যপারে কিছুই জানি না। আমাকে আপনার সবই বলতে হবে” । 
আমি তো ভ্যাবাচ্যাকা খেয়ে তাকিয়ে আছি তার দিকে। আর আমার ছাত্র নির্বিকারচিত্তে বলে চলছে, “ কী যেন হয়েছিলো একটা। ইয়াহিয়া খান ......... কারা যেন কোপাকোপি করছিল......... ভাষা নিয়ে যেন কী একটা গ্যাঞ্জাম.........”
বিশ্বাস করুন, আমি একটুও বাড়িয়ে বলছি না। আমি নিজেও প্রথমে বিশ্বাস করতে পারিনি, এমনকি নিজের কানে শুনেও। কিন্তু একটু পরই বুঝতে পারলাম, সে মোটেই মশকরা করছে না। আসলেই সে জানে না একুশে ফেব্রুয়ারি কি। কারা, কিসের দাবিতে “কোপাকুপি” করেছিল। সেই সাথে আমি তার বাংলা স্কুলের খাতা দেখছিলাম। আমার সারা শরীর কেমন যেন অবশ হয়ে উঠছিলো। বাংলা বানানের ন্যূনতম জ্ঞান তার নেই। বাংলার এই দুরবস্থার জন্য তাকে যখন আমি বকতে আরম্ভ করলাম, সে আমাকে জানালো তার ক্লাসের শতকরা ৯৮ ভাগ ছাত্র-ছাত্রীরই এই হাল বাংলা ভাষা এবং বাংলাদেশের ইতিহাসে। হঠাৎ করেই আমার মুখটা কেমন যেন তিতা হয়ে উঠলো। আমি নিজেকে যথাসম্ভব শান্ত রেখে বললাম, “ তোমার কি নিজের দেশের ব্যপারে আরেকটু খোঁজ খবর রাখা উচিত না ? তুমি তো আর আমেরিকার নাগরিক না, তুমি তো এখনো বাংলাদেশের লোক, তা ছাড়া এটা তোমার জন্মভূমি। তোমার কি উচিত নিজের দেশ নিয়ে এতখানি না জানা ? এতখানি কম জানা ?” 
সে এক অদ্ভুত সারল্যে আমাকে উত্তর দিলো, “ ধুর ভাইয়া, কি হবে বাংলাদেশের এত ইতিহাস জেনে। সব বোরিং। আমাকে আমেরিকার ভিসা দিলে আমি কি এই দেশে পড়ে থাকি ? ” 
৩
ঘটনাটা বললাম, ইংরেজী মাধ্যমের ছাত্রদেরকে ছোট করবার জন্য নয়। কারন আমি জানি এদের মধ্যেও ব্যতিক্রম রয়েছে। কিন্তু সামগ্রিকভাবে বর্তমান কিশোর প্রজন্মের ইতিহাসজ্ঞান আমাকে আতংকিত করে তোলে। বিশেষত অধিকাংশ ইংরেজী মাধ্যমের ছাত্রদের দেশ এবং মাতৃভাষার ব্যাপারে উন্নাসিকতা বেশ ভীতিজাগানিয়া। একজন ছাত্র যখন বলতে পারে না, একুশে ফেব্রুয়ারি কি দিবস ? কেন সেই দিবস পালন করি? কি হয়েছিল এই দিনে ? --তখন আমার নিজেরই খুব অসহায় লাগে। এত বড় একটা ঘটনার মাত্র পঞ্চাশ বছর পরের প্রজন্মই যদি সে সুতাকে ধরে রাখতে না পারে, তাহলে আমরা সামনে এগুবো কিভাবে ? তার চেয়েও বড় চিন্তার বিষয় আমাদের দেশের এই ইংরেজী মাধ্যমের পাঠ্যসূচী এবং শিক্ষাপদ্ধতি। মাধ্যমিক সমতুল্য শ্রেনীর অধিকাংশ ছাত্র যখন সরলতম বাংলা বানান লিখতেও হিমসিম খায়, তখন এই শিক্ষাব্যবস্থার প্রকৃত চিত্র বুঝতে পিএইচডি করার দরকার হয় না। এমনিতেই এক দেশে দু ( আসলে তিন )রকম শিক্ষা পদ্ধতি রাখা উচিত কিনা, তা নিয়েই আমার ব্যাপক সন্দেহ আছে।তার উপর যদি মাতৃভাষা এবং নিজেদের ইতিহাসের ব্যপারে এহেন যত্ন নেওয়া হয়, তাহলে সত্যিকার অর্থেই তা নিয়ে শংকিত না হয়ে উপায় থাকে না। শিক্ষা পদ্ধতি নিয়ে অনেক বড় বড় সেমিনার হয়, অনেক বড় বড় শিক্ষাবিদেরা কাপের পর কাপ চা ধ্বংস করেন, গলাবাজি করেন আর আখেরে চমৎকার ভাবে নিশ্চুপ থাকেন। তাদের এই নীরবতা খুব মসৃণভাবে ধ্বংস করে দিচ্ছে আমাদের ভবিষ্যতকে, আমাদের দেশকে। আর কেউ না বুঝুক, আমরা যারা দেশের ব্যপারে সম্পূর্ণ এমনকি সামান্য হলেও জানি, তারা কি চেষ্টা করতে পারি না, আশপাশের কিংবা পরিবারের কিশোর কিশোরীদের এই তথ্যগুলি জানাবার ? 
আজ আমরা যারা নিজেদের ছেলেমেয়ে কিংবা ভাইবোনকে ইংরেজী মাধ্যমের স্কুলে পড়িয়ে তৃপ্তির ঢেঁকুর তুলছি, কে জানে তারাই হয়ত কাল বিদেশী সংস্কৃতি বদহজমের বমিতে মাখামাখি হয়ে যাবো।


আমি এবং সচলায়তন



০১ কেনো এই ব্লগর ব্লগর

আজকাল নতুন সচল হওয়ার পর সবাই যখন সচল হওয়ার অনুভূতি ব্যক্ত করেন, তখন বেশ আফসোস হয়। আমি যখন সচল হয়েছিলাম তখনও খুব সম্ভবত এই চমৎকার কালচারটার জন্ম হয়নি কিংবা হলেও চোখ এড়িয়ে গিয়েছিল, তাই সচল হওয়ার অনুভূতি জানিয়ে কোন লেখাই আমার লেখা হয়নি। শুধু তাই না, কেন যেন সচলায়তন সংক্রান্ত কোন লেখাই আমি লেখি নি। সচলের প্রথম জন্মদিনেই তাই, প্রায় এক বছরে ( কারণ, সচলে আমার বয়স এক এর থেকে কম ) সচলকে কেমন দেখলাম, তা লেখবো বলে ঠিক করেছি।
০২ সন্ধ্যার প্রদীপের পেছনে সকালের সলতে পাকানোর ইতিহাস

আমার সচলে ঢোকার পেছনে সামান্য ইতিহাস আছে। ব্লগিং বলতে আমার জীবনে যা ছিলো তা হল নিজের এক খানা ইংরেজী ব্লগ। সেখানে আমি ভুল ভাল ইংরেজীতে নিজের মনে লিখে যেতাম। খুব সম্ভবত একদিন রাবাবের অর্কুট প্রোফাইল থেকে ঘুরতে ঘুরতে মাশীদ আপুর সামহোয়ারইন ব্লগের ঠিকানা পেয়েছিলাম। সেদিন বহুদিন পর সামহোয়ারইন ব্লগে পা দিয়ে আঁতকে উঠেছিলাম। ছাগু উটুদের ম্যাৎকারে রীতিমত বিষাক্ত আবহাওয়া সেখানে। খানিকটা দুঃখে, খানিকটা ক্ষোভে নিজের ব্লগে একটা পোস্ট দিয়েছিলাম এ ব্যাপারে, যেটা চোখে পড়েছিল রেজওয়ান ভাই এর। উনিই আমাকে পরবর্তীতে মেইল করে জানিয়েছিলেন সচলায়তনের কথা। সচলায়তনের সন্ধান দেওয়ার জন্য তাই সবার আগে কৃতজ্ঞ আমি রেজওয়ান ভাই এর কাছে।
০৩ সত্যিই কি সচল হওয়া সহজ নয় ?

এই মাত্র মেইল ইনবক্সে চোখ বুলিয়ে নিশ্চিত হলাম, সচলে আমি নিবন্ধন করেছিলাম গতবছর জুলাইয়ের ১৫ তারিখ। খুব সম্ভবত তখনও অতিথি লেখক হিসেবে লেখা জমা দেওয়ার সুযোগ ছিলো না, তাই শুধু অতিথি মন্তব্য করেই ভবিষ্যত সচল হিসেবে নিজের যোগ্যতা প্রমাণ করতে হত। টুকিটাকি মন্তব্য করতাম আর বেশিরভাগ সময়ই মনযোগ দিয়ে সবার লেখা পড়তাম। সে বছরেরই আগস্টের ১২ তারিখ মেইল ইনবক্স চেক করে জানতে পারলাম, আমি এখন সচল। এ দিক দিয়ে আমি অনেকের থেকেই অনেক বেশি ভাগ্যবান। অতিথি লেখক হিসেবে লেখা জমা দিয়ে ঢুকতে হলে, আমি কবে সচল হতে পারতাম জানি না। আমার চারপাশের অনেককেই দেখেছি সচল হওয়ার জন্য বিস্তর ত্যাগ তিতিক্ষা স্বীকার করতে, সে তুলনায় আমার সচলতা প্রাপ্তির কষ্ট বলতে গেলে শূন্য।
০৪ সচলায়তন কেমনে কী ?

সচলায়তনে এসে আবিষ্কার করলাম এখানের অনেককেই আমি আগে সেই ব্লগে দেখেছি। এছাড়া  হিমু ভাই, রেজওয়ান ভাই, ইশতিয়াক জিকো ( যাকে অনেক দিন সচলায়তনে দেখি না ) এদের ব্যক্তিগত ব্লগও আমি আগেই নিজ উদ্যোগে নিয়মিত পড়েছি। সচলায়তন তাই একবারে অচেনা মুখ নয় আমার জন্য। পূর্ণমাত্রায় সচল হওয়ার পরও বেশ কিছুদিন কিছুই লেখি নি। এর কারণ মূলত সংকোচ। এখানে সবাই এত ভালো লেখে যে, নিজের কিছু লেখতে বেশ লজ্জা লাগতো। অবশেষে একদিন সাপ্তাহিক ২০০০ এর উপর বেশ খানিকটা বিরক্ত হয়ে লিখে ফেললাম প্রথম লেখাটা, সেপ্টেম্বরের ২৬ তারিখ। 
সচলায়তনের আগে আসলে তেমন লেখালেখি করার অভ্যাস আমার ছিলো না। নিজের খেয়ালে কিছু লেখা লিখেছি। কিন্তু সেগুলো কোথাও প্রকাশ করা হয়নি, এবং আমার ধারণা সেগুলো প্রকাশযোগ্যও ছিলো না। সচলায়তনেই আমি প্রথম বাংলা হরফে লেখা প্রকাশ করতে শুরু করি। আজ প্রায় এক বছর পর যখন আমার ব্লগের লেখাগুলির দিকে তাকাচ্ছি, স্পষ্ট দেখতে পাচ্ছি যে, আমার লেখার মধ্যে বেশ পরিবর্তন এসেছে। এ জন্য আমি সচলায়তনের সবার কাছেই কৃতজ্ঞ। এখানকার ঝানু লেখকদের লেখাগুলি পড়ে যে অবচেতন মনেই নিজের লেখার স্টাইল অনেকটা বদলে ফেলেছি সে ব্যাপারে আমি নিঃসন্দেহ।
০৫ কিছু অতিরিক্ত লাভ

সচলায়তনে এসে প্রথাগত লেখা পড়ার বাইরেও কিছু চমৎকার লেখা পড়ার সৌভাগ্য হয়েছে। সচলায়তনে আমার প্রথম দিকের প্রিয় ব্লগারদের একজন হলেন প্রিয় সবুজ বাঘ। আপাত দৃষ্টিতে অশ্লীল ভাষায় লেখা ব্লগগুলির আবেদন আমার কাছে বহুদিন থাকবে। তেমনি আরেকজন মানুষ হলেন আমাদের লীলেন ভাই। তার প্রতিটা লেখা আর মন্তব্য পড়ি আর আফসোসে মারা যাই - কেন এত বর্ণিল জীবন আমার হল না। কিংবা বলা যায় ব্লগার বিপ্লব রহমানের কথা, যার লেখার বিষয় বৈচিত্র্য আমাকে সবসময়ই মুগ্ধ করে। এভাবে কত জনের কথা বলবো ? হিমু ভাই এর নিখুঁত রসবোধ, অভিজিৎদার দুর্দান্ত যুক্তি এবং বিজ্ঞান ভিত্তিক লেখা, সুবিনয় মুস্তফী ভাই এর অসাধারণ অর্থনীতি পাঠ কিংবা সঠিক সময়ে সঠিক বিষয় নিয়ে তর্ক, দ্রোহী ভাই এবং ধূগো ভাই এর রসালো মন্তব্য, রাগিব ভাই এর অভিজ্ঞতা এবং কর্মপ্রচেষ্টা; জুবায়ের ভাই, শিমুল ভাই, কনফুসিয়াস ভাই কিংবা অমিত আহমেদ ভাই এর অসাধারণ লেখনী, সন্ন্যাসী দাদার অসাধারণ রসবোধ এবং অনুবাদ, আকতার ভাই এবং মৃদুল ভাই এর দুর্দান্ত ছড়া, খেকশিয়ালের চমৎকার কয়াইদান অনুবাদ --- এভাবে কতগুলি বলবো ? 
০৬ অবশেষে শেষ

সচলায়তনে এসে যেমন চমৎকার কিছু লেখা পড়া হয় তেমনি সবার মনকাড়া লেখনী দেখলে খানিকটা দুঃখও লাগে - নিজের লেখার হাত নিয়ে। কিন্তু সত্যিই এই দুঃখকে ছাপিয়ে আনন্দটাই বড় আমার কাছে। এত অসাধারণ লেখা পড়ার অনুভূতি, এত গুনী এবং বৈচিত্র্যময় মানুষকে এত কাছ থেকে দেখার অনুভূতির কাছে এই দুঃখ নিতান্তই সামান্য। জন্মদিনের এক বছরে তাই সচলায়তনকে নিয়ে কিছু সমালোচনা থাকলেও আমি বলতে চাই, সচলায়তন যেমন আছে এমনটাই থাক। চিরকালই আমাদের অবসরের খোরাক হয়ে থাক এই সচলায়তন।
জয়তু সচলায়তন।


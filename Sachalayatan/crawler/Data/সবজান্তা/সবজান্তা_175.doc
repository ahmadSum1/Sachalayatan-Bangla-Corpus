নিশিকাব্য-০১




জানো ঢাকাতেও না ঝি ঝি পোকা ডাকে
মাঝে মাঝে মনে হয়
দিগন্তব্যাপী এই নিকষ কালো রাতের নিঃস্তব্ধতা
লেখা হয়েছে ঝি ঝি পোকারই ডাকে
ছোটবেলায় অন্ধকার মানেই গা ছমছম করা ভয়
অথচ সেই আমরাই কিছুদিন আগে
অভেদ্য অন্ধকারে হেটে বেড়ালাম সাগরের বিস্তীর্ণ তীরে
মনে পড়ে তোমার ?
কিংবা মনে পড়ে তোমার সেই রাতের কথা ?
ভ্যানগগের যেই স্টারি নাইটে তুমি আমি হারিয়ে গিয়েছিলাম
কোন এক নাম না জানা উপত্যকাতে
চারিদিকে কেউ নেই, শুধু তুমি, আমি আর আকাশজুড়ে তারারা
যে রাতে আমরা জোৎস্না পান করলাম আকন্ঠ
কালপুরুষের পাহাড়াতে
তখন জানতে চেয়েছিলে রাত মানে কি।
রাত ?
রাত মানে নিজেদের হারিয়ে ফেলা
আর কখনো খুঁজে না পাওয়া।
-১৩ই জানুয়ারি, ২০০৮ ( রাত ১টা বেজে ৪৪ মিনিট )
-ঢাকা, বাংলাদেশ


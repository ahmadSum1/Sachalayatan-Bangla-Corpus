ড. আহমদ শরীফ কি ঠিক ??



সদ্য নিষিদ্ধ হওয়া সাপ্তাহিক ২০০০ এর ঈদ সংখ্যায় ড.আহমদ শরীফের একটি লেখা ( আসলে লেখার অংশ বিশেষ) নিয়ে আমার মনে কিছু প্রশ্নের সৃষ্টি হয়েছে।
লেখাটির শিরোনাম হচ্ছে, "ভাব-বুদ্বুদ", যা মূলত তার শেষ জীবনে লিখিত ডায়েরির অংশ বিশেষ। এ সম্পর্কে লেখক  নিজে তার ডায়েরিতে লিখেছেন,
"আমার মৃত্যুর ৫/৭/১০ বছর পরে সামাজিক-শাস্ত্রিক পরিবেশ উগ্রতামুক্ত থাকলে আমার লেখা ভাববুদ্বুদ গুলো লোক উপকারহেতু গ্রন্থাকারে ছেপে দিয়ো ......"
যাই হোক মূল প্রসঙ্গে আসি। ড.আহমদ শরীফ সম্পর্কে আমার জানা অত্যন্ত সীমিত। তবে খুব সম্ভবত হুমায়ূন আজাদের কিছু লেখা থেকে যা ধারণা হয়েছিল এবং সমকালীন কিছু পত্রিকা পড়ে যা বুঝেছিলাম, উনি একজন বিদ্বান, চিন্তাশীল এবং প্রথাবিরোধী মানুষ। তাই এই ডায়েরির পাতায় এমন একটি লেখা পেলাম, যা আমাকে বেশ চিন্তায় ফেলে দিল। লেখার অই অংশটুকু আমি হুবহু তুলে দিচ্ছি :
শেখ মুজিব বঙ্গবন্ধুর মর্যাদা এবং জাতির পিতার পরিচিতি নিয়ে ১০ই জানুয়ারি ১৯৭২ সনে ঢাকা আসেন।উল্লেখ্য তিনি ১৯৭১ সনের ২৫শে ডিসেম্বর অবধি পাকিস্তানের প্রধানমন্ত্রী হওয়ার জন্য আলোচনা চালিয়ে গেছেন।তিনি স্বাধীনতা চাননি।তরুণেরা স্বাধীনতা তারুণ্যবশে আবেগ বশবর্তী হয়ে স্বাধীনতার দাবি ও সংকল্প তাঁকে দিয়ে জোর করে তার মুখে উচ্চারন করিয়েছিল তাঁর আপত্তি ও পরিব্যাপ্ত অনীহা সত্ত্বেও।তাঁর বাড়িতে স্বাধীনতার পতাকা উড়িয়েছিল তার হাতেই। মানুষের বিশেষ করে বাঙ্গালীর স্বভাব হচ্ছে হুজুগে।তাই তারা কাক শিয়ালের মতো না বুঝে শেখ মুজিবকে স্বাধীনতা সংগ্রামী বলে মেনে নিল। সেভাবেই তার প্রতি ভক্তি শ্রদ্ধা ও আনুগত্য নিবেদন করল ...............
আমি জানি না , আমার মত ইতিহাস অজ্ঞ আর কেউ আছেন কিনা, থাকলে হয়ত তার মনেও এই প্রশ্নটিই আসতো।
ইতিহাস বিজ্ঞ সচলদের কাছে, এই ধোয়াশা পরিষ্কার করার আবেদন থাকলো।


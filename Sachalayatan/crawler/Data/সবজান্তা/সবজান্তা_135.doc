সিনে ম্যাগাজিন



০১

চোখে মুখে যতো সন্ত ভাবই নিয়ে থাকি না কেন, সিনে ম্যাগাজিন জিনিশটা খুব ছোটবেলা থেকেই আমার বিশেষ পছন্দের। ছোটবেলায় মামাবাড়ি যাওয়ার সময় বাস কাউন্টার থেকে দিদি কিংবা মা যখন তারকালোক ম্যাগাজিনটা কিনতো, আমার তখন পোয়া বারো। এমনিতে আমার বাবার কড়া নিষেধের কারণে ওইসব ম্যাগাজিনে কোন অ্যাকসেস ছিলো না, তবে দুপুর বেলা সবাই যখন ঘুমিয়ে পড়তো তখনকার কথা অবশ্য আলাদা। এক লাফে চলে যেতাম শেষের পাতায়, যেখানে হলিউড এর নায়িকাদের নানাবিধ যৌণ কেলেঙ্কারির খবর সয়লাব।
বাসায় ডিশের লাইন আসার বহু আগের থেকেই তাই আমি জানি পামেলা এন্ডারসন কিংবা শ্যারন স্টোনের নাম। বন্ধু মহলেও আমার বিশেষ চাহিদা ছিলো এ ধরণের রগরগে গুজব সাপ্লাই দেওয়াতে - ক্ষেত্র বিশেষে খোদ ম্যাগাজিনটাই সাপ্লাই দিয়েছি।
গঙ্গা-পদ্মা-মেঘনায় বহু জল গড়ালো, আমিও আস্তে আস্তে বড় হয়ে গেলাম। এখন আর সিনে ম্যাগাজিন নিয়ে আগের সেই উন্মাদনা নেই। অবশ্য ইন্টারনেট-ডিভিডি আর সবার উপরে বয়সের মার প্যাঁচে পরে সিনে ম্যাগাজিনের ব্যাপারে আগ্রহে খানিকটা ভাটা পড়েছে। তবে এখনো পূজা সংখ্যাগুলি কেনা হলে অনেকটা সময় নিয়ে যে ঢাউস সাইজের রঙ্গিন ছবি সম্বলিত "আনন্দলোক" নাড়াচাড়া করি না, তেমনটা না।
০২

সাম্প্রতিক কালে, একটি মাল্টিন্যাশনালে আমার অগ্রজার চাকরির সুবাদে বিভিন্ন ম্যাগাজিনেরই ( যেগুলোতে ওদের কোম্পানী এড দেয় ) সৌজন্য সংখ্যা বাসায় আসে নিয়মিত ভাবে - যার অনেকগুলিই সিনে ম্যাগাজিন টাইপের। 
মোটামুটি দীর্ঘ একটা বিরতির পর আবার বাংলাদেশি সিনে ম্যাগাজিনের সাথে আমার সাক্ষাৎ হয়েছে। লক্ষ্য করলাম, সিনে ম্যাগাজিনের মধ্যেও দুটো টাইপ তৈরী হয়েছে। কিছু কিছু পত্রিকা সেই ট্র্যাডিশনাল তারকালোক টাইপ ছেড়ে বের হয়ে এসেছে - খানিকটা সুশীল সিনে ম্যাগাজিন হয়েছে। এ ধরণের পত্রিকাগুলির গেটআপ অত্যন্ত স্মার্ট। কাগজের মান আমার এ যাবৎকালে দেখা যে কোন বাংলাদেশি ম্যাগাজিনের তুলনায় ভালো। সম্পূর্ণ পত্রিকাই গ্লসি পেপারে ছাপানো - সেই সাথে তুলনামূলক হার্ড কাভারে প্রচ্ছদ। এমন ধারার একটা পত্রিকা আনন্দ আলো। তবে আমার মত দুঃশ্চরিত্র সিনে পাঠক অবশ্য এমন ম্যাগাজিন পছন্দ করবে না, কারণ সেখানে কোন গুজবের খোড়াক নেই, উত্তেজক ছবির অভাবও বিলক্ষণ। আমি এগুলোর নাম দিয়েছি শান্তিনিকেতনীয় সিনে ম্যাগাজিন ( কেউ সিরিয়াসলি নেবেন না আশা করি )।
তবে আশার কথা হলো, তারকালোক টাইপও একদম বিলুপ্ত হয়নি। প্রয়াত শাহাদাৎ চৌধুরীর প্রতিষ্ঠিত আনন্দধারা সেই ধারার মুখ রক্ষা করবে বলেই আমার বিশ্বাস। নানারকম মুখোরোচক গুজব, কিঞ্চিত উত্তেজক ছবি ( যদিও কৈশোরের সেই উত্তেজনা আর পাই না ) - সবমিলিয়ে আনন্দধারা একটা ধন্যবাদ পেতেই পারে আমাকে কৈশোরে নিয়ে যাওয়ার জন্য।
০৩

গতকাল রাতে আনন্দধারা পড়তে যেয়ে আবিষ্কার করলাম, সিনে ম্যাগাজিনের কিছু বৈশিষ্ট্য খুবই লক্ষ্য করার মত।
যেমন ধরা যাক গুজবের ব্যাপারেই। সিনে ম্যাগাজিনের পাতায় প্রচুর গুজব থাকে, যেগুলোকে নায়ক নায়িকারা তীব্র ভাষায় মিথ্যে বলে বাতিল করে থাকেন, কিন্তু শেষকালে দেখা যায় সাংবাদিকরাই ঠিক। "যা রটে তার কিছু তো বটে" - এখন পর্যন্ত বেশ কার্যকরী থিয়োরী এ ক্ষেত্রে।
আরেকটা মজার ব্যাপার লক্ষ্য করেছি সিনেমা হিট কিংবা ফ্লপের ক্ষেত্রে। এটা অবশ্য বলিউডি সিনেমার ক্ষেত্রেই বেশি দেখেছি। যেমন ধরা যাক, সেদিন এক পত্রিকায়  পড়লাম, রানী মুখার্জীর ভীষণ দুর্দিন। একের পর এক সিনেমা ফ্লপ করাতে তাঁর বাজারদর পড়ে যাচ্ছে। এমনকি তাঁর সাম্প্রতিক "থোড়া প্যায়ার থোড়া ম্যাজিক" ফ্লপ করাতে তিনি মানসিক ভাবে মুষড়ে পড়েছেন-- এমন ধরণেরই ব্যাপার স্যাপার। অন্যদিকে গতকাল এক সিনে ম্যাগাজিনে পড়ে জানতে পারলাম, রানী মুখার্জী তাঁর "থোড়া প্যায়ার থোড়া ম্যাজিক" সুপারহিট হওয়াতে খুবই খুশি। সেই খুশিতে তিনি বাড়ি/গাড়ি কিছু একটা কিনেও ফেলেছেন। হিট-ফ্লপ ব্যাপারটা লক্ষ্য করেছি প্রায়ই এভাবে সাংবাদিকের দখলে চলে যায়।
০৪

লেখাটা শেষ করি, গতকাল রাতে আনন্দধারা ম্যাগাজিনটা পড়তে যেয়ে পাওয়া কিছু তথ্যে।
আনন্দধারা আগস্ট ১-১৫ সংখ্যায় নায়ক নায়িকাদের প্রেম নিয়ে একটা রচনা রয়েছে। সেটা পড়তে পড়তে এক পর্যায়ে হতাশ হয়ে গেলাম। যদি এই আর্টিকেল সত্য হয় তাহলে এই বাংলাদেশে কোন নায়িকাই আর ফাঁকা নেই। সবারই সবার সাথে প্রেম, কেউ স্বীকার করুক বা না করুক।
তবে সত্যিকারের শকটা পেয়েছি আরো একটু পর। আনন্দধারার ৩২ নাম্বার পাতায় লেখা আছে, 
" মাসুদ পারভেজের রিটার্ন টিকেট ছবির মাধ্যমে ইমতিয়াজ নামে নতুন এক নায়কের আবির্ভাব ঘটেছে। ... ...
... ... বুয়েট থেকে কম্পিউটার সাইন্স এন্ড ইঞ্জিনিয়ারিং এ অনার্স করা ইমতিয়াজ এ ছবিতে জনার বিপরীতে অভিনয় করেছেন। ...... "
কোন রকমের অশ্রদ্ধা কিংবা তাচ্ছিল্য থেকে না, সত্যিকার অর্থেই পুরো লেখাটা পড়ার পর আমি এখন পর্যন্ত বাকরুদ্ধ !!


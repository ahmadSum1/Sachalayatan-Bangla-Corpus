ভোক্তা অধিকার এবং অটবি



দিন পনের-বিশ আগে আমার মা বেশ উত্তেজিতভাবে আমাকে জানালো, বাণিজ্যমেলা উপলক্ষ্যে অটবিতে ৩৫% ডিসকাউন্ট দেওয়া হচ্ছে। 
উত্তেজিত হওয়ার অবশ্য কারণ আছে, গল্পের বই আর আমার বোনের জামাকাপড়ে বাসা সয়লাব হয়ে আছে - এগুলিকে অবিলম্বে বাক্সবন্দী না করলে বাসায় বসার জায়গা পাওয়াও মুশকিল হয়ে যাচ্ছে। অনেকদিন ধরেই তাই একটা বুকশেলফ আর একটা আলমারি কেনার পরিকল্পনা চলছে আমাদের বাসায়। এদিকে কাঠের জিনিশের যা দাম, আর কিনে জিতার সম্ভাবনা এত ক্ষুদ্র যে শুরুতেই কাঠের আসবাবের আশা বাদ। মোটামুটি দামে (মোটামুটি মানে যে কম তা না, তবে কাঠের থেকে কম আর কী ) অটবির পার্টিকেল বোর্ডের জিনিশই তাই  ইদানিং কালের ভরসা।
আমার বাসার খুব কাছেই অটবির একটা শোরুম আছে। পরদিন সন্ধ্যাতেই আমাকে বাসা পাহাড়ায় রেখে আমার মা এবং বোন  সরেজমিন তদন্তে  সেখানে গেল। আমি বাসায় বসে বসে ভাবছি, না জানি কত কী নিয়ে ফেরত আসবে। সেগুলি কোনটা কোথায় রাখবো তা নিয়েও চিন্তা শুরু করে দিয়েছি। আধা ঘন্টা পর দেখি দু'জন ফেরত এসেছে মুখ কালো করে।
অটবির ডিসকাউন্ট শুধু মাত্র ওদের কাঠের আইটেমের ক্ষেত্রে, তাও সব আইটেমে ৩৫% ডিসকাউন্ট না। আইটেম ভেদে ডিসকাউন্টও ভিন্ন - সর্বোচ্চ ৩৫% পর্যন্ত। আমি ভাবলাম, নিশ্চয়ই আমার মা ঠিকমতো বিজ্ঞাপনটা পড়েনি। মা'কে উল্টা একটু বকলাম, ঠিকমত বিজ্ঞাপন না দেখে যাওয়ার জন্য।
এর দিন দু'য়েক পরের কাহিনী। হেঁটে আসছি পান্থপথের মোড়ের দিকে, রতন'স ডেন্টাল ক্লিনিকের উলটো দিকে। চোখ আটকে গেল উচুঁতে - অটবির মূল্যছাড়ের বিজ্ঞাপন। এই বাণিজ্যমেলা উপলক্ষ্যে অটবির ৩৫%পর্যন্ত ছাড়। এই বিজ্ঞাপনের বিশেষত্ব হল, "পর্যন্ত" শব্দটা ৩৫%, অটবি কিংবা "ছাড় " শব্দগুলির তুলনায় বেশ ছোট সাইজের অক্ষরে লেখা - এতোটাই ছোট যে বেশ কিছুটা দূরের থেকে দেখলে আদৌ নজরেই পরে না। এবার আরো একটু খুঁটিয়ে খুঁটিয়ে দেখলাম, কোথাও কি লেখা আছে যে মূল্যছাড় শুধু কাঠের আসবাবের উপর ? নাহ, তন্ন তন্ন করে খুঁজেও পেলাম না।
অনেকেই হয়তো বলবেন যে এ'টাই স্মার্ট এডভার্টাইজিং - নিজেদের অফারকে ফুলিয়ে ফাঁপিয়ে অনেক বড় দেখানো, তবে যারা এরকম ভাববেন জানিয়ে দেই, এইরকম কাজতো অনৈতিক তো বটেই, এবং পৃথিবীর কোন কোন দেশে রীতিমত শাস্তিযোগ্য অপরাধ।
সে'দিন টিভিতে ভারতীয় এক চ্যানেল দেখছিলাম। ভারতের টিভি মিডিয়াতে জনসচেতনামূলক প্রচুর ক্লিপ দেখানো হয়। এ ক্লিপটা ছিলো ভোক্তা অধিকার অর্থাৎ কনজিউমার্স রাইট সংক্রান্ত যার বক্তব্য ছিলো যদি কোন প্রতিষ্ঠান আপনাকে এধরণের অসম্পূর্ণ, বিভ্রান্তিকর বিজ্ঞাপন দেখিয়ে প্রতারিত করে তাহলে আজই আমাদের অভিযোগ জানান, কারণ এ'টা ভোক্তা অধিকার আইনের পরিপন্থী।
টিভি এডটা দেখে বেশ দুঃখ লাগলো। আমাদের দেশেও কনজিউমার্স রাইট সংক্রান্ত একটা এসোসিয়েশন আছে, নাম  ক্যাব (Consumers Association of Bangladesh )। মাঝে মাঝে পত্রিকায় দেখা যায় তাদের নাম, তাদের সমাবেশের খবর। কিন্তু আদৌ কি তারা কোন ভূমিকা রাখতে পারছে ? ভোক্তা অধিকার সংরক্ষণে কোন আইন আছে কী না, তাও আমি জানি না।
দেশের উন্নতি, প্রগতির কথা বলতে বলতে আমরা মুখে ফেনা তুলে ফেলি। এগিয়ে যাওয়ার উদাহরণ হিসেবে ক্রমাগত দেই ভারতের উদাহরণ। এগিয়ে কিন্তু মানুষ একবারেই যায় না, একদিনেই যায় না। এ ধরণের ছোট ছোট কাজ, ছোট ছোট পদক্ষেপেই দেশের, জাতির উন্নতি হয়। এ সত্য বুঝতে আমাদের যতদিন দেরি হবে, যতদিন আমরা নিজেদের পশ্চাৎদেশ উন্মুক্ত রেখে দিবো, ততোদিন আর যাই হই, উন্নত হব না।


আব না মানাত শ্যাম (পরিবর্তিত লিংক সহ )



০১

আজিজসুপার মার্কেটে ইতি-উতি বিক্ষিপ্তভাবে হাঁটাহাঁটি করছিলাম আমি এবং ব্লগার খেকশিয়াল। নানা বই এর দোকানে হানা দিচ্ছি, লোভাতুর দৃষ্টিতে বইগুলির দিকে তাকাচ্ছি আর দুজনেই পকেটের দশার কথা চিন্তা করে দীর্ঘশ্বাস ফেলছি। হতাশার চরম পর্যায়ে দুজনেই সিদ্ধান্ত নিলাম, অনেক হয়েছে আর না, এভাবে হতাশা বাড়িয়ে কোন লাভ নেই। এর চেয়ে বরং তিনতলায় সচল এর ঘাঁটি "শুদ্ধস্বরে" হানা দেওয়া যাক। হেঁটে লিফটের পাশের সিড়ির দিকে যখনই এগিয়ে যাচ্ছি, চমৎকার একটা ক্ল্যাসিকাল সুর শুনে থমকে দাঁড়ালাম। দোকানে যেয়ে জিজ্ঞেস করলাম, এই যে গান বাজছে, এর শিল্পী কে আর এলবামের নামই বা কী ?
০২

ওস্তাদ সৈয়দ জাকির হোসাইন। তাঁরই এলবাম "আব না মানাত শ্যাম" । স্বীকার করতে কুণ্ঠা নেই, আমি রাগসঙ্গীতের বোদ্ধা নই। রাগসঙ্গীত প্রায়ই শুনি, কিন্তু তার পুরোটুকুই শ্রবন মাধুর্যের জন্য। গানও তাই ঘুরে ফিরে শোনা হয় তুলনামূলক বিখ্যাত শিল্পীদেরই। অবশ্য ইন্টারনেটে এদের গানের সহজলভ্যতাও একটি অন্যতম বড় কারণ। সৈয়দ জাকির হোসেইনের নাম তাই আমার আগে শোনা হয়নি। খানিকটা সিদ্ধান্তহীনতায় ভুগে ( কারণ দোকানের শো-কেসে প্রচুর বিখ্যাত শিল্পীর ক্ল্যাসিকাল এলবাম সাজিয়ে রাখা আছে ), অবশেষে কিনেই ফেললাম।
০৩
বাসায় আসা অবধি একটানা শুনে চলেছি। সঙ্গীতবোদ্ধা হিসেবে বলতে পারবো না, তবে আম শ্রোতা হিসেবে এটুকু বলতে পারি, পয়সা আমার ষোল আনা উসুল।
সিডির গায়ে লেখা শিল্পী পরিচিতি দেখে অবশ্য শিল্পী সম্পর্কে অনেকটাই ধারণা হয়েছে। সার সংক্ষেপে দাঁড়ায় যা, ওস্তাদজি ঠুমরি এবং দাদড়ার প্রসিদ্ধ গায়ক। এলবামে বলা হয়েছে উনিই একমাত্র জীবিত ঠুমরি গায়ক বাংলাদেশে। ওস্তাদজির জন্ম ১৯৩২ সালে, মুর্শিদাবাদের নওয়াব পরিবারে। এছাড়াও বিস্তর ইতিহাস লেখা রয়েছে উনার সম্পর্কে, যার সারমর্ম এই যে, ওস্তাদ সৈয়দ জাকির হোসেইন এর সঙ্গীত জীবন অত্যন্ত বর্ণাঢ্য। সারাজীবন সঙ্গীতের জন্য প্রচুর দেশ ভ্রমন করেছেন, পেয়েছেন বিস্তর পুরস্কারও। আরেকটি তথ্যও জানতে পেরেছি ওস্তাদজী অত্যন্ত প্রচারবিমুখ।
সচলায়তনের আগ্রহী সবার শোনার জন্য একটা গান আপলোড করে দিলাম। আগ্রহীরা আশা করি অবশ্যই সিডিটা কিনবেন। এর প্রাপ্তিস্থান ঠিক কোথায় কোথায় তা না জানলেও, আজিজ সুপার মার্কেটে যে পাওয়া যাবে সে ব্যাপারে নিশ্চিত।
গানের লিঙ্কঃ 





01 Chinat Nahi.wma




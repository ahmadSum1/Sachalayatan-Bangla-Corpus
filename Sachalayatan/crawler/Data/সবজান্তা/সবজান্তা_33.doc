বন্ধ জানালা...



০০

আমি এমনিতে আধুনিক বাংলা  ব্যান্ডের গান অনেক শুনি বলা যাবে না, তবে ব্যতিক্রমধর্মী এবং ভালো লিরিকসের যে কোন গানই অন্তত একবার শুনে দেখি সাধারণত।  শিরোনামহীনের সাথে পরিচয় এমনভাবেই। 
শিরোনামহীনের প্রথম এলবাম বের হওয়ার কিছুদিনের মধ্যেই বুয়েট জীবন শুরু। ঢুকেই শুনতে পেলাম শিরোনামহীন বুয়েটেরই ব্যান্ড, সেই থেকে বুয়েটের কনসার্ট মানেই শিরোনামহীন কিংবা আমাদের চিৎকার করে, "তুমি চেয়ে আছো তাই ..." গেয়ে যাওয়া।
আমার এখনো খেয়াল আছে, দ্বিতীয় সেমিস্টারে টার্ম শেষের দিন, বিরস বদনে হেঁটে চলছি এসি সার্কিটের ল্যাব কুইজ দিতে। যাওয়ার সময় ক্যাফের সামনে দেখি কনসার্টের স্টেজ রেডি ( খুব সম্ভবত '৯৮ ব্যাচের র‌্যাগের কনসার্ট ), আর জ্যামিং করছে শিরোনামহীন। অবাক বিস্ময়ে দেখলাম, স্টেজে বসে কে যেন সেতার বাজাচ্ছে ! 
হ্যা, শিরোনামহীনের সাথে সে সময় সেতারবাদকও ছিলো। সেই জ্যামিং শুনতে যেয়ে কুইজে যেতেই দেরি হয়ে গিয়েছিলো প্রায়। যা হোক, এরপর আরো অনেকগুলি বছর কেটে গেল আমাদের বিশ্ববিদ্যালয় জীবনে, যার মধ্যে কনসার্টের সংখ্যা নেহায়েত কম না - তাই শিরোনামহীনের গানও শুনেছি সামনা সামনি অনেকবার।
০১

শিরোনামহীনের সব গানই আমার কাছে এমনটা যদি দাবি করি, তবে সত্যি বলা হবে না। কিছু গান মাত্রাতিরিক্ত চড়া সুরের মনে হয়, কিছু গানে মনে হয় সুরের খামতি, আবার কিছু কিছু গান অনেক বেশি পছন্দ। 
"তুমি চেয়ে আছো তাই" - মোটামুটিভাবে বিখ্যাত গান ( অনেকখানি অবদান ফারুকীর, যিনি "একান্নবর্তী" নাটকে গানটা শুনিয়েছিলেন )। এছাড়া ওই এলবামের আরেকটা গানের কথা না বললেই না, "হয় না এমন তো আর হয় না, নদীর বুকে বৃষ্টি ঝরে, পাহাড় তারে সয় না"।








     Get this widget 
|
     Track details  
|
 		eSnips Social DNA    





গানঃ তুমি চেয়ে আছো তাই...
সে'বার আমি যাচ্ছিলাম প্রথমবারের মত দার্জিলিং-এর দিকে। নিউজলপাইগুড়ির পর একটা জায়গা আছে, সেবক। ইন্ডিয়ায় জীবনে প্রথমবার ট্রেনে উঠে কিছুটা বিরক্ত, এর আগে কখনো এতো লম্বা জার্নি করিনি দেশে। তাছাড়া মেজাজ কিছুটা খিঁচড়ে ছিলো আরো নানা কারণেও। এমনি সময় সেবকে ঢুকে বিস্ময়ে আমার নিঃশ্বাস বন্ধ হয়ে এসেছিলো - পুরো পাহাড়ি একটা এলাকা, চারপাশে ঘন সবুজ গাছ গাছালি, নিচ দিয়ে বয়ে চলেছে খরস্রোতা তিস্তা আর আকাশে ঘন কালো মেঘ। একটু পরই শুরু হল প্রবল বর্ষা, মাথায় ঘুরতে লাগলো, " নদীর বুকে বৃষ্টি ঝরে, পাহাড় তারে সয় না..."








     Get this widget 
|
     Track details  
|
 		eSnips Social DNA    





গানঃ হয় না, এমন আর হয় না 
০২

আমরা তখন বুয়েটের মাঝামাঝি পর্যায়ে আছি সম্ভবত, বের হল শিরোনামহীনের দ্বিতীয় এলবাম, "ইচ্ছে ঘুড়ি"। সত্যি কথা বলতে কী, এই এলবামের অধিকাংশ গানই আমার তেমন পছন্দ হয় নি, তবে "ইচ্ছে ঘুড়ি" গানটা খুব বেশি পছন্দ হয়ে গিয়েছিলো। আর আরেকটা গান, সে'টার নাম "ক্যাফেটেরিয়া"।
বুয়েট কিংবা যে সব বিশ্ববিদ্যালয়েই ক্যাফেটেরিয়া আছে এবং সে'টাকে ক্যাফে নামেই ডাকেন ছাত্ররা, তাঁরা সবাই হয়তো এই গানটায় নস্টালজিক বোধ করেন। আমার সিনিয়র ব্যাচের বহু র‌্যাগের কনসার্টে দেখেছি, শিরোনামহীন যখন এই গানটা গাইছে, সবার মুখ বিষণ্ণ, কারো বা চোখের কোনে চিকচিক করছে জল, কেউ কেউ সবার সামনেই চোখ মুছছেন।
আমাদের সময়ও ব্যতিক্রম হয় নি। শিরোনামহীন গাইছে, আমরা শুনছি। হঠাৎ শুরু হল "ক্যাফেটেরিয়া" । গানের প্রতিটা লাইনই যেন ভেতরটাকে একদম দুমড়ে মুচড়ে দিতে লাগলো আমাদের সবাইকে, গত পাঁচটা বছর যাদের কাছে ক্যাফে কিংবা এর সামনের খোলা চত্বরটা ঘরবাড়ির মতোই হয়ে গিয়েছিলো।








     Get this widget 
|
     Track details  
|
 		eSnips Social DNA    





গানঃ ক্যাফেটেরিয়া 
০৩

আজ কিছুক্ষণ আগে খেকশিয়াল ফেসবুক চ্যাটে একটা লিঙ্ক দিয়ে বললেন দেখার জন্য।
শিরোনামহীনের নতুন এলবাম, "বন্ধ জানালা" । নাম গানটার মিউজিক ভিডিও দেখে আমিও খেকশিয়ালের মতোই মুগ্ধ ! সত্যি স্বীকার করতে হবে, বাংলাদেশে পাল্লা দেওয়ার মতো, বলার মত একটা মিউজিক ভিডিও হল। আধুনিক পোষাক পরিয়ে, ব্লার স্ক্রীনে স্লো মোশনে ভিডিওই যে শুধু মিউজিক ভিডিও না, সে ধারণা থেকে অন্তত বের হয়ে আসতে পেরেছে।
মূলত, এই গানটা সচলের সবার সাথে শেয়ার করার জন্যই লিখতে বসেছিলাম। ছোট্ট একটা জিনিশ লিখতে যেয়ে এত বড় লেখা পয়দা করে ফেললাম !
হাতে সময়ের অভাব আর নেটের স্পীডের বাড়াবাড়ি রকমের সমস্যা না থাকলে, একটু দেখতে পারেন।



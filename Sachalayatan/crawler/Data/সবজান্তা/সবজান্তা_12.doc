ডেইলি মেইল 



০১
সারা সপ্তাহ নানাবিধ মানসিক এবং শারীরিক পরিশ্রমের পর ঢাকা শহরের বাইরে যাওয়াটা একরকম জরুরী হয়ে পড়েছিলো। মহামতি ওডিনের সাথে কথাবার্তা বলে দেখা গেলো উনার চিন্তাভাবনাও কাছাকাছি- গতকাল সকালেই তাই আমি, মহামতি ওডিন, মহাকবি তারেক রহিম আর মহামতি ওডিনের বন্ধু সুমন ভাই মিলে বালিয়াটি আর পাকুটিয়ার জমিদারবাড়িতে গেলাম।
মজার ব্যাপার হলো পাকুটিয়া আর বালিয়াটি জায়গা দুটি মাত্র সাত কিলোমিটার দূরে হলেও, বালিয়াটি পড়েছে মানিকগঞ্জে আর পাকুটিয়া টাঙ্গাইলে। যদিও বালিয়াটির জমিদারবাড়ির নামই বেশি শোনা যায়, আর সেখানে রীতিমতো সংরক্ষণ করে মিউজিয়াম খোলা হয়েছে দর্শনার্থীদের জন্য- আমার কাছে বালিয়াটির চেয়ে পাকুটিয়ার জমিদার বাড়িই বেশি ভালো লাগে। পাকুটিয়ার জমিদারবাড়ির স্থাপত্যশৈলী অনেক বেশি নান্দনিক এবং যথেষ্ট স্পেসের ব্যবহার আছে। বিশেষত তাদের নাট্যমঞ্চটা তো অসাধারণ! পাকুটিয়ার জমিদারবাড়ি দেখে একটা ব্যাপারে আমরা একমত হলাম যে, টাকাপয়সা হয়তো আজকালকার বড়লোকদের অনেকই আছে, তবে রুচির ব্যাপারটা দিন দিন একদম অদৃশ্য হয়ে যাচ্ছে- অন্তত আমাদের চারজনের পর্যবেক্ষণ সেরকমই। ঘোরাঘুরি শেষে বাসায় আসতে আসতে রাত হয়ে গেল; তবুও অনেকদিন পর ঢাকার বাইরে একটু সময় কাটাতে পেরে শরীর এবং মন-দুইই বেশ প্রফুল্ল এখন।
০২
আজ সকালে ঘুম থেকে উঠলাম প্রায় বারোটার দিকে। সারা সপ্তাহ দৌড়ঝাঁপের পর সপ্তাহান্তের এই দুটা দিনের ঘুমের দিকেই তাকিয়ে থাকি। গতকাল ঢাকার বাইরে যাওয়ার কারণে আজ আমার উপর গুরুদায়িত্ব ছিলো একদিন দিয়েই বাকি ছয়দিনের ঘুম পুষিয়ে দেওয়ার। বারোটায় ঘুম থেকে উঠে মনে হলো খুব একটা সুবিচার করতে পারিনি আমার উপর অর্পিত দায়িত্বের প্রতি। প্রাতঃক্রিয়াদি সেরে নেটে বসে কথা বলতে শুরু করলাম ভুল সময়ের মর্মাহত বাউলের সাথে। বাউল সাহেবের অঞ্চলে অনেকদিন ধরেই রেইনি সিজন চলছে দেখে অহংকারে বাউল সাহেবের পা মাটিতে পড়ে না। যখনই জিজ্ঞেস করি, “কেমন আছেন?”, প্রত্যুত্তরে ইনিয়ে বিনিয়ে কোন না কোনভাবে তিনি জানান যে বাইরে খুব বৃষ্টি হচ্ছে। আজকেও যখন জানালেন তার অঞ্চলে বেশুমার বৃষ্টি হচ্ছে, আমি বাস্তবিকই হতাশ হয়ে গেলাম। গত দুইদিন ধরে ঢাকাতে বিরক্তিকর রকমের গরম। সে ব্যাপারে তার কাছে একটু হাহুতাশ করতে না করতেই দেখি ঢাকার আকাশ কালো করে মুষালধারে বৃষ্টি শুরু হলো। বাউলের ঐশ্বরিক ক্ষমতায় মুগ্ধ হয়ে উনাকে আর বিশেষ ঘাঁটালাম না !
এরই মধ্যে ফেসবুকের ফীড চেক করতেই নানা স্ট্যাটাস চোখে পড়লো বুয়েটের সাম্প্রতিক আন্দোলন নিয়ে। নিজের যৎসামান্য অভিজ্ঞতা থেকে জানি যে বুয়েটের আন্দোলন ছাত্র এবং শিক্ষকদের পক্ষ থেকে যতো মহৎ লক্ষ্যেই চালানো হোক না কেন, কিছু ব্যাপারে ঘোর অনিশ্চয়তা রয়েছে। অবশ্য পরিচিত কয়েকজন প্রাক্তন শিক্ষার্থী যে সেই ব্যাপারগুলি আলোচনা করে অনেকের বিরাগভজন হয়েছেন, সেটাও চোখে পড়েছে। মানুষের সৎ আন্দোলনকে আমি সম্মান জানাই, কিন্তু একই সাথে আমি আসলে ভবিষ্যতের দিকেও তাকাতে আগ্রহী। আজ যেই ভিসি এবং প্রোভিসির পদত্যাগ সবাই চাইছেন, তারা কি জানেন এর পরের ভিসি কে হবেন? এটা মোটামুটি নিশ্চিত যে সরকারি দলের সমর্থক কেউ একজনই হবেন এবং অবশ্যই পলিটিক্যাল বিবেচনায়। এখনকার আন্দোলনের পুরোভাগে তড়িৎকৌশল বিভাগের অত্যন্ত “স্বনামধন্য” একজন শিক্ষককে দেখতে পাই এবং কানাঘুষা শোনা যায় যে তিনি সরকারদলীয় হওয়া সত্বেও বর্তমান ভিসির বিরুদ্ধে অবস্থান নিয়েছেন একটি বিশেষ স্বপ্ন পূরণেই- ঘটনা যদি সত্যি হয়, এতে কি বুয়েটের আকাশের মেঘ কাটবে? ছাত্ররা নিশ্চয়ই ছয়মাস পর পর ভিসি বদলাও আন্দোলনে যেতে পারবে না! সমস্যাটার একটা কার্যকরী সমাধান বের করাটাই মঙ্গলের। আমি আশা করি আজ যারা আন্দোলন করছেন, তারাও ব্যাপারটা ভাবছেন। মনে রাখা দরকার যে যে কোন ধরনের ঝামেলাতে ছাত্ররাই সবচে বেশি ভুক্তভোগী। কাজেই নিজের ভালোটা আশা করি তারা নিজেরাই বুঝবেন।
০৩
একটা বিষয় আমি অবাক বিস্ময়ের সাথে লক্ষ্য করলাম- গত চারদিন ধরে সিএনজি চালকদের যে ধর্মঘট চলছে, তা এখনো থামেনি এবং থামার লক্ষণও দেখা যাচ্ছে না।  প্রথমে ধর্মঘট করার কথা ছিলো মালিক সমিতির, পরবর্তীতে সরকারের সাথে আলোচনার পর তারা ধর্মঘট প্রত্যাহার করলেও চালকেরা ধর্মঘট চালিয়ে যাচ্ছেন। ঢাকার মতো জনবহুল শহরে, যেখানে পাবলিক ট্রান্সপোর্ট বলতে গেলে কিছুই নেই, সেখানে সিএনজি না থাকার মানে কী ভয়াবহ সেটা যে কেউ আন্দাজ করতে পারবেন। আশ্চর্য ব্যাপার হলো এই ব্যাপারে কোন মিডিয়াতেই খুব বেশি গুরুত্ব দেখছি না। সরকারের তরফ থেকেও কোন পদক্ষেপের কথা জানি না- শুধু গতকাল সিএনজি চালকদের সমাবেশে পুলিশের লাঠি হামলার খবর ছাড়া। আবুলকে বাঁচাতে সরকার হঠাৎ করে তার আত্মসম্মানবোধের মিনার দাঁড় করিয়েছে- আপামর জনগণ একবেলা কম বাজার করার প্রতিশ্রুতি দিয়ে পদ্মাসেতু বানানোর ব্যাপারে কথা দিয়েছে, হিন্দি সিনেমা নায়ক এর মুগ্ধভক্ত, আমাদের যোগাযোগমন্ত্রী ড়্যাম্বোর মতো অতর্কিতে বিআরটিএতে হানা দিচ্ছেন, শুধু সিএনজি সমস্যারই কোন সমাধান হচ্ছে না। আগামীকাল থেকে আবার অফিস শুরু হয়ে যাচ্ছে- সিএনজি ছাড়া কী দশা হবে সেটা ভাবতেই আতংক লাগে ! আর দেশের মিডিয়ার  কাছেও সম্ভবত মধ্যবিত্তের সমস্যার দাম তুলনামূলক কম, এ কারণেই ঢাকাশহরে সিএনজি চলাচল বন্ধ হওয়ার পর চারদিন পার হয়ে গেলেও তাদের বিশেষ মাথাব্যথা নেই।
০৪
বিক্রম সিং-এর নাম শুনি মোহন সিং এর ছেলে হিসেবেই। আমি মোহন সিং এর গানের ভক্ত, বিশেষত তার গলাতে “এ কী লাবণ্যে পূর্ণ প্রাণ” অপূর্ব লেগেছিলো। বিক্রম সিং এর গানও সেই সুবাদে ইউটিউবে কিছু শুনেছিলাম। পরে  অবশ্য জেনেছিলাম যে বিক্রম সিং মারা গিয়েছেন ২০০৯ সালে। আজ দুপুরে আকাশ যখন ঘোরতর কৃষ্ণবর্ণ তখন অলসভাবে ইউটিউব থেকে ছেড়েছিলাম বিক্রম সিং এর গাওয়া, “নয়ন তোমারে পায়না দেখিতে”। অপরিণত বয়সে বিদায়ের যে ব্যথা, তার সাথে বিক্রম সিং এর উদারগলায় গানটা মিলেমিশে একদম চুরমার করে দিচ্ছিলো। হায়... পৃথিবীর সব ভালোই কি ক্ষণস্থায়ী ?



একজন মুক্তিযোদ্ধাকে বাঁচাতে আমাদের লড়াই - আপডেট ১



গতকাল ছবির হাটে আমরা বেশ কিছু ব্লগার সমাবেত হয়েছিলাম, এজেন্ডা ছিলো আমাদের সহব্লগার জিফরান খালেদের বাবা, মুক্তিযোদ্ধা এস,এম খালেদকে বাঁচাতে আমরা কী কী করতে পারি। গতকালের সভায় এসেছিলেন আরিফ জেবতিক, শাহেনশাহ সিমন, নজরুল ইসলাম, গৌতম, তারেক, আকতার আহমেদ, আহমেদুর রশীদ, এনকিদু, মুস্তাফিজ, মাহবুব লীলেন, টুটুল, রাসেল, মৃদুল আহমেদ, ফারুক ওয়াসিফ সহ আরো অনেকে (যাদের নাম মনে করতে পারছি না এই মুহূর্তে আশা করি মার্জনা করবেন)।
গতকাল সভায় যা আলোচনা হয়েছে, তার মধ্যে প্রধান হচ্ছে, প্রথম আলোতে অতিদ্রুত একটি লেখা যাবে সাহায্যের আবেদন জানিয়ে। এর পরপরই আমরা যত দ্রুত পারি একটা মানববন্ধনের আয়োজন করবো, যাতে দেশের সমস্ত মিডিয়াকে ডাকা হবে। এছাড়া দেশের মূল ধারার সমস্ত পত্রিকাতেই সাহায্যের আবেদন সংক্রান্ত লেখা ছাপানোর ব্যাপারেও সিদ্ধান্ত নেওয়া হয়েছে। মূলত প্রথম পর্বে জনসংযোগের এই অংশটুকু  আগামী সপ্তাহের মধ্যে সফলভাবে শেষ করতে পারলে এর পরবর্তীতে শুরু হবে টাকা তোলার পরবর্তী পর্যায়।
এছাড়া এরই মধ্যে শান্তা মারিয়াম বিশ্ববিদ্যালয়ের সাথে কথা হয়ে গিয়েছে, তারা সম্ভাব্য সব ধরনের সহযোগিতার আশ্বাস দিয়েছেন। এছাড়া আরো কয়েকটি বিশ্ববিদ্যালয়ের সাথেও এ' নিয়ে কথা বার্তা হচ্ছে।
মুক্তিযোদ্ধা এস, এম খালেদের চিকিৎসার্থে আমাদের প্রয়োজন নব্বই হাজার ইউ এস ডলার। এই বিশাল অংকের টাকা তোলা হয়তো দুরূহ হতে পারে কিন্তু আমরা নিশ্চিতভাবেই বলতে পারি অসম্ভব না। যিনি নয়মাস অস্ত্র হাতে নিয়ে নিজের জীবনকে ঝুঁকির মুখে ফেলে যুদ্ধ করে দেশকে স্বাধীন করেছেন, আজ তাঁর দুঃসময়ে তাঁর পাশে দাঁড়ানোকে আমরা কোন মহৎ মানবসেবা মনে করি না, আমরা শুধু ভাবি একজন মুক্তিযোদ্ধার প্রতি কৃতজ্ঞতা প্রকাশের খুব ক্ষুদ্র সুযোগ এ'টি, যেটাকে আমরা হারাতে চাই না। 
সবার সহযোগিতা পেলে যে এর চেয়ে বেশি অংকের টাকাও আমরা তুলে ফেলতে পারি তেমন নজিরও আছে এ দেশে। সচলায়তনের সবার কাছে তাই অনুরোধ রইলো, আর্থিক সাহায্যতো বটেই সেই সাথে মূল্যবান পরামর্শ দিয়ে আমাদের এই প্রচেষ্টাকে ঋদ্ধ করতে।
আমরা সবাই নিশ্চিত, আমরা পারবো - বাকি রইলো শুধু আপনাদের সহযোগিতা । আশা করি এই যুদ্ধে আমরা আপনাদের সবাইকে পাশে পাবো।
একটা অংশ লেখায় যোগ করতে ভুলে গিয়েছিলাম। যারা  সরাসরি অর্থ সাহায্য করতে ইচ্ছুক, তাঁরা আগামী শুক্রবার বিকাল বেলা আমাদের সাথে দেখা করে টাকাটা দিয়ে যেতে পারেন। কাজেই সবার প্রতি অনুরোধ রইলো সবাই সাধ্যমত নিজের এবং আশে পাশের ইচ্ছুক প্রিয়জন, পরিচিতজনদের থেকে সংগ্রহ করে যেন শুক্রবারদিন যোগাযোগ করেন। শুক্রবারের সমাবেশের সময় এবং স্থান শুক্রবারের আগেই পোস্টে জানিয়ে দেওয়া হবে। 


ক্লিশে দৃশ্য, ক্লিশেতর অনুভূতি, ক্লিশেতম লেখা



০০

দাঁড়িয়ে ছিলাম কোন একজনের অপেক্ষায়, বনানীতে। বনানীতে চমৎকার একটি রেস্তোরা আছে, শালিমার। মূলত বড়লোকদের রেস্তোরা, তবে টিউশনির বেতন পেলে আমরাও সেখানে যাই মাঝে মধ্যে। সেদিন অবশ্য ছিলো প্রথম রোজা, বিকাল ৪টার সময় তাই ইফতার ছাড়া অন্য কিছু পাওয়ার কোন সম্ভাবনা ছিলো না। যার প্রতীক্ষায় দাঁড়ানো, সে একটু আগেই ফোনে জানিয়েছিলো শালিমারের সামনে থাকার জন্য। তাই ডানে বামে বেশি না নড়ে, দাঁড়িয়েছিলাম ওখানেই
০১

একটা ছোট্ট ছেলে, বয়স কত হবে ? পাঁচ কি ছয়, অনেক ক্ষণ ধরেই আমার সামনে ঘুরঘুর করছিলো। ফোনে ব্যস্ত থাকার কারণে, এতক্ষণ ওর দিকে তাকানোর সময় হয় নি ; এবার ফোন রাখতেই ওর দিকে নজর পড়লো।
নাহ, ও আসলে আমার সামনে ঘুরঘুর করছে না। ও ঘুরছে শালিমারের সামনে সুন্দর করে সাজিয়ে রাখা লোভনীয় সব ইফতার সামগ্রীর সামনে। ভালো মত চোখের দিকে তাকালেই বোঝা যায় বেচারা ভীষণ ক্ষুধার্ত। বার বার এসে ঘুরে যাচ্ছে থরে থরে সাজিয়ে রাখা চোখ ধাধানো সব খাওয়ার সামনে। কিছুই বলছে না, কারো কাছে খাওয়াও চাইছে না, শুধুই মৃদু মৃদু হাসছে। খালি গা, হাফ প্যান্ট পড়া, সারা গায়ে ধুলি মাখা ছেলেটার চোখের মধ্যে কিছু একটা ছিলো - অনেকক্ষণ চেষ্টা করেও চোখ ফেরাতে পারলাম না।
নাহ ছেলেটা আমার কাছে টাকা চায় নি - সে শুধু অপলক দৃষ্টিতে তাকিয়ে ছিলো খাওয়াগুলির দিকে, সে দৃষ্টিতে ছিলো না কোন লোভ, ছিলো ভয়াবহ ক্ষুধা। কিন্তু আশ্চর্য ঠোটে এক চিলতে হাসি সারাক্ষণ।  এরই মধ্যে সে জায়গায় ভীড় জমে গিয়েছে, শহরের অনেক গাড়িওয়ালা লোকই গাড়ি থামিয়ে ইফতার কিনে নিয়ে যাচ্ছে - এদেরই একজন কশে ধমক দিলো, - "যা সর এখান থেকে" । কি আশ্চর্য! ধমক খেয়ে হাসিমুখেই সরে গেল সেই ছোট্ট ছেলেটা।
আমি কোন মহাপুরুষ না, সাধারণ চামড়া-মাংসের মানুষ। তবু কেন জানি মনটা একটু খারাপ হয়ে গেল। ঠিক করলাম, যত দামই হোক এর এক বাক্স ইফতারি এই বাচ্চাটাকে কিনে দিয়ে যাবো। কিন্তু ওই যে বললাম, আমি সাধারণ চামড়া-মাংসের মানুষ - তখনোই একটা জরুরী ফোন এল, আমি কথা বলতে বলতে সামনে এগিয়ে গেলাম, পিছে পড়ে রইলো নাম না জানা, হাস্যোজ্জ্বল, ক্ষুধার্ত কোন এক শিশু।
ওর কথা আমার আবার মনে পড়লো প্রায় ৩০ মিনিট পর, যখন আমি বাসের সীটে বসা। ওর হাসি, ক্ষুধা কিংবা ওর গায়ের ধুলা-বালি সব কিছু থেকেই তখন আমি অনেক দূরে।
০২

অনেক চিন্তা করেই লেখার শিরোনাম এটা ঠিক করেছি।
এরকম কাহিনী আমরা কমপক্ষে ১০০টা বইপত্রে পড়েছি, কমপক্ষে ১০০০টা নিজের চোখে দেখেছি। এই কাহিনীর কোন বিশেষত্ব নেই - একই চর্বিত চর্বন।
শিল্প-সাহিত্যের সমালোচনায় গুনীজনেরা একটা শব্দ ব্যবহার করেন,"ক্লিশে (Cliché)".অনেক ভেবেচিন্তে আমিও এই শব্দটাই বেছে নিলাম। মানুষের অনুভূতি সুরসুরি দেওয়ার জন্য এসব কাহিনী বড্ড পুরানো। কে জানে হয়তো এ দৃশ্যকেই পুঁজি করেই কোন হিট কমার্শিয়াল বাংলা সিনেমা হতে পারে।
০৩

সারাক্ষণ সচেতন ভাবেই শিল্পমনস্ক হতে চাই, সবকিছুতেই শিল্প খুঁজি, খোঁজ করি জীবন-যন্ত্রনার মত কঠিন শব্দের। জানতেও পারি না, জীবন যন্ত্রনা এসে দেখা দিয়ে যায় অর্ধনগ্ন ধুলিমাখা এই শিশুর রূপে, অকপট সত্যি যেন হঠাৎ করেই খুব ব্রাত্য করে দেয় মেকি শিল্পের সন্ধানকে।
অগোচরে হয়তো হঠাৎই চোখের কোণে এক বিন্দু জল চলে আসে ......


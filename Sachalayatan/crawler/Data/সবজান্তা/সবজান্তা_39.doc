শুভ জন্মদিন !



আমি মানুষের দ্বারা প্রভাবিত হই।
আমি মানুষের দ্বারা প্রভাবিত হই না।
দু'টি কথাই আমার জন্য সমানভাবে সত্য। খুব ছোটবেলায় মা বলতো, "দেখ বাবা, ওই ছেলে কত সুন্দর পড়াশোনা করে, ক্লাসে ফার্স্ট হয়। তুই একটু পড়তে পারিস না ?" মা'র কাছ থেকে কমপক্ষে এক লক্ষ বার শোনা এই কথা কোনকালেই আমার মনে তেমন আচঁড় কাটে নি, ওইসব ভালো ছেলেদের দ্বারা কোনকালেই তেমন প্রভাবিত হই নি। এমনকী পার করে আসা  জীবনে অনেকেরই অনেক চমৎকার সব গুন দেখেছি, মুগ্ধ হয়েছি কিন্তু কোন এক বিচিত্র কারণে প্রভাবিত হই নি!
তবু কিছু কিছু মানুষের চিন্তার ধরণ, জ্ঞান কিংবা ব্যক্তিত্ব আমাকে মুগ্ধ করে। খুব সচেতনভাবে, সজ্ঞানেই আমি তাঁদের দ্বারা প্রভাবিত হই। তেমনি একজন মানুষ সচলায়তনেও আছেন। যিনি আমাকে শিখিয়েছে চমৎকার সব চলচ্চিত্র দেখতে। যার কাছেই প্রথম সন্ধান পাই চমৎকার সব গানের। 
গান-ছবি তো অনেকেই শুনে-দেখে, এতে আর তবে নতুনত্ব কী ?
নতুনত্ব এ'টাই, প্রতিটি ছবি সম্পর্কেই তাঁর একদম নিজস্ব একটা চিন্তা, দর্শন থাকে যা কারো কাছ থেকে ধার করা নয়। উনার নিজস্বতাই উনাকে আলাদা করেছে অন্য সবার থেকে।
বহু অনলাইনে যুদ্ধে যিনি আমার পাশে ছিলেন সবসময়, আমার বহু অখাদ্য কুখাদ্য ছাইপাশ লেখাকে যিনি নির্দ্বিধায় পড়ে মতামত জানান।
আজ তাঁর জন্মদিন।
আমাদের সবার প্রিয় ব্লগার খেকশিয়াল, যিনি আমার কাছে আমার সত্যিকারের বড় ভাইয়ের মতোই - আজ তাঁর জন্মদিন।
কোন কথার না কথা না, আমি সত্যিই চাই উনি যতদিন বেঁচে থাকুন না কেন, সুস্থভাবে বাঁচুন আর এখনকার এই গানপাগল, ছবিপাগল মানুষ হিসেবেই বাঁচুন।
শুভ জন্মদিন।

কৌশিকদা ওরফে খেকশিয়ালের জন্মদিন উপলক্ষে আরো একটা লেখা লিখেছেন ব্লগার দৃশা।। দু'জনই আগে লিখে ফেলায় দু'জনই দু'জনকে খানিকক্ষণ "আপ পেহেলে" বলে ভদ্রতা দেখলাম। শেষ পর্যন্ত ভদ্রতার গুষ্টি কিলিয়ে আমার লেখাটাই প্রথম পাতায় দিয়ে দিলাম। তবে ব্লগার দৃশার নিজের ব্লগে রাখা গান সমৃদ্ধ পোস্টটা চমৎকার, না পড়লে/শুনলে মিস করবেন - সন্দেহ নেই।


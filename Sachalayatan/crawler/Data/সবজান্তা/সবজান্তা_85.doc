শিরোনামহীন



মাঝে মাঝে মাঝরাতে ঘুম ভেঙ্গে যায়, তখন শতচেষ্টাতেও আর দু চোখের পাতা এক করতে পারি না। অধিকাংশ রাতেই উঠে বসে কম্পিউটারে কিটারো কিংবা সিক্রেট গার্ডেন শুনতে থাকি। রাতগুলি যেন অদ্ভুত এক বিষন্নতার সুরে মিশে যায়। বারান্দার দরজা খুলে চুপচাপ তাকিয়ে থাকি আকাশের দিকে, দেখতে থাকি মেঘেদের চলে যাওয়া। দ্রুত মেঘেরা একে অপরের থেকে সরে যেতে থাকে, কখনো ঢেকে দেয় চাঁদকে। ক্রমশ এক ঘোর পেয়ে বসে আমাকে, সেই ঘোরে মনে হতে থাকে আমিও এক টুকরো মেঘ, ভেসে চলছি অনাদিকাল থেকে। আবার মাঝে মাঝে মনে হয়, আমি মেঘে ঢাকা কোন রাতে সমুদ্রতীরে নিঃস্তব্ধ বসে থাকা রাত জাগা কোন পাখি। ইচ্ছে করে এই গভীর রাতের সাগরপাড়েই চুপচাপ বসে কাটিয়ে দেই অনন্ত কাল। এমন এক একটা রাতেই অনুভব করি, নিঃসঙ্গতা আসলে আমাদের রক্তে মিশে আছে -  মনে হয় আমরা সবাই আসলে এক একজন কর্নেল অরলিয়েনো বুয়েন্দিয়া, বেঁচে আছি যার যার নিঃসঙ্গতার একশ বছরে।


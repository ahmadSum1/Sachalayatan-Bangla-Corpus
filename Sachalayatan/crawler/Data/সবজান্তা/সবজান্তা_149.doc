ধর্মের ঢোল বাজলো, দেরিতে হলেও



গত কয়েকদিনের কুফা কাটিয়ে অবশেষে জয়ের দেখা পেলাম ইউরোতে। বাংলাদেশ সময় রাত ৩টা বেজে ২৯ মিনিটেও তাই বেশ ফুরফুরে লাগছে।
ইতালী-স্পেন এর খেলা। যদিও ইতালী টুর্নামেন্টের শুরু থেকে তেমন ছন্দে নেই, আর স্পেন তার উল্টোভাবেই বেশ ভালো মেজাজে - কিন্তু তাতে কী ? সবাই জানে যে, গ্রুপের পারফরম্যান্সের কোন দামই নেই নকআউটে, অন্তত আগের খেলাগুলি তেমন সাক্ষ্যই দেয়। ইতালীর জয় নিশ্চিত ধরেই তাই খেলা দেখতে বসেছিলাম। 
ইতালী খেলার মধ্যে তেমন কোন চোখে পড়ার উন্নতি করতে পারেনি, বরং সারাটা খেলাই খেলেছে দুর্বল দল হিসেবেই। যদিও ১২০ মিনিটের স্কোরলাইন ০-০, কিন্তু তা সব কিছু ব্যাখ্যা করে না। সারা খেলাতেই ইতালী ধুঁকেছে, বল ছিলো স্পেনের খেলোয়াড়দের পায়েই। ইতালী যে কয়েকবার বল পেয়েছে প্রায় সে কবারই তাদের সবচেয়ে বড় অভিশাপের নাম লুকা টনি। এত পরীক্ষিত একজন খেলোয়াড় কিভাবে বার বার শুধু মাত্র পা বাঁধাতেই ভুল করে, সেটা নিয়ে নিশ্চয়ই গবেষণা হতে পারে। বেশ কয়েকবার নিশ্চিত গোলের হাত থেকে বেঁচে গিয়েছে ইতালী ভাগ্যের সহায়তায়, আর কয়েকবার ডিফেন্সের সহায়তায়। তবে সবচেয়ে দৃষ্টিকটু ছিলো প্রথমার্ধে ইতালীর ডি বক্সের মধ্যে স্পষ্ট একটা ফাউল না দেওয়া। মনে মনে ভাবছিলাম, এমন অবিচার কি সইবে কপালে ? 
নাহ, যা ভেবেছিলাম তাই হয়েছে। দেরিতে হলেও ধর্মের ঢোল বেজেছে, ক্যাসিয়াস পাঁচটার মধ্যে দুটো শট আটকে দিয়ে স্পেনকে নিয়ে গিয়েছে সেমি ফাইনালে, প্রায় চব্বিশ বছর পর।
পুনশ্চঃ অবশ্য একটা বিপদ হল। রাশিয়ার খেলার ফ্যান হয়ে গিয়েছি গত কাল, সেমিতে তাই রাশিয়ার বিপক্ষে সমর্থন করতে বেশ কষ্ট হবে।


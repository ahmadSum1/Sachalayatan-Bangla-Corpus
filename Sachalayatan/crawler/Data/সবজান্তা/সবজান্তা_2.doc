বাস্তুহারা



০১
রাতের খাওয়া দাওয়া শেষ করে অলসভাবে স্ক্রল করে যাচ্ছি বাংলা অনলাইন পত্রিকাগুলি। আজ পাঁচই জানুয়ারি, কোথাও কি কিছু হচ্ছে? দেশ কিংবা জাতি নিয়ে চিন্তার চেয়েও বড় চিন্তা, বাবা-মা এবং স্বজনদের যারা দেশে আছেন, তাদের নিয়ে। চোখে দেখে বিচার করার ক্ষমতা যেহেতু নেই, পত্রিকা দেখেই পরিস্থিতি বোঝার চেষ্টা করি। পত্রিকার আর ফেসবুকের হোমফীডে চোখ বুলাতে বুলাতে মনে হলো, আজ ঢাকার পরিস্থিতি বেশ ভালোই গুরুতর। বাসায় ফোন করে বার বার করে বাবা'কে বললাম, কিছুতেই যেন আজ বের না হয়। কথা শেষ করে বেশ নিশ্চিন্ত বোধ করলাম। দেশের বাইরে আমি নিরাপদ আছি- যদি আমার কথামতো বাবা-মা কেউ বাসা থেকে বের না হয়, হয়তো তারাও নিরাপদ থাকবে। বাকিদের কী হবে, তা অবশ্য জানি না।
০২
গত কিছুদিনের মধ্যে সামাজিক এবং অসামাজিক মাধ্যমে প্রকাশিত দু'টি লাইন আমার চোখে পড়েছে। এর একটি অধ্যাপক মুহাম্মদ জাফর ইকবালের। তার একটি বক্তব্যের সারমর্ম এই যে, তিনি নিজে প্রবাসী অবস্থায় দেশের কোনোকিছুর সমালোচনা করেননি, এবং তিনি বোধ করেন যে, প্রবাসের নিশ্চিন্ত, নিরাপদ জীবনের ছায়াতলে থেকে দেশের সমালোচনা করাটা অনুচিত। অপর বক্তব্যটি, গায়ক/সংগীত পরিচালক ফুয়াদ আল মুক্তাদিরের ফেসবুক স্ট্যাটাস। গতকাল তার গাড়িতে আক্রমণ হয়েছে, কাঁচ ভেঙ্গে গেছে, তারা সামান্য আহত, আতংকিত। দেশকে গালিগালাজ করে তিনি নিজের রাগ ঝেড়েছেন। দু'টি বক্তব্য নিয়েই কম-বেশি সমালোচনা দেখতে পেয়েছি।
মুহাম্মদ জাফর ইকবালের কথাটা প্রবাসীদের আঘাত করেছে। তারা দেশের বাইরে থাকেন, শুধুমাত্র এই জন্যেই দেশের ব্যাপারে তাদের দেশ নিয়ে কোনো চিন্তা থাকতে পারবে না, কথাটা আসলেই যৌক্তিক না। বাংলাদেশের মতো অতি ঘনবসতির দেশে কিছু মানুষের প্রবাসী হওয়াটা শুধু স্বাভাবিক নয়, জরুরীও বটে। প্রবাসীদের এক অংশ রেমিট্যান্সের মাধ্যমে অবদানও রাখছেন নিয়মিত। তাই দেশ নিয়ে তাদের বলবার অধিকার নেই, এটা অতি আবেগী বক্তব্য বলেই মনে করি। সামান্য প্রবাস জীবনের অভিজ্ঞতায় দেখেছি, কিছু মানুষ তাচ্ছিল্যের সাথে দেশের সমালোচনা করেন। তাতে উদ্বেগের চেয়ে বেশি থাকে বিরক্তি। মুহাম্মদ জাফর ইকবালের বক্তব্য হয়তো এই অংশটিকে উদ্দেশ্য করেই, কিন্তু তাতে বাকিদের প্রতি অবিচার করা হয়।
ফুয়াদ আল মুক্তাদিরকে ব্যক্তিগতভাবে চিনি না, ফেসবুক/টুইটারেও ফলো করিনা। তাই, তার চিন্তার ঘরানা কিংবা রাজনৈতিক  সচেতনতা বিষয়ে তেমন কিছু জানি না। যতটুকু বুঝতে পেরেছি, ব্যক্তিগতভাবে আক্রান্ত হওয়াতে সে বিরক্ত। বিরক্তির চূড়ান্ত প্রকাশ হিসেবে দেশকে কুৎসিতভাবে অপমান করে, বলেছেন ব্লাডি হেল হোল। রাজনৈতিক দুর্বৃত্তপনার শিকার হয়ে, দায়ী রাজনৈতিক দলের বদলে দেশকে গালি দিয়ে ফুয়াদ আল মুক্তাদির কী অর্জন করলেন জানি না। হয়তো দেশ নিয়ে তার পর্যবেক্ষণ এই পর্যায়েরই, হয়তো তীব্র ক্ষোভে হিতাহিত জ্ঞান শূন্য হয়ে তিনি যা মনে আসে, তাই লিখে ফেলেছেন। কিন্তু নিজের দেশকে নিয়ে এই ধরনের মন্তব্য বেদনাদায়ক, অপমানজনক। সেই স্ট্যাটাসের নিচে বেশ কিছু মন্তব্য পড়ার দুর্ভাগ্য আমার হয়েছিলো- কেউ কেউ বিরক্তির সাথে বলেছেন যে, এই কারণেই তারা দেশ ছেড়ে এসেছেন, এবং আর ফিরেও যেতে চান না। ফুয়াদেরও উচিত যত দ্রুত সম্ভব দেশ ছেড়ে চলে আসা। পড়ে কেন জানি না, রাগের চেয়েও বেশি হলো মন খারাপ।
০৩
দু'টি বক্তব্য নিয়ে আমার সাধারণ পর্যবেক্ষণ উপরেই বললাম। কিন্তু সেটা এরকম একতরফা সাদা বা কালো নয়। অতিসরলীকরণের ঝুঁকি নিয়ে আরো কিছু কথা বলি। 
আমি দেশের মানুষের হতাশাটা তাদের মতো করেই বোঝার চেষ্টা করি। আমি দেশ ছেড়ে এসেছি মাত্র কয়েক বছর। এখনো ভুলে যাইনি, প্রতিদিন অফিসে যাওয়ার সময় একটা সিএনজি যোগাড় করার সে প্রাণান্তকর যুদ্ধ, কিংবা ঘন্টার পর ঘন্টা জ্যামে বসে ঘেমে স্নান করার অসহায় দিনগুলি। ভুলে যাইনি দেশ ছেড়ে আসার আগের কয়েকমাস জুড়ে গুলশান বনানী এলাকাতে ল্যাপটপ ছিনতাই, কিংবা রিকশার পিছনে দাঁড়িয়ে ব্যাগ খুলে ল্যাপটপ নিয়ে যাওয়ার ঘটনাগুলি। প্রতিদিন এই যুদ্ধ করে চলতে হয় তাদের, যারা দেশে আছেন, আমাকে কিংবা আমার মতো বহু প্রবাসীকেই না। প্রবাসীদের জীবনে ভিন্ন রকমের সংগ্রাম রয়েছে, যার তীব্রতা সম্ভবত দেশের অনেকেরই চিন্তার বাইরে- কিন্তু সেগুলি অন্তত প্রতিকারহীন কোনো অন্যায় বা অরাজকতা নয়। মুহাম্মদ জাফর ইকবাল কিংবা ফুয়াদ আল মুক্তাদিরের বক্তব্যে আমি তাই অযৌক্তিকতা কিংবা ঔদ্ধত্যের পাশাপাশি দেখতে পাই অসহায়ত্ব। স্বদেশের মঙ্গলচিন্তা আমি যতোই করি, একজন প্রবাসী হিসেবে বহু সামাজিক এবং নাগরিক সুবিধার 'উন্নত বিশ্বে' থেকে, দেশের মানুষের অসহায়ত্ব আমি অনুভব করতে পারি না। আজ আমি যদি বলি, ক্যান্সার আক্রান্ত একজন ব্যক্তির কষ্ট আমি পুরোপুরি অনুভব করতে পারি, তবে যেমন মিথ্যা বলা হবে, তেমনি দেশের সমস্যা আমি দেশের মানুষের মতোই উপলব্ধি করতে পারি, সেটাও তেমনি সত্য বলা হবে না। খুব সামান্য কিছু মানুষ বাদ দিলে, ইচ্ছায় হোক বা অনিচ্ছায়, যারাই দেশে আছেন, তারা এক প্রকারের যুদ্ধ করেই টিকে আছেন। প্রতিবার রাজনৈতিক দুর্বৃত্তপনার কারণে কিংবা কারো গাফিলতিতে একজন মানুষের মৃত্যু হয়, আমি একধরনের অপরাধবোধে ভুগি। দেশের থেকে সমস্ত সুবিধা নিয়ে, বাইরে এসে উচ্চ শিক্ষিত হয়ে, আমি যতোই দেশকে কিছুটা ফিরিয়ে দেওয়ার চেষ্টা করি- তবুও, আমি মূলত পলাতক একজন ব্যক্তি। আজ যে লোক বিএনপি-জামাতের দেওয়া আগুনে পুড়ে ঝলসে গেলো, আমি কখনো তার জায়গায় থাকবো না। আমি নিজেকে নিরাপদ দূরত্বে সরিয়ে স্বার্থপরের মতো নিজের নিরাপত্তা নিশ্চিত করেছি। যখনই এই অপরাধবোধের কথা কোনো প্রবাসী বাংলাদেশীর সঙ্গে  আলাপ করেছি, অল্প কিছু ব্যতিক্রম বাদে, তারা ব্যাখ্যা করেছেন, কীভাবে আমাদের দেশ ছেড়ে চলে আসা ভুল কিছু না, কিংবা কীভাবে দেশের বাইরে থেকেও দেশের জন্য কাজ করা যায়। আমি তাদের সঙ্গে একমত। আমার ব্যর্থতা এখানেই যে, আমি এখনো অহেতুক, এবং অযৌক্তিক ভাবালুতা ত্যাগ করতে পারিনি। আজও যখন হরতালে একজন নিরীহ কিশোর পুড়ে মারা যায় কিংবা আমার কোনো বন্ধু ফেসবুকে জানায়, জীবন হাতে নিয়ে বাসায় ফেরার কথা- নিজেকে মারাত্মক অপরাধী মনে হয়। আমি খুব সামান্য, সাধারণ একজন মানুষ, যে সুযোগ পাওয়া মাত্র নিজেকে সরিয়ে নিয়েছে- এই অপরাধবোধ থেকে মুক্তির কোনো পথ আজ অবধি খুঁজে পাইনি। 
প্রতিটা মুহূর্ত যায়- অনুভব করি, ফিরে যাওয়ার পথটা আস্তে আস্তে কতোটা কঠিন হয়ে যাচ্ছে। বাস্তবতা, আর নিজের স্বার্থবোধকে একেবারে দূরে ঠেলে না দিলে, এ পথ আরো কঠিন হতে থাকবে। অথচ, এখন যেখান আছি, সেটাও তো আমার দেশ না। কাগজে কলমে কোনোদিন হয়ে উঠলেও, সে কি কোনদিন আসলেই আমার দেশ হয়ে উঠবে? এর উত্তর অনাগত কাল ছাড়া কেউ দিতে পারে না।  মাঝে মাঝে কিছুদিন আসে, মনে হয় সবকিছু ছুড়ে ফেলে ফিরে যাই। একটা দামী ডিগ্রী, মোটামুটি বেতনের চাকরি, ভবিষ্যত প্রজন্মের নিরাপত্তাকে দূরে সরিয়ে দিয়ে ইচ্ছা হয় কোনো এক বিকালে শাহবাগে বসে আড্ডা দিতে, মা'র হাতের রান্না খেতে, কিংবা হঠাৎ ঝড় নেমে আসা অন্ধকার ঢাকা শহরের দিকে তাকিয়ে থাকতে। ছিন্নমূল এই জীবনের চেয়ে বড় অভিশাপ আর কিছু নেই। বাকি জীবনের সারাংশ শুধু এই অভিশাপকেই টেনে নিয়ে যাওয়া।


এ মা মহারাজ তুমি লেংটু !



১
==================================
খুবই ক্লান্ত লাগছে। আজ মাইক্রো প্রসেসর পরীক্ষা ছিলো আমার। পরীক্ষা দিয়ে মনের আনন্দে অনেকটা সময় ঘোড়াঘুড়ি করলাম। সব পাখিই যেমন নীড়ে ফেরে , তেমনি সব ভালো ছেলেই রাত হলে বাসায় আসে, তাই আমিও আসলাম। এসে টিভিটা খুলতেই দেখি......
২
===================================
কোন একটা টিভি চ্যানেলে খবর দেখাচ্ছে, “যুদ্ধাপরাধীদের যারা ৩৬ বছরে বিচার করেননি তাদেরকে জিজ্ঞেস করুন তারা অপরাধী কি না। যুদ্ধাপরাধীদের বিচারের প্রশ্ন কেন আমাদের করেন। ৩৬ বছর অপেক্ষা করেছেন, আরো দু'বছর অপেক্ষা করেন না কেন।” । আমি একটু বোঝার চেষ্টা করলাম, সারাদিনের ক্লান্তিতে তবে কি আমি চোখে ভুল দেখছি ? হতেও পারে...... কিন্তু ওকি, আবারো দেখি একি কথাই দেখলাম বিডি নিউজে। যাচ্চেলে  !
৩
====================================
কিছু কথা আমি বুঝতে পারি না। বলা ভালো বোঝার মত বুদ্ধি আমার হয়নি। যেই সরকার দুর্নীতির বিরুদ্ধে ঝাপিয়ে পড়তে পারে, তারা কেন যুদ্ধাপরাধী দেখলে ব্যাকফুটে শট খেলে!
কই একবারও তো বলেননি কেউ, খালেদা হাসিনার বিচার কেউ করেন নি এতো দিন , এখন কেন করবো আমরা ? তাদের সদিচ্ছার অভাবতো এখানে কোনদিনও দেখিনি। কাউকে যদি ভোর বেলা কোর্ট বসিয়ে আদালতে আনা যায়, তবে কি সর্বজনস্বীকৃত খুনীদের দিনের আলোতে আদালতে আনা যায় না ? যারা গণতান্ত্রিক ২টি দলের দুর্নীতিরোধে এত ব্যস্ত তারা কেন মুখে কুলুপ এটে ভেড়া গুনে যখন যুদ্ধাপরাধের কথা উঠে ?
৪
====================================
আজ থেকে ৫-৭ বছর পর কি হবে তা আমি জানি না। ভবিষ্যত গোনার ক্ষমতাও আমার নেই। তবুও একটা চেষ্টা করি।  দেশে সামরিক শাসন নেই। দেশ সেই রকম প্রগতির পথে দৌড়াচ্ছে। এই উপদেষ্টারা সবাই মহাপুরুষের আসনে আসীন। সব জায়গায় তাদের খুব সম্মান দেওয়া হয়, সবাই তাদের শ্রদ্ধা করে। কোন একদিন এক অবুঝ বালক, কোন এক জনাকীর্ণ সমাবেশে  এই সম্মানিত মহাপুরুষদের দেখে মন্তব্য করে উঠলো , “এ মা মহারাজ তুমি লেংটু !!” 
তাই, আপনাদের ভাষা ধার করেই বলি, নগ্নতা ঢাকার এখনি সময় !


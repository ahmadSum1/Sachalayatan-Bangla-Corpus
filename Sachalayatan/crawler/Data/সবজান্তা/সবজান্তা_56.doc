নবরূপে কচ্ছপ এবং খরগোশের উপাখ্যাণ



আমাদিগের বন্ধু-বান্ধবের মধ্যে একখানা চাপা বেদনা বহুদিন ধরিয়াই ছিলো, আমরা বহু চেষ্টা করিয়াও কেহ প্রেম করিতে পারিতেছিলাম না। মূলত নানারকমের Pseudoভাব যেমন আমরা মেয়েদের বেইল দেই না এবং এই ধরণের আরো কিছু উচ্চমার্গীয় ভাব দেখানোর ফলস্বরূপ, অচিরেই আমরা স্বীয় বিশ্ববিদ্যালয়ের মেয়েদের মধ্যে ব্ল্যাকলিস্টেড হইয়া গেলাম, কেহই আর আমাদের পুছিয়া দেখিলো না। এতে অবশ্য আমাদের তেমন কিছু যাইতো আসিতো না। আমরা সদ্য যৌবনের বেসামাল ধাক্কায় পুচ্ছে উচ্চে তুলিয়া নাচানাচি করিতে লাগিলাম, আর কহিতে লাগিলাম আলবেয়ার কামুর একখানা ডায়লগ, যাহা আপনার জানা না থাকিলে আর না জানিলেও চলিবে। 
বয়স যখন একটু একটু করিয়া বাড়িতে লাগিলো টের পাইলাম, পৃথিবী আসলে ততোটা ভ্রান্ত ধারণা নহে, যতটা পরমপূজ্য সবুজ বাঘ অহরহই বলিয়া থাকেন। তলে তলে লক্ষ্য করিতে থাকিলাম, অনেক সখাই আর আগের মত উচ্চকিত হইয়া একাকীত্বের গুণগান গাহিতে পারেন না। বুঝিতে পারিলাম অনেকেই নানাদিকে ছিপ ফালাইয়া মৎস শিকারে ব্যস্ত। আমরা ভুদাই হইতে পারি, কিন্তু বেকুব নই মোটেই। আমরাও যে যার মত করণীয় বুঝিয়া লইলাম।
এরই মধ্যে ঘটণাচক্রে পচুর গিয়ানজামের মধ্যে পড়িয়া আমি এক রৌদ্রজ্জ্বল দ্বিপ্রহরে মদনবানে ধরাশায়ী হইয়া চুপচাপ সাইডলাইনে বসিয়া পড়িলাম। খানিকদিবস বিব্রত বোধ করিলেও, সহসাই আবিষ্কার করিলাম এখনো অক্ষত-পুচ্ছ বালকদিগকে গঞ্জনা করিয়া বিশেষ সুখ পাওয়া যায়। দিবসকালে প্রত্যক্ষ সাক্ষাতে আর নিশিকালে অন্তর্জালে এককালের প্রাণের সখা বলাই, সুভদ্রা ইত্যাদিগকে দ্বৈত জীবনের সুখ শান্তি সম্পর্কে শুনাইয়া অস্থির করিয়া ফেলিতাম।
হয়ত বা একটু বেশিই গলাবাজি করিয়া ফেলিয়াছিলাম, একটু বেশীই নিশ্চিন্ত হইয়া গিয়াছিলাম - মদনের বোধ করি ইহা সহ্য হয় নাই। বহুদিন ধরিয়া প্রিয় এক সখাকে জ্বালানো হয় না, এই ভাবিয়া অদ্য রজনী উহাকে অন্তর্জালে উহাকে পাকড়াও করিয়া সদ্যই কটু কথা কহিতেছি, কেন সে এখনো রাতে দূরাভাষে কথা বলিবার কাউকে জুটাইতে পারিলো না। হঠাৎ আবিষ্কার করিলাম, সখা সন্দেহজনক রকমভাবে নীরব রহিয়াছে। চিত্ত সংশয়গ্রস্ত হইয়া উঠিলো। সভয়ে জিজ্ঞাসা করিলাম, "কি হইয়াছে ?"
 সে থামিয়া কহিলো, "তোমার বলা শেষ হইয়াছে ? "
 আমি বলিলাম, " তাই তো বোধ হয়"
সে বলিলো, " আমার বিবাহ পরিবারের পক্ষ হইতে স্থির হইয়া গিয়াছে, আর এক কাঠি সরেস ঘটণা  হইলো, অঙ্গুষ্ঠী বিনিময় পর্যন্ত হইয়া গিয়াছে।"
আমি আর কিছু কহিলাম না। শুধু মনে মনে কহিলাম, এ যুগের খরগোশটা তবে আমাকেই করিলে হে ঈশ্বর !


ডেড পোয়েটস সোসাইটি : স্বপ্ন দেখবো বলে, আমি দু চোখ মেলেছি




সাহিত্য, শিল্প কিংবা চলচ্চিত্রের মূল লক্ষ্য কি তা নিয়ে আলোচনা হতে পারে বিস্তর। প্রাথমিক ভাবে , অবশ্যই আনন্দ দান করা। যে শিল্পে, যে চলচ্চিত্রে আপনি আনন্দ পাবেন না, তা কখনোই আপনার প্রিয় হতে পারবে না। তাই আমাদের সবার প্রিয় চলচ্চিত্র তালিকাতে যত নামই থাক, তারা আপনাকে কোন না কোন ভাবে আনন্দ দিয়েছে।
কিন্তু ঠিক কতগুলো চলচ্চিত্র আপনাকে অণুপ্রানিত করেছে ? কতগুলো চলচ্চিত্র আপনাকে শুধু আবেগে আপ্লুত করেই থেমে থাকেনি , সেই সাথে উদ্বুদ্ধ করেছে কিছু করতে ?
ব্যক্তিগতভাবে আমার উত্তর হচ্ছে এমন সংখ্যা খুব বেশি না। লর্ড অফ দ্য রিংগস দেখে আপনি হয়ত ফ্যান্টাসিতে মুগ্ধ হয়ে গিয়েছেন, টার্মিনাল দেখে প্রশংসা করেছেন প্লটের কিংবা ৩০০ দেখে আপনি উচ্চকন্ঠে প্রশস্তি গেয়েছেন সিনেমাটোগ্রাফির। কিন্তু খুব কম চলচ্চিত্রই আপনাকে উদ্বুদ্ধ করেছে, কিছু একটা করতে। আর এই বিরল সংখ্যক চলচ্চিত্রের মধ্যে ডেড পোয়েটস সোসাইটির স্থান নিঃসন্দেহে অনেক উপরে।
ডেড পোয়েটস সোসাইটির মুক্তিকাল ১৯৮৯ সাল। প্রায় ২০ বছর আগের ছবি। অথচ বিষয় বৈচিত্রে এটি সবসময় আধুনিকই হয়ে থাকবে। অস্কার প্রাপ্ত এই চলচ্চিত্রের পরিচালক পিটার উইয়ার। ছবিটির কেন্দ্রীয় চরিত্র আলো করে আছেন, অভিনয় গুরু রবিন উইলিয়ামস।
ঘটণাটি একদল কলেজ ছাত্র ( খুব সম্ভবত বাংলাদেশের পরিপ্রেক্ষিতে উচ্চ মাধ্যমিক শ্রেনী) এবং তাদের সাহিত্য শিক্ষককে নিয়ে। শুধু মাত্র আমাদের দেশেই নয়, বিশ্ব জোড়াই সমস্ত ছাত্রের জীবনের লক্ষ্য ডাক্তার, ইঞ্জিনিয়ার কিংবা এ ধরণেরই কোন অর্থকরী পেশায় নিজেকে নিয়োজিত করা। এ সবই সমাজের জন্য গুরুত্বপূর্ণ পেশা। কিন্তু সাহিত্য? মানুষের জীবনের সাহিত্য, কিংবা আরো নির্দিষ্ট করে বললে কবিতার স্থান কোথায় ? সাহিত্য মানুষের জৈবিক বিবেচনায় অপরিহার্য কিছু না। কিন্তু যখন আমাদের বিবেচ্য হয়, মানুষের মন, তার সংবেদনশীলতা, তার মননশীলতা -- সেখানে সাহিত্যই সর্বেসর্বা।
সাহিত্যের স্থান কোথায়, তাই ছাত্রদের বুঝিয়েছেন, রবিন উইলিয়ামস। তার ব্যাতিক্রমধর্মী পঠণ ভংগিমার মাধ্যমে ছাত্রদের বার বার শিখিয়েছেন, কিভাবে স্বপ্ন দেখতে হয় , কিভাবে নিজের মত করে চিন্তা করতে হয়।
এভাবেই একদল প্রাণউচ্ছল তরুণকে স্বপ্ন দেখতে শিখিয়েছেন তিনি। ঘুরে ফিরে তাই, স্বপ্নপূরণের কথাই এসেছে এই চলচ্চিত্রে।
এ চলচ্চিত্রে প্রত্যেকের অভিনয়ই অসাধারণ।রবিন উইলিয়ামসের কথা নতুন করে কিছুই বলবার নেই। আর তার ছাত্ররা যারা ডেড পোয়েটস সোসাইটির সদস্য তারা প্রত্যেকেই অভিনয়ে মাতিয়ে দিয়েছেন। ছবিটির একটি মূহুর্তও বিরক্তিকর কিংবা আধিক্য নয়। প্রতি মূহুর্তেই দর্শকের মনে হবে, ভিড়ে যেতে সেই স্বপ্নবিলাসি তরুণদের দলে, কবিতা কে পাগলের মত ভালোবাসতে, যেমনটা হয়ত তিনি ভালোবাসতেন, তার যৌবনের দিনগুলিতে।
চলচ্চিত্রটি শেষ হয়েছে দারুন এক অনুপ্রেরণার মধ্য দিয়ে। শেষ হবার পর হয়ত মনে হবে, কিভাবে জীবনের যূপকাষ্ঠে আপনি বলি দিয়েছেন, আপনার স্বপ্নগুলি কে। হয়ত মনে হবে, আবার কি আমরা পারি না, নিজের স্বপ্নের জন্য বাচঁতে ?
অসাধারণ একটি অবশ্য-দর্শন চলচ্চিত্র। খুবই সামান্য কিছু যৌনতা এবং নগ্নতা ছাড়া তেমন কিছু নেই। তাই প্রাপ্ত বয়স্ক যে কারো সাথেই দেখতে পারেন এটি।
হয়ত এ চলচ্চিত্রই স্বপ্ন দেখার জন্য আপনার দু চোখ মেলে দিবে, কে জানে !!


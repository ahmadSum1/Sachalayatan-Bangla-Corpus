[ রিপোস্ট ] অনুবাদ: শীত ও চিরসবুজের গল্প



আজ দুপুর নাগাদ লেখাটা সচলায়তনে দিয়েছিলাম। গোটা তিনেক কমেন্ট এবং গোটা কয়েক তারাও পড়েছিলো। ছোট্ট একটা এডিট করে যেই প্রকাশ করতে গেলাম, সচলায়তনের সার্ভারের কোন এক দুষ্টুমিতে এডিট তো হলোই না, বরং মন্তব্য আর রেটিং সমেত পুরো লেখাটাই হাপিশ হয়ে গেল।
যারা পূর্বে মন্তব্য করেছিলেন, রেটিং দিয়েছিলেন তাঁদের  প্রতি আবারও একই কাজ করার জন্য আহবান রইলো 

"WHY THE EVERGREEN TREES KEEP THEIR LEAVES IN WINTER"  - গল্পটির নামের অনুবাদ করেছি "শীত ও চিরসবুজের গল্প"। নেটে তন্নতন্ন করে খুঁজেও এর লেখকের নাম বের করতে পারি নি, সর্বত্র এ'টি কালেক্টেড স্টোরি কিংবা ওল্ড ফোক/ফেয়ারি টেল নামেই চলছে।
যথারীতি গল্পটির যোগান দিয়েছেন সচল সন্ন্যাসীদা। সেই সাথে অনুবাদ বিষয়ক নানা মতামতও দিয়েছেন তিনি, যথারীতি কৃতজ্ঞতা রইলো উনার প্রতি।


শীত এবং চিরসবুজের গল্প
০১

অনেক দিন আগের কথা। 
সেবার শীতকাল ঠিকমতো আসার আগেই প্রচণ্ড ঠাণ্ডা পড়তে শুরু করলো। পাখিরা সবাই জীবন বাঁচানোর জন্য গরম আবহাওয়ার খোঁজে দক্ষিণে চলে যেতে শুরু করলো, বাকি রইলো শুধু একটি পাখি। সে বেচারা এক ছোট্ট ডানা ভাঙা পাখি, শুধু সে-ই উড়ে গরম কোন জায়গাতে যেতে পারে নি। 
এ’দিকে শীত যতোই জাঁকিয়ে বসতে থাকলো, ছোট্ট পাখিটা অসহায়ভাবে খুঁজতে থাকলো, কোথায় যাওয়া যেতে পারে এই প্রচণ্ড শীতের হাত থেকে বাঁচার জন্য। এ’রকমভাবে খুঁজতে খুঁজতেই একদিন হঠাৎ চোখ পড়লো দূরের বিশাল বনের দিকে। 
“যাক, অন্তত এই গাছগুলি আমাকে শীতের হাত থেকে বাঁচাবে নিশ্চয়ই” - ভেবে পাখিটা তার ভাঙা ডানা নিয়েই ল্যাংচাতে ল্যাংচাতে কোনমতে বনের একপ্রান্তে এসে হাজির হলো। বনে ঢোকার মুখেই সবার আগে দেখতে পেল, রূপালী রঙের চিকন একটা বার্চ গাছ।
পাখিটা এগিয়ে গিয়ে খুব কোমল স্বরে জিজ্ঞেস করলো, “আচ্ছা সুন্দরী বার্চ শোন, বসন্ত আসার আগ পর্যন্ত আমাকে কি তোমার এই উষ্ণ ডালপালার মধ্যে একটু আরামে থাকতে দেবে ?”
“এ’টা তুমি কী বললে!” আঁতকে উঠলো বার্চ গাছ। “এই শীতে আমি আমার নিজের পাতাগুলির যত্ন নিতে ব্যস্ত থাকবো, এ’টাই আমার জন্য যথেষ্ট কষ্টের কাজ।” বার্চ গাছ খসখসে স্বরে জানালো। “এখন আর ম্যালা ফ্যাঁচ ফ্যাঁচ না করে জলদি কেটে পড়ো তো” বিরক্তির সাথে বার্চ গাছ হুকুম দিলো।
বার্চগাছের এই কর্কশ ব্যবহারে ছোট্ট পাখি মন খারাপ করে আবার ল্যাংচাতে ল্যাংচাতে উড়তে শুরু করলো। কিছুদূর যেতেই এ’বার সামনে পড়লো বিশাল আকৃতির এক ওক গাছ।
বার্চ গাছের ব্যবহারে এরই মধ্যে ছোট্টপাখির বেশ শিক্ষা হয়ে গিয়েছে, তাই খুব ভয়ে ভয়ে ওক গাছের সামনে যেয়ে মিনমিন করে বললো, “ আচ্ছা বিরাট ওক গাছ শোন, তুমি কি আমাকে বসন্ত আসার আগ পর্যন্ত তোমার এই উষ্ণ ডালগুলির মধ্যে একটু থাকতে দেবে ?”
প্রশ্ন শুনে ওক গাছ যেন রীতিমতো আকাশ থেকে পড়লো। “হ্যা তোমাকে থাকতে দেই, আর তুমি সারা শীতকাল আমার ফলগুলি সব খেয়ে শেষ করো, যত্তোসব। নাহ, এইসব হবে না, জলদি অন্য রাস্তা দেখো” খেঁকিয়ে উঠে উত্তর দিলো ওক গাছ।
ওকের ধমক খেয়ে কোনমতে উড়ে পালালো ছোট্ট পাখি। অল্প কিছু দূর যেতেই এবার দেখা মিললো উইলো গাছের। বনের মধ্যে অহংকারী হিসেবে উইলোর বেশ বদনাম আছে। কিন্তু ছোট্ট পাখি এখন নিরুপায়, কাজেই যা আছে কপালে ভেবে উইলোর কাছে গিয়েই হাজির হলো। ভয়ে ভয়ে জিজ্ঞেস করলো, “ সুন্দরী উইলো, তুমি কি আমাকে বসন্ত আসার আগ পর্যন্ত তোমার এই উষ্ণ ডালগুলির মধ্যে একটু থাকতে দেবে ?”
“একদমই না। আর শোন, আমি অপরিচিত কারো সাথে কথা বলি না, কাজেই এ’খান থেকে এক্ষুনি চলে যাও” উইলো কাঠখোট্টা উত্তর দিলো। ছোট্ট পাখি এই উত্তরে খুব অপমানিত বোধ করলো, আর না দাঁড়িয়ে সোজা ল্যাংচাতে ল্যাংচাতে উড়ে গেল সামনের দিকে।
এ’দিকে ছোট্ট পাখি যতোই সামনের দিকে উড়ে গেলো, ভয়ে ওর বুকটা ধুকপুক করতে থাকলো । এই বিশাল বনের মধ্যে কেউ যদি তাকে রাখতে রাজি না হয়, তাহলে আসছে শীতে অবস্থা কী হবে ভাবতেই এই ঠাণ্ডার মধ্যেও ছোট্ট পাখির ঘাম ছুটতে লাগলো।
হঠাৎ কে যেন ডেকে উঠলো, “ কী ভাই ছোট্ট পাখি, উড়ে কোথায় যাওয়া হচ্ছে ?”
কথা শুনে ঘাড় ঘুরিয়ে ছোট্ট পাখিটা দেখতে পেলো একটা স্প্রুস গাছকে। এতোক্ষণের তিক্ত অভিজ্ঞতায় ছোট্ট পাখিটার মন খুব খারাপ হয়েছিলো, কাজেই এবার আর কোন আশ্রয়ের অনুরোধ করলো না। শুধু শুকনো গলায় জানালো, “ দেখতেই পাচ্ছো আমার ডানা ভাঙা, কাজেই সবার মত আমি গরমের দেশে উড়ে যেতে পারিনি। আর এই বনের গাছেরা কেউই আমাকে তাদের ডালপালায় জায়গা দিতে রাজি নয়”
“তুমি চাইলে আমার এ’খানে থাকতে পারো” কোমল স্বরে জানালো স্প্রুস গাছ। একটু থেমে আরো যোগ করলো, “জানো কি না জানি না, আমার ডালপালাই সবচেয়ে বেশি গরম থাকে এই শীতকালে” - স্প্রুস গাছের গলায় আশ্বাসের সুর। 
ছোট্ট পাখির তখনো ঠিক বিশ্বাস হচ্ছিলো না যে সে ঠিক শুনছে কি না। একটু ধাতস্থ হয়ে জিজ্ঞেস করলো, “তুমি কি  পুরা শীতকালটাই আমাকে এ’খানে থাকতে দেবে ?”  -কিছুটা সন্দেহের সাথে জিজ্ঞেস করলো ছোট্ট পাখি।
“ কেন দেবো না! যতদিন ইচ্ছা তুমি থাকতে পারো” স্প্রুস গাছ আশ্বস্ত করে।
এতোক্ষণ স্প্রুস গাছের পাশে দাঁড়িয়ে পাইন গাছ চুপচাপ কথা শুনে যাচ্ছিলো। খানিকটা কাশি দিয়ে এ’বার পাইন বলতে শুরু করলো, “ যদিও আমার ডালপালা খুব বেশি উষ্ণ নয়, তবুও বিশাল আকৃতি হওয়ার কারণে আমি বেশ সহজেই প্রচণ্ড বাতাসের থেকে তোমাকে বাঁচাতে পারবো”
এ’দিকে স্প্রুস আর পাইনের আরেক প্রতিবেশী, জুনিপার - সেও ঘোষণা দিলো ছোট্টপাখির সব খাওয়া দাওয়ার দায়িত্ব তার। এ’ কথা শুনে ছোট্ট পাখিও দারুণ খুশি কারণ জুনিপার গাছের ফল দুর্দান্ত রকমের সুস্বাদু।
যখন স্প্রুস, পাইন আর জুনিপার মিলে ছোট্টপাখির দায়িত্ব নিয়ে নিলো, বনের আরেক প্রান্তের গাছগুলি তখন নিজেদের মধ্যে আড্ডা মারছিলো।
কথায় কথায় বার্চ বলে উঠলো, “ফাজলামি নাকি! আমি কোন অচেনা পাখির দায়িত্ব কেন নিতে যাবো !” 
ওক-ও বিরক্তির সাথে বলে উঠলো, “ আরে একই কথা তো আমারও। আমি কি আমার ফলগুলিকে ওর পেটে যেতে দেবো নাকি !”
আর উইলো তার স্বভাবসুলভ দম্ভ নিয়ে বললো, “ ঘটনা যাই হোক না কেন, অপরিচিত কারো সাথে কথা বলতে আমার বিরক্ত লাগে”
ডানা ভাঙা ছোট্ট পাখিটাকে তাড়িয়ে দিয়ে গাছগুলি বেশ আত্মতৃপ্তির সাথে সদম্ভে দাঁড়িয়ে থাকলো।
০২

সে’দিন গভীর রাতের কথা। উত্তরের হাওয়া  নিঃশব্দে এসে দাঁড়িয়েছে বনের প্রান্তে। একটু পরই সে প্রবল বেগে ছুটে যাবে। এ সময় তার স্পর্শে যে পাতাই আসুক না কেন, ঝরে পড়ে যাবে। পাতাশূন্য ন্যাড়া গাছগুলি উত্তরের হাওয়ার খুব পছন্দের, তাই সে চেষ্টা করে বনের সমস্ত পাতাকেই স্পর্শ করতে।
বইতে শুরু করার আগ মুহূর্তে উত্তরের হাওয়া হাঁটু গেড়ে বসে হিমদেবের কাছে অনুমতি চাইলো, “প্রভু, আমি কি বনের সব গাছের পাতাই স্পর্শ করবো ?”
“না” - জলদগম্ভীর স্বরে উত্তর দিলেন হিমদেব। “যে’সব গাছ ডানাভাঙা পাখিদের প্রতি সাহায্যের হাত বাড়িয়ে দেয়, তুমি তাদের পাতাগুলিকে স্পর্শ করবে না” - আদেশের স্বরে জানালেন হিমদেব।
হিমদেবের এই নির্দেশের ফলে উত্তরের হাওয়া সে’সব গাছের পাতাগুলিকে স্পর্শ করলো না।
সেই থেকে আজ অবধি প্রচণ্ড শীতের মাঝে ওক, বার্চ, উইলো ইত্যাদি গাছের পাতাগুলি সব ঝরে পড়লেও স্প্রুস, পাইন আর জুনিপারের পাতাগুলি গাছে রয়ে যায় অক্ষত।


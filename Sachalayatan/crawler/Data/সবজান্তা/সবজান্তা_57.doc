গাছের যে পাতাটি কোনদিনই ধূসর হবে না ...



০১

ধীরে ধীরে ঢাকায় শীত পড়ে যাচ্ছে। গত কয়েকটা দিন হলে ছিলাম র‌্যাগের অনুষ্ঠান উপলক্ষে। সারারাত ক্যাম্পাসের গেটের সামনের শহীদ মিনারে বসে নয়তো চাঙ্খারপুলে খেতে যাওয়া আসায় কাটতো। এমনিতেই বিশ্ববিদ্যালয় এলাকায় গাছপালা বেশি, গভীর রাতে প্রায়ই দেখা যেত, গোল গলার হাফ হাতা টি শার্ট পরে আমরা ঠক ঠক করে কাঁপছি।
শীতকালের এই এক দোষ, বয়স আমাদের যতোই হোক, তবু বড্ড নস্টালজিক করে দেয়। কোয়ার্টার সেঞ্চুরি করতে না করতেই  আমরা সারারাত ধরে স্মৃতিচারণে ব্যস্ত হয়ে পড়ি। নিজেদের স্মৃতির ঝাপি খুলে আপন মনেই বলতে থাকি গত চার-পাঁচ বছরে ঘটে যাওয়া সব ঘটণা। কখনো সবাই মিলে উচ্চস্বরে হেসে উঠে রাতের নিঃস্তব্ধতার বারোটা বাজিয়ে দেই, আবার কখনো সবাই নিঃশ্চুপ হয়ে যাই, অনুভব করি - এদিনগুলি আর ফিরে আসবে না।
এরকম রাতেই অনুভব করি গত চার পাঁচ বছরে এই জীবনকে অসংখ্য গালি দিলেও, একে আমরা ভালোবেসে ফেলেছিলাম। ক্যাফের সামনের আড্ডা, সেমিস্টার শেষের কনসার্ট, চৌদ্দতম সপ্তাহের নাকে-মুখে দৌড়াদৌড়ি প্রোজেক্ট, কুইজ আর ভাইভা নিয়ে, ফিল্ম শো আয়োজন করা কিংবা কালচারাল প্রোগ্রামের জন্য নাটক লেখা, অভিনয় করা আর সারা রাত জেগে এডিট করা অথবা প্রিয় বন্ধুর কঠিন অসুখে জান লড়িয়ে টাকা যোগাড় করা - এসব কিছু মিলিয়েই যে জীবনটাকে গত চার বছরেরও বেশি সময় ধরে বয়ে চলেছি, নিরন্তর যাকে অভিশাপ দিয়েছি, তাকেই আসলে বড্ড বেশি ভালোবেসে ফেলেছিলাম। 
০০

ফয়সালকে নিয়ে কিছু বলতে ইচ্ছা করে না, কিছু লেখতেও ইচ্ছা করে না। 
একটু আগে হঠাৎই আবিষ্কার করলাম, ও আমাদের হারিয়ে দিয়ে গিয়েছে। আমরা সবাই শোকাক্রান্ত নিজেদের আসন্ন বিদায়ে। নিজেদের ক্লান্তিকর, দীর্ঘ পথ বয়ে চলা জীবনে চলতে চলতে আমরাও একদিন ক্লান্ত হবো, বুড়ো হব, ভুলে যাবো একদিন বুয়েটের ছাত্র ছিলাম, কী ভীষণ তীব্রভাবে আমরা বেঁচেছিলাম।
শুধু বুড়ো হবে না ফয়সাল। অনন্তকাল ও তরুণই থেকে যাবে। কোন জরা, ক্লেশ, ক্লেদ ওকে আর স্পর্শ করবে না। আমাদের চুলে একদিন নিশ্চিত পাঁক ধরবে, চামড়া ঝুলে যাবে, শরীরে ক্লান্তি এসে জমা হবে। শুধু ফয়সালই নীরবে ঘাড়ে হাত রেখে তাকিয়ে থাকবে মুখে একটা লুকানো হাসি নিয়ে, সব কিছুর বাইরে...
আমরা সবাই ধূসর হবো, শুধু সবুজ রবে ওই , একলা ...


ড. জেকিল এবং মি. হাইড



০১

বেশ কিছু দিন আগের কথা। পরিচিত একজন জানালেন, তিনি আজকাল ব্লগে লেখালেখি করছেন। তিনি তখনো জানেন না যে, ব্লগ শব্দটার সাথে আমি বেশ আগের থেকেই পরিচিত। জানার পরই বার বার বললেন, উনার লেখাগুলি পড়তে। মাঝে মাঝে অনলাইনে আসলে লিঙ্ক দিয়েও মনে করিয়ে দেন। উনি অবশ্য সচলায়তনে লিখেন না, লিখেন ভিন্ন পাড়ায়। সে পাড়ায় বহু আগে এক টা আই ডি ছিলো যার নাম, পাসওয়ার্ড সবই ভুলে গিয়েছি। এখন আর রেজিস্ট্রেশন করতেও ইচ্ছা করে না। তাই তাঁর লেখাতেও আর মন্তব্য করা হয় না। তবে লেখাগুলি পড়ি, আর পড়তে পড়তেই মনের মধ্যে কিছু প্রশ্ন মাথা চাড়া দিয়ে উঠে...
০২


উনার লেখার হাত ভালো। শুধু ভালো না, বেশ ভালো। লেখাতে অনেক বিদগ্ধ লোকজন মন্তব্য করেন, যাদের সাহিত্যরুচির উপর আমার ভরসা আছে। তবু আমার মনের মধ্যে খচখচ করে। তাঁর লেখার মধ্যে নিরন্তর জীবন যন্ত্রনা, কষ্টর গাঢ় ছাপ দেখতে পাই, দেখতে পাই শেকল ভেঙ্গে ফেলার তীব্র প্রতিজ্ঞা - আর বিভ্রান্ত হই তখুনি। লেখককে চিনি আজ বেশ ক’বছর ধরেই, বেশ ভালো মতোই। কখনোই তাঁকে এরকম মন হয়নি, বরং বিভিন্ন সংকটের সময় তাঁকেই দৃষ্টিকটু রকমের নীরব দেখেছি। তবু এ নিয়ে কোন স্থির সিদ্ধান্তে পৌছাতে পারি না, কারণ আমি তাঁকে কতটুকুই বা দেখেছি যা দেখে কোন সিদ্ধান্তে পৌছানো যায়! তবে শেষ কুঠারের আঘাত করেন তাঁরই এক বহুকালের ঘনিষ্ঠ বন্ধু, যিনি এক ঘরোয়া আড্ডায় আমাকে বলে বসেন, “ওর লেখার অনুভূতি আসলে ইম্পোজড। ও লেখায় যে চিন্তার কথা বলে, সে চিন্তা ও নিজে লালন করে না”। সে আড্ডায় মূলত তাঁরই বন্ধুস্থানীয় লোক বেশি ছিল, তাঁরা সবাই এক বাক্যে এর সত্যতা স্বীকার করেন। আমার সন্দেহ একটা পাঁকাপোক্ত রূপ নেয়।
০৩


আমার সেই পরিচিত ব্লগারের অনুভূতি আরোপিত কি না সেটা নিয়ে সন্দেহ হয়তো আছে, তবে সন্দেহ নেই আরো অনেককে নিয়েই। নিজেই দেখেছি মানুষের আরোপিত ব্যক্তিত্ব। ইন্টারনেটে যেহেতু মানুষ নিজের প্রকৃত পরিচয় লুকিয়ে লেখার সুযোগ পাচ্ছে, তাই নিজেকে “অন্যভাবে” প্রকাশ করার সুযোগও অনেকে হাতছাড়া করছেন না। আমি ব্যক্তিগতভাবে নিজের সবধরণের ব্যক্তিত্বকে এক রকম রাখার পক্ষপাতী অর্থাৎ কি না, আমার সাথে অনলাইনে কথা বলে কিংবা আমার লেখা পড়ে আমাকে যে রকম মনে হয়, বাস্তবের কেউ দেখলে যাতে সেরকমই ভাবে। চেনা জানা অনেক মানুষই এরকম একক সত্বার পথেই হাঁটেন, তবে ব্যতিক্রমের সংখ্যাও কম নয়। আমার ব্যাচমেট এক ছেলে, আর্কিটেকচারের ছাত্র, পরিচয় হলো আই আর সি র বুয়েট চ্যানেলে। কয়েকদিন কথা বলার পর সবার আক্কেল গুড়ুম। সিনিয়ররা ক্ষেপে ভূত, কারণ ওর কথা বার্তা খুবই অভদ্র রকমের, কাউকে সম্মানও করে না একদম। আমিও বিরক্ত কারণ ও নিজেকে খুবই আহামরি কেউ বলে মনে করে। অথচ এই ছেলের সাথে যখন পরিচয় হলো অনেক দিন পর, আমি বিস্ময়ে হা হয়ে গেলাম। ছেলেটা রীতিমত মিতভাষী এবং ব্যবহারও সংযত। ও কেন অনলাইনে এরকম ব্যবহার করতো, তা এখনো রহস্য। আমি অবশ্য পরে ভেবে এর একটা ব্যাখ্যা দাঁড় করানোর চেষ্টা করেছি, যাতে সব দোষ পড়েছে অবচেতন মনের ঘাড়ে। আমার দৃষ্টিতে, মানুষ যেরকম হতে চায়, কিন্তু বাস্তবে হতে পারেনি, তাঁর প্রতিফলন ঘটে তাঁর ভার্চুয়াল আইডেন্টিটিতে। তবে এ থিয়োরি নিতান্তই আমার মন গড়া, দায় দায়িত্ব কিছুই নিতে পারবো না।
যাই হোক, ফিরে আসি আমার সেই পরিচিত ব্লগারের কথায়। তিনি আমাকে একটা ধন্দের মধ্যে ফেলে দিয়েছেন। কারণ উনার লেখা থেকে যেই মানুষটাকে রি-কন্সট্রাক্ট করতে পারি, তার সাথে বাস্তবের মানুষটাকে কোনমতেই মেলাতে পারি না। যুক্তিবাদী মন বলে ,সেটা তো একদম অস্বাভাবিক কিছু না। শুনেছি ( পড়েছি) অনেক বিখ্যাত কবিই বাস্তবিক জীবনে অস্বাভাবিক রকমের চুপচাপ ছিলেন, সে ক্ষেত্রে উনাদেরও লেখা থেকে রিকন্সট্রাক্ট করা যায় না। এইদিকে নিজের দেখার অভিজ্ঞতা বলে, আর যাই হোক এই লোক এমন হতে পারে না। বিভ্রান্তিতে পড়েই আরো লক্ষ্য করি, উত্তরাধুনিক লেখা প্রসবের জন্য মননে তাঁদের ধারণ করাটাও কিছু মাত্র জরুরী নয়। সামান্য কিছু ব্যঞ্জনাময় শব্দের ব্যবহারই ভাব গাম্ভীর্যপূর্ণ উত্তরাধুনিক লেখার জন্ম দেয়। সংবেদনশীলতা, মিথষ্ক্রিয়া, রসায়ণ কিংবা আরো কিছু বাহারি শব্দের সুবিধামত প্রয়োগেই লেখা ভিন্ন মাত্রা পায়।
সন্দেহ খুব খারাপ রোগ। সেই রোগে আপাদমস্তক আক্রান্ত হয়ে পরিচিত সেই ব্লগারের সাথে একদিন বাস্তবের পৃথিবীতে বেশ কিছুক্ষণ আড্ডা দেই। কৌশলে তুলে আনি সেই সব প্রসংগ, বুঝতে চেষ্টা করি তাঁর চিন্তার ধারা। নাহ, তিনি বোঝাতে পারেন না। কঠিন কঠিন শব্দে যে সব দীর্ঘ উত্তরাধুনিক বাক্য তিনি রচনা করেন, তার অর্থ তিনি দৈনন্দিন দিনের বাংলা দিয়ে আমাকে বোঝাতে ব্যর্থ হন - আর আমি চমৎকৃত হই মানুষের দ্বৈত সত্বা দেখে।
০৪

এই লেখাটা কেন লিখলাম আমি নিজেও জানি না। শেষ পর্যায়ে এসে আবিষ্কার করলাম আমার বলার মত কোন বক্তব্য নেই। একজন মানুষের দুই কেন দুইশত সত্বা থাকতে পারে। এক সত্বায় তিনি জলিল ব্যাপারী হয়ে মাছ বেঁচে আরেক সত্বায় তিনি "প্রকৃষ্ট প্রশান্ত" নিকে উত্তরাধুনিক কাব্য কিংবা জীবন দর্শন নিয়ে বলতেই পারেন। তাতে বাগড়া দেওয়ার আমি কেউ না।
আমার মত অভাজন শুধু বলতে চায়, মানুষ চেনা বড় দায় !


একদল দায়িত্বজ্ঞানহীন লোকের কথা



বেশ অনেকদিন আগের কথা, তখনো বাংলাদেশ ক্রিকেটের আন্তর্জাতিক অঙ্গনে ততোটা পরিচিত মুখ নয়। সদ্য ওয়ানডে স্ট্যাটাস পেয়েছে, কালে ভাদ্রে কুলীনদের সাথে খেলার সুযোগ পায়। সে সময় প্রায়ই পত্রিকায় দেখতাম ভারত এবং পাকিস্তানে ( বিশেষত ভারতে ) খেলোয়াড়দের কুশপুত্তলিকা দাহ করা হচ্ছে, কারণ কিছুই না, সদ্য শেষ হওয়া সিরিজে দলের বাজে পারফর্ম্যান্স। সে সময় এক ধরণের বিরক্তি মিশ্রিত বিস্ময়ে ভাবতাম, এসব বাড়াবাড়ির মানে কী ? দল নিশ্চয়ই রোজ জিতবে না ! ভারতের অতি আবগপ্রবন জনতা কেন এ সহজ কথাটা বোঝে না ? মনের গহীণ সংগোপনে এটাও ভাবতাম যে, আমরা যখন টেস্ট স্ট্যাটাস পেয়ে কুলীন দল হব, তখন নিশ্চয়ই আমরা এতটা অযৌক্তিক কাজ করবো না।
সেইসব চিন্তার পর পদ্মা মেঘনা যমুনাতে অনেক জল গড়িয়েছে, আমরাও একদিন টেস্ট স্ট্যাটাস পেয়েছি। যথারীতি দল শুরুতে হোঁচট খেয়েছে, আমরা সবাই উদ্বিগ্ন হয়েছি কিন্তু অধৈর্য্য হইনি। রোজ এই আশাতে বুক বেঁধেছি, আজ হয়ত ভালো খেলবে। খুব কম দিনই আমরা হাসিমুখে টিভিসেটের সামনে থেকে উঠতে পেরেছি। এর মধ্যে কিছু অবিশ্বাস্য জয়ের কৃতিত্ব যদি না দেই, তাহলে অবশ্য অনেকটা মিথ্যাচার হয়ে যাবে। কিন্তু সামগ্রিকভাবে, রোজ মনের মধ্যে একটা খচখচ নিয়ে খেলার সামনে থেকে উঠতাম, আর ভাবতাম, হয়ত আর কিছু দিন পর থেকেই বাংলাদেশ নিয়মিত ভালো খেলতে শুরু করবে। দুঃখের ব্যাপার সেই দিন আজো আসে নি।
ক্রিকেটের সামগ্রিক ইতিহাস এবং বর্তমান প্রজন্মের আন্তর্জাতিক দলগুলির দিকে তাকানোর পর, এটা আশা করা অযৌক্তিক হবে যে বাংলাদেশ অদম্য এক দল হবে কিংবা ঘন ঘনই জয়ের দেখা পাবে। এমনটা আশা বোধ করি বাংলাদেশের নির্বোধতম দর্শকও করে না। কিন্তু বাংলাদেশ থেকে যেটা . খুব সঙ্গতভাবেই আশা করা যায়, তাদের খেলার ক্রমউন্নতি এবং তার স্থিতিশীলতা, সেটা তাঁরা আমাদের দিতে ব্যর্থ হয়েছে সম্পূর্ণভাবে। 
যখন বাংলাদেশ আই সি সি ট্রফি সদ্য জিতেছে, কিংবা তারও আগে বাংলাদেশ কালেভাদ্রে যে কয়টা আন্তর্জাতিক ম্যাচ খেলার সুযোগ পেয়েছে, তাতে  আতাহার আলী, নান্নু, বুলবুল কিংবা আকরাম খানের ব্যাটে ভর করে দেড়শ থেকে দুশোর ঘরে ঘোরাফেরা করেছে। সেই সময় থেকে প্রায় এক যুগ পর আপনি বাংলাদেশের কী অবস্থা দেখতে পাচ্ছেন ? অবস্থা একই রকম। মাঝে মধ্যে টেনে হিচঁড়ে দুশো পার হলেও তার সংখ্যা হাতে গোনা কিংবা দুশো অতিক্রম করে সামান্যই বেশি। তাহলে এক যুগে আমাদের উন্নতিটা হল কী ? এখনো বাংলাদেশের গড় ব্যাটিং চিত্র খেলা না দেখেই বলে দেওয়া যায় - টপ অর্ডারে ধস নামা, এর পর মিডল অর্ডার এবং লোয়ার অর্ডার দিয়ে কোন মতে ইজ্জত রক্ষা করা। এই এক যুগে আমরা আশরাফুল, আফতাব কিংবা তামিমের মত প্রতিভাবান ব্যাটসম্যান পেয়েছি সত্যি কথা, কিন্তু আমরা তাঁদের প্রতিভার চেয়ে তাদের দায়িত্বজ্ঞানহীনতা, উন্নাসিকতার পরিচয়ই বেশি দেখেছি।
এই লেখার সূত্রপাত আজকের ( ৪ঠা জুলাই ২০০৮ ) বাংলাদেশ পাকিস্তান ম্যাচে বাংলাদেশের খেলা। এই খেলাকে হয়ত অনেকে বলবেন নিছকই দুর্ঘটনা, কিন্তু আমার বিচারে এটাই বাংলাদেশের প্রকৃত চিত্র। বাংলাদেশের থেকে আমরা চাই না রোজ তিনশ কিংবা আড়াইশ অধিক রান। বাংলাদেশ নিয়মিত ভিত্তিতে যদি রোজই দুশ’র বেশি স্কোর করতে পারে, তাহলে সেটাই এক যুগে বাংলাদেশের জন্য বিরাট এক অর্জন হয়ে থাকতো। কিন্তু এই ধারাবাহিকতা এবং স্থিতিশীলতার অভাবই চোখ রাঙ্গিয়ে আমাদের এক যুগের সমস্ত চেষ্টাকে হুমকি দেয়।
লেখা শুরু করেছিলাম, কুশ পুত্তলিকা দাহর প্রসংগ টেনে। আজ আমি হঠাৎ অনুভব করলাম, কতটা হতাশ হলে মানুষ আসলে এ কাজ করে । আমি বলছি না, বাংলাদেশের খেলোয়াড়দের কুশপুত্তলিকা দাহ করা উচিত, তবে আমার ধারণা খেলোয়াড়দের দেশ এবং দলের প্রতি কমিটমেন্টের অভাব রয়েছে। বাংলাদেশ দরিদ্র দেশ হওয়া সত্বেও ক্রিকেটারদের সাধ্যমত সমর্থন দেওয়া হচ্ছে। নিম্ন আয়ের লোকদের ট্যাক্সের টাকাতেই ক্রিকেটাররা এত সুবিধা পাচ্ছেন - সেই লোকগুলিকে তাঁরা বিনিময়ে কি খেলা উপহার দিচ্ছেন তা কী তাঁরা একবারও ভেবে দেখেছেন ? 
সময় এসেছে কঠোর হওয়ার। যৌক্তিকভাবেই অপেশাদারী মনোভাবের খেলোয়াড়দের শাস্তি দেওয়া উচিত। যে প্রতিভা বছরে দুইবার বিকশিত হয়, তেমন প্রতিভা থাকা না থাকায় মনে হয় বিশেষ কোন পার্থক্য নেই।


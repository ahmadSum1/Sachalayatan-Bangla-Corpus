ছিন্নপাতা ০১ - সাম্যবাদী যৌনতা?




 ছিন্নপাতা সিরিজটা সম্পর্কে দুয়েকটা কথা বলে রাখি। নানা সময় পথ চলতি হঠাৎ একটা চিন্তা এসে মাথায় ভর করে। কিছুক্ষণ ভাবি, অধিকাংশ সময়েই প্রশ্নগুলির উত্তর ঠিকঠাক বের করতে পারিনা। তখন মনে মনে ঠিক করে রাখি যে, একটু সময় পেলেই ইন্টারনেট ঘেঁটে দেখবো। স্বাভাবিক নিয়মেই সেই 'সময়'টুকু আর বের করা হয়ে উঠে না। আমার স্মৃতিশক্তির দুর্বলতার কারণে, পরে ভাববো কিংবা লিখবো এই আশাতে বহু প্রশ্ন হারিয়ে ফেলেছি। তাই চিন্তা করলাম তাৎক্ষণিক এই চিন্তাগুলিকে এখন থেকে ব্লগ আকারে লিখে ফেলবো।
তবে অধিকাংশ ব্লগের সাথে তফাৎ হলো, আমি এখানে কোনো উত্তর সম্পর্কে নিশ্চিতভাবে লিখছি না।  বস্তুত, প্রশ্নগুলির একদম নিশ্চিত উত্তর আমার কাছেও নেই। কিছু অনুমান আছে, তবে সেগুলি যে সঠিক কিংবা একমাত্র উত্তর, সেরকম আমি মনে করি না। এই ব্লগগুলি তাই অনেকটা সবাই মিলে চিন্তা ভাবনা বা আড্ডা দেওয়ার জন্যেই লেখা। আমি দর্শন, কিংবা জ্ঞান-বিজ্ঞানে তেমন চৌকস কেউ নই- সে কারণে প্রশ্নগুলি (এবং কিছু ক্ষেত্রে সম্ভাব্য অনুমান) একদমই আমার মৌলিক চিন্তা। আলাপ আলোচনার সময়ও তাই একটু সহজভাবে ব্যাখ্যা করলে আমার জন্য বোঝা সহজ হবে। আবারো বলি, প্রশ্নগুলি খুব সিরিয়াস কিছু না- মোটামুটি হালকা চালে নিজেদের মধ্যে আলোচনা করার জন্যেই দেওয়া। মন্তব্যের ঘরে আপনাদের অংশগ্রহণের জন্য আগাম ধন্যবাদ জানিয়ে রাখি।

গরিবে আর বড়লোকে তফাৎ নাই কীসে! গরিব আর বড়লোকের খাওয়া দাওয়া আলাদা, জামা কাপড় আলাদা, পছন্দের গান, সিনেমা আলাদা। তাদের শিক্ষা প্রতিষ্ঠাণ আলাদা, তাদের প্রতি রাষ্ট্রের আচরণ আলাদা। এমনকি গরিব আর বড়লোকের মুখের ভাষাতেও বিস্তর তফাৎ। অভিজ্ঞতা বলে, বড়লোকেরা অত্যন্ত অস্বস্তি বোধ করতে থাকে, যখন গরিবের সাথে তাদের কিছু একটা মিলে যায়। গরিবের থেকে সর্বাংশে ভিন্ন হওয়ার একটা চেষ্টা সচেতনভাবেই বড়লোকদের মধ্যে কম-বেশি থাকে। হরহামেশাই আমরা শুনতে পাই, বড়লোক (এমনকি মধ্যবিত্তও) কোনো মেয়ের পোশাক, সাজগোজ কিংবা সামগ্রিক চেহারা খারাপ হলে, তাচ্ছিল্যের সাথে বলা হয়, 'দেখতে একদম গার্মেন্টেসের মেয়েদের মতো লাগছে'; বিত্তের পরিমাণভেদে মানুষে মানুষে এই পার্থক্য বোধ করি কম বেশি সব সমাজেই নানা ফর্মে আছে। কিন্তু বিস্ময়করভাবে, একটা ক্ষেত্রে চাইলেই ধনীদের পক্ষে গরিবের থেকে ভিন্ন হওয়া সম্ভব না, সেটি হচ্ছে, যৌনতা। 
একথা সত্যি যে, শ্বাস-প্রশ্বাস, খাদ্য গ্রহণ, রেচন ইত্যাদি শারীরবৃত্তিক প্রক্রিয়া বিত্ত ভেদে ভিন্ন হয় না। কিন্তু সেগুলির সাথে যৌনতাকে এক পাল্লায় মাপা যাবে না। জীববিজ্ঞানে পারদর্শী বন্ধুদের কাছে শুনেছি, মানুষের (বোধহয় সকল সৃষ্টিরই) জীবনের মূল লক্ষ্য তার জিনকে ছড়িয়ে দেওয়া, যতোদিন পর্যন্ত সম্ভব পৃথিবীতে টিকিয়ে রাখা। সেই কথার ভিত্তিতে, কিংবা এতোদিনের লব্ধ অভিজ্ঞতায় বুঝি, মানুষকে যে কয়টি বিষয় চালিত করে, যৌনতার তার মধ্যে অন্যতম, ইন ফ্যাক্ট প্রধানতম। এরকম একটি গুরুত্বপূর্ণ বিষয়ে ধনী-গরীব সকলকেই মোটামুটি একটি সাধারণ প্রক্রিয়ার মধ্য দিয়ে যেতে হয়- এই বিষয়টা ধনীরা কীভাবে মেনে নেন? সংগমকালীন সময়ে একজন গরীব আর একজন ধনীর মধ্যে বিত্তের ভিত্তিতে কোনো প্রকার ডিফারেনসিয়েশন করা সম্ভব না। 
গরীবদের থেকে ভিন্ন হওয়ার জন্য, উচ্চবিত্তদের মধ্যে যে ইগো, সকল ক্ষেত্রেই কাজ করে, সেই ইগো কি অবচেতনে তাদের আঘাত করে না? আমি জানি না, এই ইগোর মাধ্যমে জৈবিক কোনো পরিবর্তন ঘটানো সম্ভব কিনা (যতোদূর বুঝি, সম্ভব না), কিন্তু অর্থনৈতিক-সামাজিক দিক থেকে দেখলে, এই ব্যাপারটাকে তারা কীভাবে সামলায়, সেটা আমার কাছে খুব ইন্টারেস্টিং একটা প্রশ্ন মনে হলো।
আপনাদের মতামত শোনার অপেক্ষায় থাকলাম। 


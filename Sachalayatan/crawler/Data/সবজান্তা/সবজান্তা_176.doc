আসুন আমরা বিদায় নেই



১
চালের দাম নিয়ে নাটক ভালোই হচ্ছে। সরকারের মান্যবর উপদেষ্টা বলেন, আন্তর্জাতিক বাজারের প্রভাব। আবার এও বলেন তার কিছুই করার নেই এই ব্যাপারে। অন্যদিকে সেনাপ্রধান বলেন, এ সবই ব্যবসায়ীদের কারসাজি। 
আমরা আক্ষরিক অর্থেই চুনোপুটি। আপনারা যেভাবে বলেন, আমরা সেভাবেই বিশ্বাস করবো। তবে অনুরোধ শুধু এটাই, কি বলবেন তা অন্তত নিজেরা ঠিক করে নিন।নিজেরাই যদি বিভিন্ন 'ভার্সনের' সত্য বাজারে ছাড়েন,তাহলে আমাদের বড্ড অসুবিধা হয়। আমরা যে কার বক্তব্যের সাথে ঘাড় নাড়াবো সেটা ঠিক বুঝে উঠতে পারি না। তবে আপনারা একদম টেনশন করবেন না, চালের দাম যতই বাড়ুক তাতে আমরা একদম নাখোশ হব না।
২
চালের দাম নিয়ে এহছান লেলিন ভাইএর একটা লেখা পড়েছিলাম সেইদিন। পড়ার সময়ও আমি ভাবতে পারি নি, এমন চমৎকার পরিস্থিতি আমার জীবনেও আসবে। গতকাল নিউমার্কেট যাবো, সি এন জি অটোরিক্সা ঠিক করছি।
-আমি: এই সি এন জি যাবা নিউমার্কেট?
-সি এন জি চালক: (অনেকক্ষণ ভেবে) চলেন, ৪০ টাকা দিতে হইবো।
-আমি: এইখান থেকে এইখানে চল্লিশ টাকা!! তোমার মিটার কি দোষ করলো ?
--সি এন জি চালক: মিটারে যাওন যাইবো না। চালের দাম জানেন? আপনেরা না হয় বড়লোক মানুষ, কিন্তু আমাগো দিন চলে ক্যামনে ?
এই কথা বলার পর আমার আসলে কিছু বলার থাকে না। চুপচাপ সি এন জি তে চড়ে বসি আর ভাবতে থাকি। আমি না হয় এখন ছাত্র, নিজের টাকাতে সংসার চালাই না। কিন্তু আমার বাবা ? তাকেও নিশ্চয়ই কত চিন্তা করতে হচ্ছে সংসার চালাতে এই দুর্মূল্যের বাজারে। আরো খারাপ লাগে যখন বাংলাদেশের কত নিম্ন আয়ের লোক আছে। তারা কিভাবে বেঁচে আছেন ? কি খাচ্ছেন তারা ? মোটা চালও যখন এই অগ্নিমূল্য ধারণ করে, মানুষ আর কি খেয়ে বাঁচতে পারে ? রুটি যে খাবে, ময়দার দামতো আরো আগের থেকেই আকাশে চড়ে আছে। আমি নবাবজাদা, খাই-দাই, আড্ডা মারি, অবসর সময়ে পড়তে বসি। বাজার-সংসার এইসব শক্ত কথা আমি কোন দিন ভাবিওনি, ভাবতে হবে এমনটাও মাথাতে আসেনি। সেই আমার মাথাতেই এখন ঘোরে, চালের দাম এত হলে চলবে কিভাবে ? আটা ময়দা তেল কিছুর দামই তো নিচের দিকে নেই। সাত পাঁচ ভাবতে ভাবতে সি এন জি অটো নিউমার্কেটের গেটের সামনে এসে দাঁড়ায়। আমি ভাড়া মিটিয়ে অন্যমনস্ক মনে হাটতে থাকি।
৩
বাংলাদেশে এখন কত লোক আছে ? আমার ঠিক জানা নেই। ছোট বেলাতে পড়তাম ১২ কোটি। ধরলাম, একদম কম করে হলেও বেড়ে তা ১৫ কোটি হয়েছে।বাংলাদেশের দ্রব্যমূল্য যেভাবে পজিটিভ স্লোপে বেড়ে উপরে উঠছে, তাতে দুই তৃতীয়াংশ লোকই এই  মূল্য বহন করতে পারে না। যদি আমরা সার্ভাইভাল অফ দ্য ফিটেস্ট থিয়োরীতে ভরসা রাখি, তাহলে দেখা যাবে খেতে না পেয়ে এই দুই তৃতীয়াংশ লোকই ভোজবাজির মত উড়ে যাবে। বেঁচে থাকবে এক তৃতীয়াংশ ( ৫ কোটি ধরলাম ) ফিটেস্ট। বাংলাদেশ ভূ খন্ডের যা আয়তন ( বিশেষত বৈশ্বিক উষ্ণায়নের কারনে যখন ভূখন্ড সংকুচিত হবে তখন ), ৫ কোটি লোক একদম যথার্থ হবে।
তাই আসুন আমরা, যারা দরিদ্র, ব্রাত্য,নমঃশূদ্র--তারা বিদায় নেই এই পৃথিবী থেকে। এই পৃথিবীতে থাকার সকল যোগ্যতা আমরা হারিয়েছি।


অন্ধকারের স্বপ্ন



 -  ময়নার বাপ শুনতেছো ?
-	কি হইলো, উত্তর দ্যাও না ক্যান ?
-	হুমম ... ... বুঝছি, তখন তোমার লগে বাইরে যাই নাই দেইখা গোসা হইসো। কিন্তু ক্যামনে যামু কও, ময়নারে খাওয়ান লাগে, আব্বার খোঁজ খবর নেওন লাগে। এর মইধ্যে বাইরে যামু ক্যামনে কও ?
-	আইচ্ছা শুনো, কাইলকা না একটা মজা হইছে। তোমারে কইছিলাম না, জুলহাস মিয়ার বউর আজকাইল খুব টেকার দেমাগ হইছে। তো ওইদিন আমারে আর ফুলির মায়েরে দেখায়া দেখায়া নয়া শাড়ি পিন্দা বাইর হইসিলো, আল্লার কি রহমত দুই পাও যাইবার পারে নাই, লোহায় বাইন্দা শাড়িডা ছিঁড়ছে। মাগীর উচিত শিক্ষা হইসে। ভালা হইসে  না কামডা ?
-	আহারে, সাহেবের কি গোসা হইসে দ্যাখো, একটা উত্তরও দিতাসে না। শুন, ওইদিন ভাইবা দ্যাখলাম তুমি যদি দুইব্যালাই খ্যাপ মারতে পারো সি এন জি লয়া, তাইলে আমরা কিন্তু ঐ জালাল মিয়াগো বাড়িতে থাকবার পারি। ভাড়াও বেশি না, তার উপ্‌রে রুমও হইলো দুইডা। আর আমি আমার ময়নারে এইহানে রাখবার চাই না - এইসব খানকীগো মইধ্যে থাকলে, আমার মাইয়াটাও পড়াশোনা শিখবো না, ঐটাও এমন গার্মন্টেসের ছেমরী হইবো। ওরে আমি ঐ সামনের তিনতলার মাইয়াডার মত স্কুলে পাঠামু। নীল রঙের কাপর পিন্দা স্কুলে যাইবো ও। আমার মতন বান্দীর জীবন জানি ওর না হয়।
-	আর শুন, তুমি পারলে চাইরডা ডিম লয়া আইসো কাইলকা। মাইয়াটারে মইধ্যে মইধ্যে এক-দুইটা ডিম খাওয়াইতাম। এমনেই মাইয়্যাটা ব্যারাইম্মা, দুইটা ভালা মত না খাওয়াইলে হইবো না ওরে। আর তুমিও সারাদিন কি ব্যাগার খাটো, তোমার লিগাও একটু ভালো খাওনের দরকার। আরেকখান কথা, আব্বার লুঙ্গিডা মনে হয় ছিড়া গ্যাছে, তোমারে শরমে কইতে পারে না, তুমি একডা নয়া লুঙ্গি কিনা আইনো হের লিগা।
-	ও ময়নার বাপ, এতো গোসা হইসে ক্যান ! ম্যালা রাত হইসে, আর দেরি করন যাইবো না। ন্যাও, এইবার আমারে একটু সোহাগ কর। 
-	সোহাগও করবা না, এত গোসা !  দেখি এইবার ক্যামনে সোহাগ না কইরা থাকো !
-	ওরে‌ , আল্লারে, তোমার শরীর এত ঠান্ডা কেন ! মুখ দিয়া এইগুলান কি বাইর হইতেছে...
[অন্ধকারের স্বপ্ন লিখেছিলাম বছরখানেক আগে। বৈশাখ নামক এক অনলাইন ফোরামের বাৎসরিক ই-ম্যাগাজিন রংগনে, সেখান থেকেই ব্লগে দিলাম]


একটি সম্ভাব্য কন্সপিরেসি থিয়োরি



০১

সম্ভবত অতিরিক্ত থ্রিলার সিনেমা দেখার কারণেই মাথা খানিকটা বিগড়েছে। রজ্জুতে জোর করেই সর্প খুঁজে বের করার চেষ্টা করছি আজকাল। সে কারণেই কি না জানি না, গতকয়েক দিন ধরে মাথার মধ্যে একটা সম্ভাব্য কন্সপিরেসি থিয়োরি ঘুরঘুর করছে। সেটা নিয়েই একটু আলোচনা করার জন্যই এই পোস্টের সূত্রপাত। 
০২

যদি কেউ নিয়মিত দেশের খবর রেখে থাকেন, তবে হয়ত এতোদিনে নিশ্চিত লক্ষ্য করেছেন, দেশের বেশ কয়েকটি সায়ত্বশাসিত পাবলিক বিশ্ববিদ্যালয় এরই মধ্যে বন্ধ হয়ে গিয়েছে অনির্দিষ্ট কালের জন্য। এক-একটি বিশ্ববিদ্যালয় এক এক অজুহাতে বন্ধ হয়েছে। কোথাও স্থানীয় জনতা আর ছাত্রদের মধ্যে সংঘর্ষ, কোথাও ছাত্রলীগ এবং ছাত্রদল কিংবা শিবিরের মধ্যে সংঘর্ষ ইত্যাদি সব অজুহাতে এদের একে একে বন্ধ করে দেওয়া হচ্ছে। 
ছাত্ররা কোন রকম ঝামেলা তৈরি করলে, তার জন্য বিশ্ববিদ্যালয় বন্ধের ঘটনা সাদা চোখে খুবই সাধারণ এবং যৌক্তিক সিদ্ধান্ত মনে হতে পারে। কিন্তু আমরা যদি নিকট অতীতের অভিজ্ঞতার দিকে তাকাই, তাহলে দেখতে পাবো এ ধরণের ঝামেলা হর-হামেশাই ছাত্ররা বাঁধিয়েছে এবং শিক্ষকরা বেশ দক্ষতার সাথেই ঝামেলাগুলি দূর করতে পেরেছেন।এর জন্য মাঝে মাঝে বিশ্ববিদ্যালয় বন্ধও করতে হয়েছে সত্যি, কিন্তু এতোদিন বন্ধ এর আগে কখনোই থাকেনি।
এরই মধ্যে ঢাবির বন্ধুদের কাছে শুনতে পারলাম যে হলের সংস্কার কাজের লক্ষ্যে ঢাবিও বেশ লম্বা সময়ের জন্য ছুটি দেওয়া হবে নভেম্বরের শেষ দিকে। তবে সবচেয়ে সন্দেহজনক কাজ আমার মনে হয়েছে জাহাঙ্গীরনগরের ইস্যু নিয়ে। আজ সন্ধ্যাতে বিডিনিউজে দেখতে পেলাম যৌন কেলেঙ্কারীর দায়ে অভিযুক্ত শিক্ষককে সব অভিযোগ থেকে মুক্তি দিয়েছে তদন্ত কমিটি। সাদা চোখে এই কাজটিও খুব সাধারণ বলেই মনে হওয়া উচিত। বাংলাদেশের প্রেক্ষাপটে কোন তদন্ত কমিটি, তাও যেটির অধিকাংশ সদস্যই শিক্ষক এবং যেটি গঠিত হয়েছে একজন শিক্ষকের কর্মকান্ড তদন্তে - তার কাছ থেকে এমন সিদ্ধান্ত অপ্রত্যাশিত কিছু নয়। কিন্তু সাম্প্রতিক কালের জাহাঙ্গীরনগর ঘুরে আসার অভিজ্ঞতা থেকে যা বুঝেছি, এ সিদ্ধান্ত আগুনে ঘি ঢালবে। নিশ্চিত সহিংসতা হয়তো কতৃপক্ষকে বাধ্য করবে নিরাপত্তার স্বার্থে বিশ্ববিদ্যালয় বন্ধ করতে, আবাসিক হলগুলিকে ফাঁকা করতে। কিন্তু এমন কিছুই সরকার চাচ্ছে না তো ?
০৩

কেন এই সরকার চাইবে বিশ্ববিদ্যালয়গুলি বন্ধ হোক ? এর উত্তর নিয়ে চিন্তা করতে যেয়ে দেখেছি, বিশ্ববিদ্যালয়গুলিই সরকারের মূল বাঁধা, কোন একচেটিয়া কিংবা পাতানো খেলার মধ্যে। এই সরকারের শেষ দিকে কি হতে পারে, সে নিয়ে এরই মধ্যে বিস্তর জল্পনা কল্পনা শুরু হয়ে গিয়েছে। কেউ বলছেন সামরিক বাহিনীই ক্ষমতা দখল করবে, কেউ বলছেন একটা প্রহসনের নির্বাচন হবে, যাতে নির্বাচিত হবে কোন পুতুল সরকার যারা নির্দ্বিধায় তত্বাবধায়ক সরকারের সব কাজকে বৈধতা দিবে।কেউ বা বলছেন চারদলীয় জোট ক্ষমতায় চলে আসবে। এ ধরণের পুতুল সরকার কিংবা চারদলীয় জোট আসলে দেশে এক নতুন নৈরাজ্য দেখা দিবে, যার ফলশ্রুতিতে সামরিক বাহিনী কিংবা বৈদেশিক কোন শক্তির নাক গলানো সহজতর হবে। এ ছাড়া আরো একটি চিন্তার ব্যাপার হচ্ছে যে, নেতাদের অনেকের জামিন কিংবা প্যারোলই  শেষের দিকে চলে এসেছে। সেক্ষেত্রে তারা আর জেলের ভেতর ঢুকতে চান কি না, আদালত তাদের জামিন বহাল রাখে কি না, এসব নিয়েও কল্পনার ঝাঁপি খুলে বসার যৌক্তিকতা আছে, কারণ এদের জেলে ঢুকতে চাওয়াতে আপত্তির একমাত্র ফলাফল হচ্ছে বিশাল এক নৈরাজ্যের সৃষ্টি। একটু ভালো মত চিন্তা করলেই আপনি বুঝতে পারবেন, উপরের যে কোন “সিনারিওতেই” ( শেষেরটা বাদে ; লেজুরবৃত্তির ছাত্ররাজনীতি থেকে এতোটা আর আশা করি না ) ছাত্ররা বেশ অস্বস্তির কারণ ক্ষমতাসীন গোষ্ঠীর জন্য। তাই সরকার যে কোন মূল্যে চাইবে ছাত্ররা দূরে থাক। তাই ছোটখাটো সব ইস্যুতেই বিশ্ববিদ্যালয়গুলি বন্ধ হয়ে যাচ্ছে একের পর এক। এরই মধ্যে প্রকৌশল বিশ্ববিদ্যালয়ে গুজব শুনতে পেলাম, ঈদের ছুটির পর ক্লাস কবে খুলবে তা নিয়ে অনেক সংশয় আছে, যদিও একাডেমিক ক্যালেন্ডারে স্পষ্ট বলা আছে এগারোই অক্টোবরই ক্লাস খুলবে। গত পরশুদিনের সরকারী প্রজ্ঞাপন অনুযায়ী সকল শিক্ষা প্রতিষ্ঠানকেই এ মাসের পনেরো তারিখ (অর্থাৎ, আগামী পরশুর) মধ্যে বন্ধ দিতে বলা হয়েছে। ঘরপোড়া গরুরা কিন্তু এ নিয়েও বেশ চিন্তায় পড়ে গিয়েছে।
০৪

ব্লগিং ক্যারিয়ারের শুরু রাজনৈতিক ব্লগ লিখেই। পরবর্তীতে এত বিরক্তিকর আর চর্বিত চর্বন নিয়ে আর লেখতে ইচ্ছা করতো না। আজ বহুদিন পর দেশের রাজনীতি নিয়ে কিছু লেখলাম। কারণ মূলত ব্যক্তিগত স্বার্থ। বিশ্ববিদ্যালয়ের প্রথম দিকে চাইতাম যত ইচ্ছা বন্ধ থাক, কিন্তু শেষ সেমিস্টারে এসে এখন আর বন্ধ ভালো লাগে না। অল্পের জন্য ঠেকে যেতে খুব বিরক্ত লাগে।
আমি জানি, যদি জুনিয়ার কেউ এই লেখা পড়ে, যারপরনাই বিরক্ত হবে, ভাববে এত চমৎকার বন্ধ নিয়ে কেন এত হতাশা। 
এর উত্তর আসলে সময়ের আগে কেউ দিতে পারে না। কত দুঃখে যে কন্সপিরেসি থিয়োরি মাথায় আসে রে ভাই, তা যদি কেউ বুঝতো .........


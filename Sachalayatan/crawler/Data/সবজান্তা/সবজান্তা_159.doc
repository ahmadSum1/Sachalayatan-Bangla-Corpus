ধরি, ক এবং খ ...



একজন লোক, ধরা যাক  তার নাম ক। 
আরেকজন লোক, তার নাম ধরি খ। 
ক এবং খ, দু'জনই মানবসভ্যতার এক ক্রান্তি লগ্নের মানুষ। পৃথিবীতে একমাত্র ক-ই পারেন গল্প, উপন্যাস অর্থাৎ সাহিত্য রচনা করতে। তাই সারা পৃথিবী জুড়ে মানুষের কাছে ক এর চাহিদা আকাশজোড়া। ক যাই লিখুন না কেন, সবাই গোগ্রাসে পাঠ করে আর অবাক বিস্ময়ে ভাবে, কী ভাবে পারে একটা মানুষ এরকম লিখতে !
ক এর সবই ভালো, শুধু সমস্যা একটাই, ক বড্ড ভুলোমনা। প্রায় সকালেই ক-এর খেয়াল থাকে না, আগের রাতে তিনি কী লিখেছিলেন, কিংবা আদৌ কিছু লেখেছিলেন কি না। খাতা দেখার পর আস্তে আস্তে মনে পড়তে থাকে। এটা বাদেও আরেকটা অস্বাস্থ্যকর বদভ্যাস ক-এর আছে, ক পেনসিল ছাড়া লিখতে পারেন না। যদিও এ'টা মূল বদভ্যাস না, আসল সমস্যা হচ্ছে ক একনাগাড়ে পেনসিলের পেছন দিকটা চাবাতে থাকেন, ফলে পেনসিলের পেছন দিক সব সময়ই লালাতে মাখামাখি হয়ে থাকে আর ক-ও পেটের রোগে ভোগেন বিস্তর।
অনেকদিন পরের কথা।
ক বেশ কিছুদিন যাবৎ একদমই লিখতে পারছেন না। সব বড় লেখকের যেরকম হয় তেমনি ক সৃষ্টির প্রসব বেদনায় কাতরাচ্ছেন, কিন্তু পর্বত হয়ে নিদেন পক্ষে ইঁদুরও প্রসব করতে পারছেন না। অবশেষে এক পর্যায়ে নিজের বন্ধ্যাত্বে হতাশ হয়ে, এক চমৎকার রৌদ্রজ্জ্বল সকালে ক আত্মহত্যা করলেন। 
গল্পের প্রায় শেষ দিকে এসে আমরা তাকাই খ-এর দিকে। খ-এর সারাজীবন ক-এর মত বর্ণিল নয় কোন মতেই। সারা জীবন সে যত্ন নিয়ে কিছুই করেনি। তবে গত কিছুদিন ধরে সে  নিষ্ঠা ভরে শুধু একটা কাজই করতো - রোজ রাতে ক যা লিখতেন, তা রাবার দিয়ে মুছে দিত।


আমার পাহাড় যাত্রা-০১ [যত গণ্ডগোল গ্যাংটকেই]



ঈদ আর নির্বাচনের ছুটি - বিশ্ববিদ্যালয় কবে খুলবে আর কবে পরীক্ষা হবে, সে'টাও কেউ বলতে পারেনা। মোটামুটি শিকড়-বাকড় গজিয়ে যাওয়ার মত অবস্থাই হয়ে গিয়েছিলো, শেষকালে বাসার সবাই মিলে ঠিক করা হল, এই ছুটিতেই ইন্ডিয়ায় পাহাড়ে বেড়াতে যাবো।
আমার নিজের বাসায় আমি মোটামুটি নিগৃহীত, বঞ্চিত- আমার কথা কেউই বিশেষ পাত্তা দেয় না। আমি বার বার বললাম, আমার পরীক্ষাটা শেষ হোক, তারপর শান্তিমতো যাই - কিন্তু আমার বড় বোনের অফিসে পরে আর ছুটি পাওয়া যাবে না আর তারচেয়েও বড় যুক্তি, আমি এমনিতেই পরীক্ষার আগে পড়াশোনা করে উলটে ফেলি না, কাজেই পরিকল্পনা বাতিলের প্রশ্নই উঠে না । অগ্যতা কী আর করা, দাঁড়িয়ে পড়লাম ভিসার লাইনে। সেই দুর্ভোগের কথা আমার আর আলাদা করে বলার দরকার নেই, মুজিব ভাইই বলে দিয়েছেন তাঁর লেখায়।
বর্ণনার এই পর্যায়ে একটা বড়সড় লাফ দেওয়া যাক। চলে যাই একেবারে কলকাতা থেকে সারা রাত ট্রেনে করে নিউ জলপাইগুড়ি স্টেশনে এসে  নামার পরের ঘটনায়। এখানে অবশ্য একটা ব্যাপার আগেই জানিয়ে রাখা যেতে পারে সে'টা হচ্ছে, শিলিগুড়ি শহরটা অদ্ভুত সুন্দর। যদিও যাওয়ার সময় শিলিগুড়ি হয়ে যাই নি, কিন্তু পাহাড় থেকে যখন আবার কলকাতা ফেরত আসি তখন রাতের বেলা শিলিগুড়ির উপর দিয়েই এসেছিলাম। একেতেই যথেষ্ট আলো ঝলমল সুন্দর শহরটা, উপরন্তু কলকাতার মত মানুষের ভীড় কিংবা নোংরাও চোখে পড়ে নি। সব মিলিয়ে শিলিগুড়ি শহরটা বেশ পছন্দ হয়েছে আমার। যাই হোক, নিউ জলপাইগুড়িতে নামা মাত্রই গ্যাংটক, দার্জিলিং-এর ট্রাভেল এজেন্সীর দালালেরা এসে ছেঁকে ধরেছে। তাদের সবাই দেখি আমার সুখ সাচ্ছন্দ্যের কথা ভেবে রীতিমত আকুল! দিশেহারা অবস্থায় কোনমতে, মোটামুটি দৈবচয়ন প্রক্রিয়ায় একটা ট্রাভেল এজেন্ট বেছে নিয়ে তার অফিসে ঢুকে পড়লাম।
কথা প্রসঙ্গে উল্লেখ করা যেতে পারে কারণ অনেকেই হয়ত জানেন না, সিকিম ভারতের অংশ হয়েছিলো অনেক পরে এবং যেহেতু সিকিমের সাথেই চীনের বর্ডার - তাই বাংলাদেশি এবং পাকিস্তানিদের জন্য বিনা অনুমতিতে সিকিমে ঢোকা নিষিদ্ধ। কানাঘুষা শুনেছি, ভিসার সাথে আবেদন করতে হয়, সে'টা অনেক ঘাটের জল খেয়ে মাসখানেক পর ঢাকা এসে পৌছায়। তবে আবেদন না-মঞ্জুরও হতে পারে। এতদিন পর্যন্ত বাংলাদেশিদের জন্য সিকিম যাওয়ার সহজ পন্থা ছিলো, শেয়ারের গাড়ি কিংবা বাসে চড়ে বসা। সিকিমে ঢোকার মুখে চেক হত, সেখানে যদি কপাল খারাপ থাকে তাহলে হয়ত জিজ্ঞেস করে কোথাকার লোক। মোটামুটি হিন্দিতে নিজেকে কলকাতার লোক বলে পরিচয় দিতে পারলেই ঝামেলা শেষ। তাই ট্রাভেল এজেন্সীতে ঢুকে হিন্দিতেই কথা বলা শুরু করলাম, আর নিজেদের পরিচয় দিলাম কলকাতার লোক হিসেবে।
কিন্তু কপাল আমাদের মন্দ। ট্রাভেল এজেন্ট কথা বলার এক পর্যায়ে জানতে চাইলেন, "আপনার সাথে আই কার্ড (ভারতীয় ভোটার আইডি কার্ড সম্ভবত) আছে তো" ? 
শুকনো মুখে জানালাম নেই। 
ভদ্রলোক বললেন, "একজনেরও নেই ? কিংবা ডাইভিং লাইসেন্সে ? কিংবা অন্তত একটা ডাক্তারি প্রেসক্রিপশন (এটা কেন চাইলো কে জানে !! ) ?"
আমাদের ক্রমাগত ঘাড় নাড়ানো দেখে ভদ্রলোক হতাশ হয়ে গেলেন। জানালেন মুম্বাই হামলার পর থেকে নিরাপত্তা ভীষণ রকম কড়া, কোন মতেই সম্ভব না। এত দূর থেকে এত কষ্ট করে আসা গ্যাংটকের পাহাড় দেখতে আর সে'টাই যদি দেখা না যায়- মনটাই খারাপ হয়ে গেল। 
হতাশায় যখন দু'চোখ ফেটে জল বের হওয়ার মত অবস্থা, তখন হঠাৎ করেই মাথায় একটা বুদ্ধি আসলো। আমার বাবা'র সবচেয়ে বড় ভাই যিনি, সাতচল্লিশের দেশভাগের আগেই শিলিগুড়ির কাছাকাছি মালবাজার নামে পাহাড়ের পাদদেশে একটা জায়গায় চা বাগানে চাকরি নিয়ে গিয়েছিলেন। ওখানেই তিনি চাকরি, ব্যবসা-বাণিজ্য করেছেন। এর ফলে জন্মসূত্রেই উনার ছেলে-মেয়েরা সবাই ভারতীয় নাগরিক।
আমরা এবার সোজা চলে গেলাম মালবাজার। সেখানে যেয়ে উনার সবচেয়ে বড় ছেলেকে আমাদের দুঃখের কথা সবিস্তারে জানালাম। সবকিছু শুনে উনি হাসিমুখে রাজি হয়ে গেলেন আমাদের সাথে গ্যাংটক যাওয়ার জন্য।আমাদের প্ল্যান একটাই, উনার ভারতীয় আই কার্ড দিয়ে বাকি সবার বৈতরণী পার। আর ফাও লাভ হল, মালবাজার জায়গাটাও চমৎকার, পাহাড়ের পাদদেশে। একদম নিশ্চুপ, নিরিবিলি আর নির্ঝঞ্ঝাট একটা জায়গা। মোটামুটি একদিন মালবাজারের পথে ঘাটেই ঘুরে বেরিয়েছি আর কিছু ছবি তুলেছি।

ছবিঃ মালবাজারের দৃশ্য

ছবিঃ মালবাজারের দৃশ্য

ছবিঃ মালবাজারের দৃশ্য
পরদিন সকাল বেলা আমরা রওনা দিলাম সিকিমের উদ্দেশ্যে। সারা রাস্তাই আমি জিপের সামনে বসে চারপাশের চমৎকার দৃশ্য দেখছিলাম।এখানে জানিয়ে রাখা যেতে পারে পুরো ডুয়ার্স অঞ্চল থেকে শুরু করে পাহাড় অবধি আষ্টেপৃষ্ঠে জড়িয়ে রেখেছে তিস্তা নদী। অদ্ভুত সুন্দর এক নদী এই তিস্তা - সবুজাভ স্বচ্ছ জল, আর পাহাড়ি নদী ফলে জল কম, তলদেশ দেখা যাচ্ছে ঠিকই কিন্তু প্রচন্ড খরস্রোতা। আর নদীর মাঝে আর দুইপাশে পাথরে ভর্তি। পুরো তিস্তাকেই দেখেছি গাড়িতে বসে চলমান অবস্থায়। একেতে ছবি তোলার হাত ভালো না, তার উপর সিকিম চেকপোস্টের চিন্তায় মনে শান্তি নেই, তাই আর গাড়ি থামিয়ে ছবি তুলি নি। কোন কোন  বাঁকের মুখে গাড়ি একটু ধীর হলেই ছবি তুলেছি।

ছবিঃ তিস্তা নদী
এদিকে যতই সৌন্দর্য দেখি, ভিতরে ভিতরে কেউ রীতিমত ঢাক পেটাচ্ছে, যদি চেকপোস্টে আবার আটকে যাই। এভবে ঘন্টা দেড়-দুই যাওয়ার পর চলে আসলো সিকিমের চেকপোস্ট। বুকের মধ্যে তখন রীতিমত বিশ্ব ড্রাম বাজানো প্রতিযোগিতা শুরু হয়ে গিয়েছে যদিও চোখ মুখ খুবই স্বাভাবিক করে বসে আছি যেন কিছুই হয় নি। অবশেষে আইডেন্টিটি কার্ড দেখে চেকপোস্ট থেকে ছাড়া পেলাম। বুক থেকে খুব সাবধানে চেপে থাকা একটা নিঃশ্বাস বের করে দিলাম।
যাক, অবশেষে আমরা সিকিমে !
(চলবে)
** নামকরণ রাহুল সাংকৃত্যায়ণের বিখ্যাত বই, "আমার লাদাখ যাত্রা" থেকে অনুপ্রাণিত হয়ে


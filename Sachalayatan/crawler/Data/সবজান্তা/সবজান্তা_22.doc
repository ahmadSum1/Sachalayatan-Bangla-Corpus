যখন মানুষ ছিলাম...



সিনেমা দেখে, চ্যাট করে এবং তারপর বই পড়ে রোজই ঘুমাতে অনেক দেরি হয়ে যায়। অনিবার্য ফল হিসেবে ঘুম থেকে প্রায়ই উঠি সকাল দশটা-এগারোটার দিকে। আজও সকাল বেলা এমন জম্পেশ ঘুম দিচ্ছি, হঠাৎ সকাল সাড়ে নয়টার দিকে মনে হলো আমার পাশের রুমে কেউ কাঁদছে। ঘুমের ঘোরে ভুল শুনেছি ভেবে আবার পাশ ফিরে ঘুমিয়ে পড়লাম।
সাড়ে দশটায় তারেকের ফোন পেয়ে ঘুম থেকে উঠে পড়লাম। দাঁত ব্রাশ করতে করতে শুনি মা যেন বাবার সাথে নিচু গলায় কী এক ব্যাপার নিয়ে কথা বলছে, গলায় হতাশার সুর। তখনো ঘুমের রেশ পুরোপুরি, তাই আর জিজ্ঞেস করা হয় নি। কিছুক্ষণ পর খেতে দেওয়ার সময় মা'র কাছে জানতে চাইলাম কী হয়েছে।
আমাদের বাসায় একজন ভদ্রমহিলা কাজ করতে আসেন। আশে পাশের আরো কয়েক বাসাতেই তিনি কাজ করেন, যাকে চলতি বাংলায় বলে ছুটা বুয়া। যাই হোক, এই ভদ্রমহিলাকে আমরা সবাই খালা নামেই ডাকি। এমনিতেই আমাদের বাসায় এ ধরনের নিত্যদিনের গৃহসহায়িকাদের সাথে খুবই ভালো ব্যবহার করা হয়, তার উপর আমার মা আবার এদের প্রতি খুবই সহানুভূতিশীল। মাঝে মাঝে অবশ্য এই সহানুভূতির মাশুলও গুনতে হয়েছে মা'কে - সে কথা অবশ্য আলাদা।
 তা যাই হোক, মা'র কাছে শুনতে পেলাম খালার ছোট মেয়ের স্বামী কিছুদিন আগে তাকে ফেলে চলে গিয়েছে। এরপরই সে মেয়ে আবিষ্কার করে যে তার স্বামী শুধু তাকে দুই শিশু সন্তানসহই ফেলে যায় নি, সেই সাথে আশে পাশের প্রতিবেশী এবং সমিতির কাছে এক বিশাল ঋণের জালেও ফাঁসিয়ে দিয়ে গিয়েছে। টাকার অংকটা ঠিক কতো তা খালাও মা'কে বলতে পারে নি, তবে অংকটা যে সামর্থ্যের বাইরে তা অনুমান করতে পারছি। এ'দিকে খালার ছেলেরা, যাদের সাথে খালা থাকেন, তারা তাদের এই বোনকে কোনরকম সাহায্য করতে অস্বীকার করেছে (অবশ্য তাদের সামর্থ্যও সম্ভবত নেই) এবং একই সাথে তাদের বাসায় পর্যন্ত উঠতে দিচ্ছে না। মেয়ের এই দুরবস্থার কথাই খালা বলতে বলতে কেঁদে ফেলেছিলো।
এমনই অসম্ভব অবস্থায় খালার মেয়ে টাকা বের করার এক রাস্তা বের করে ফেলেছে- সে তার দুই ছেলেকে বিক্রি করে দিয়ে ধারের টাকা শোধ করবে।
সত্যি সত্যি কথাটা শোনা মাত্র বিষম খেয়ে গেলাম আমি। নিজের কানে বিশ্বাস করতে পারছিলাম না, কতো সহজেই কেউ নিজের সন্তানকে বিক্রির কথা চিন্তা করতে পারে! আমি খুব  দৃঢ়ভাবেই বিশ্বাস করি, আমার মা'র কাছে আমি ঠিক যতোটা প্রিয়, আদরের, ভালোবাসার ঠিক ততোটাই সেই মায়ের কাছে তার ছোট্ট বাচ্চা দুটি। আমি তখন শুধু ভাবছিলাম ঠিক কতোটা অসহায় হলে মানুষ এতো কঠিন একটা সিদ্ধান্ত নিতে পারে। আমার মুখ দিয়ে আর খাওয়া উঠছিলো না। আমার এই হতবাক অবস্থা দেখে আমার বাবা মলিন একটা হাসি দিয়ে জানালো, তৃনমূল মানুষকে বহুদিন ধরে খুব কাছ থেকে দেখার অভিজ্ঞতা থেকে সে জানে যে, বাচ্চা বিক্রি একটা খুব স্বাভাবিক ঘটনা এদের জন্য, পেটের দায়ে অনেকেই করে।
আজ সারাটা দিন যখনই কথাটা মনে পড়েছে খুব অসহায় লেগেছে। আমি জানি না ধার দেনার পরিমাণটা ঠিক কতো... আমাদের সাধ্যে কুলোলে হয়তো আমরা ঠেকাতে পারবো। সাধ্যে না কুলালে ঠিক কী হতে পারে ভাবতে চাই না...
রাতের বেলা রিকশায় আসতে আসতে ভাবছিলাম, এরকম কতো মা হয়তো নিরুপায় হয়ে বাধ্য হয় তার আদরের ধন সন্তানটাকে বিক্রি করে দিতে। আমাদের এমন বিচ্ছিন্ন সাহায্যে আর ক'টা মাকেই বা আর আমরা এই কষ্ট থেকে মুক্তি দিতে পারি।
নিজের অসহায়ত্বে একেক সময় নিষ্ফল আক্রোশ ছাড়া আর কিছুই করার থাকে না আমার...


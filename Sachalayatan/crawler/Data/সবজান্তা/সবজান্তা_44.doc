আমার পাহাড় যাত্রা -০৫ [মিছিলমুখর এক শহরে]



কথা ছিলো পরদিন ভোরে উঠেই আমরা যাত্রা শুরু করবো। এমনিতেই গাড়ির পারমিশনের ব্যাপার আছে, তার উপরে দার্জিলিং ঘুরে তারপর আমরা মালবাজার যাবো- বিশাল দূরত্ব।
গাড়িতে উঠে বসেই একটা ব্যাপার আবিষ্কার করলাম - বদহজম যে শুধু পেটেই হয় তাই না, অধিক সৌন্দর্যেও হতে পারে। গতকালের সারাদিন একের পর এক লাগামহীন সুন্দর দেখতে দেখতে, এখন কেমন যেন অনীহা লাগছে পাহাড়ে। আমি গাড়ির সামনে বসে, দূরের পাহাড়ের দিকে না তাকিয়ে, সামনের রাস্তার দিকেই তাকিয়ে ছিলাম। এখানে সিকিমের রাস্তা নিয়ে একটা মজার পর্যবেক্ষণ বলা যেতে পারে। সিকিমের এই পাহাড়ি রাস্তাগুলি সবই তৈরি করেছে ভারতীয় আর্মিরই "বর্ডার রোড অর্গানাইজেশন (BRO)" নামের এক সংস্থা, তাদের এই প্রোজেক্টের নাম ছিলো "স্বস্তিক(SWASTIK)" । নিঃসন্দেহে অসাধারণ কাজ করেছে তাঁরা। চৌদ্দ-পনের হাজার ফুট পর্যন্ত ( যতটুকু গিয়েছি আর কী ) সুন্দর পিচ ঢালা রাস্তা। মাঝে মাঝে কিছু জায়গায় ভাঙ্গা আছে ঠিকই, কিন্তু সেগুলি  ঠিক করার জন্য লোকজন বেশ দ্রুতই হাজির হয় বলে শুনলাম। তো এই BRO পাহাড়ি পথের বাঁধাই করা দেওয়ালে চমৎকার সব কথা বার্তা লিখে রাখে, অধিকাংশই BRO এই অঞ্চলের জন্য কতটুকু নিবেদিতপ্রাণ, সেই সম্পর্কিত। সিকিম অনেক পরে (তিয়াত্তরে সম্ভবত) ভারতের অংশ হয়েছে - তাই অধিকাংশ দেওয়ালের লেখাই একটাই সুর যে, আমরা ভারতীয় - আমাদের মধ্যে অনেক ঐক্য। আর বাদবাকি লেখার মূল বক্তব্য হচ্ছে নিরাপদ ড্রাইভিং-এর পরামর্শ। মাসখানেক আগে দেখে আসা সব লেখা এখন আমার মনে নেই, তবে এই মুহূর্তে মনে পড়ছে, Reach Home in Peace, not in Pieces কিংবা It's Valley, not Rally জাতীয় চমৎকার সব লেখা।

ছবিঃ সিকিম থেকে দার্জিলিং-এর পথে
যাই হোক, আমাদের আজকের ড্রাইভার তেমন মিশুক মানুষ না। গাড়িতে উঠার পর কথাবার্তা তেমন হয় নি।শুধু একবার জিজ্ঞেস করেছেন, আমরা কোথা থেকে এসেছি আর দার্জিলিং-এ আমরা সাইট সিয়িং করতে চাই কি না। উনি তেমন কোন কথা বলছেন না, শুধু নিবিষ্টমনে গাড়ি চালাতে চালাতে মাঝে মধ্যেই সামনে রাখা খৈনির প্যাকেট থেকে তিন আঙ্গুলে ভরে মুখে চালান করে দিচ্ছে। আমার ভারত ভ্রমনের কিঞ্চিৎ অভিজ্ঞতা থেকে মনে হয়েছে এ'দেশে খৈনির ব্যাপক প্রচলন। ট্রেন জার্নিতেও অনেক ভদ্র-সভ্য লোককেও দেখেছি খৈনি বের করে মুখে চালান করে দিতে।
পাহাড় দেখতে আবার আস্তে আস্তে কিছুটা ভালো লাগছে, দূরে তাকিয়ে দেখছি। এমন সময় চলে আসলো সেই সিকিম চেকপোস্ট। বের হওয়ার সময় কোন চেকিং হয় না, তাই একটানেই বের হয়ে গেলাম। মনটা একটু খারাপ হল - এতো চমৎকার একটা জায়গায় হয়তো আর কোনদিনই আসা হবে না। তবে সবচেয়ে আশ্চর্য ব্যাপার হল সিকিম থেকে বের হয়ে মন প্রচন্ড ভারমুক্ত মনে হল। সিকিমে এই ক'টা দিন সারাক্ষণ সাবধানে থাকতে হত, যাতে বাংলাদেশ নামটা মুখ ফস্কে না বের হয়ে যায়। সিকিম বর্ডার থেকে বের হয়ে মনে হল চিৎকার করে বলি, বাংলাদেশ !
বেশ অনেকক্ষণ গাড়ি চলার পর তিস্তা ব্রীজের কাছে এক জায়গাতে গাড়ি থামানো হল সকালের খাওয়ার জন্য। পাহাড়ের চাউমিনের ( নুডুলস) সুনাম শুনেছি অনেক, কাজেই হোটেলে ঢুকে চাউমিন অর্ডার দিলাম। চাউমিনের সবই ঠিক ছিলো, কিন্তু কোন একটা উপাদানের এমন অদ্ভুত স্বাদ ছিলো যে কেউই আর পেটে নামাতে পারলো না। এত দাম দিয়ে কেনা, তাই সন্দেহজনক একটা গন্ধ নাকে নিয়েও পেতে চালান করে দিলাম - সেই সাথে এবারও মোমো। তবে ওই জায়গারই কোন একটা সমস্যা - মোমোটাও জঘন্য ছিলো।
আবার গাড়িতে উঠে বসলাম, গাড়ি চলতে শুরু করলো। বেশ কিছুক্ষণ চলার পর গাড়ি দার্জিলিং ডিস্ট্রিক্টে প্রবেশ করলো। যারা এর মধ্যেই ওদিকটায় গিয়েছেন তারা হয়তো জানেন, পাহাড়ের ধারে ছোটখাটো যেসব বাজার বসে - সেগুলি চমৎকার হয়। কেন জানি না, খুব রঙিন লাগে সেই বাজারগুলিকে। এমনই একটা বাজারে আমরা থামলাম- আমি কিছু ছবি তুললাম আর বাবা কিছু কমলা কিনলো। 

ছবিঃ পাহাড়ের বাজার
এবার দার্জিলিং-এর সাম্প্রতিক কিছু হাল হকিকত জানানো যাক। যারা খোঁজ খবর রাখেন কিছুটা তারা হয়তো জানেন, দার্জিলিং প্রচন্ড রকমের অশান্ত বর্তমানে। কারণ, দার্জিলিং-এর সিংহভাগ অধিবাসী, যারা হচ্ছে নেপালি গোর্খা, তারা বহুদিন ধরেই চাইছে পশ্চিমবঙ্গের অংশ থেকে বের হয়ে এসে নিজেদের স্বতন্ত্র রাজ্য গোর্খাল্যান্ড প্রতিষ্ঠা করতে। আমি বাংলাদেশে বসেও পত্রিকা পড়ে এর কিছু টুকিটাকি খবর পেতাম, সে সময় নেতা হিসেবে নাম শুনেছিলাম সুভাষ ঘিসিং-এর। এখন যেয়ে শুনলাম, আন্দোলনে নেতৃত্ব দিচ্ছেন ঘিসিং-এরই এক আত্মীয়, বিমল গুরুং। অনেকের কাছে কানাঘুষা শুনলাম ইন্ডিয়ান আইডল প্রশান্ত তামাং-এরও নাকি এইসবে ইন্ধন আছে। এদিকে আবার সমস্যা হচ্ছে, গোর্খারা চাইছে দার্জিলিং-এর পাশাপাশি ডুয়ার্স, শিলিগুড়ি পর্যন্ত নিজেদের গোর্খাল্যান্ডের দখলে নিতে। কিন্তু সমতলের অর্থাৎ মালবাজার, শিলিগুড়ির বাঙালিরাও মানতে রাজি না - তারাও সুযোগ পেলেই গোর্খা পেটাচ্ছে।
যাই হোক, দার্জিলিং ডিস্ট্রিক্টে ঢুকেই টের পেলাম, ঘটনা সুবিধার না। সব দোকানেরই নেম প্লেটে ওয়েস্ট বেঙ্গল অংশ কালি দিয়ে ঢেকে বড় করে গোর্খাল্যান্ড লেখা। শুধু এখানেই শেষ না, সব গাড়ির নম্বর প্লেটে WB ( অর্থাৎ, ওয়েস্ট বেঙ্গল) এর বদলে GL (অর্থাৎ, গোর্খাল্যান্ড) লেখা। মাঝে এমন অবস্থাও হয়েছিলো, সমতলের গাড়িগুলি WB পালটে GL না করলে ঢুকতে দিতো না।
যে ব্যাপারটা লক্ষ্য করলাম, দার্জিলিং আর গ্যাংটকের পাহাড়ের মধ্যে একটা বড় ধরণের পার্থক্য রয়েছে। গ্যাংটকের পাহাড় অধিকাংশই রুক্ষ, পাথুরে, পক্ষান্তরে দার্জিলিং-এর পাহাড়গুলি বাড়াবাড়ি রকমের সবুজ ! গ্যাংটকের মধ্যে একধরণের বুনো, উদ্দাম সৌন্দর্য রয়েছে কিন্তু সেখানে যেন স্নিগ্ধতার বড় অভাব, অন্যদিকে দার্জিলিং অপূর্ব স্নিগ্ধ - পাহাড়ের রানী দার্জিলিং উপমা সর্বাংশে সত্যি। দার্জিলিং-এর অধিকাংশ পাহাড়ের গায়েই চা-বাগান, পথের ধারে আশ্চর্য সুন্দর সব বাহারি রঙের পাহাড়ি ফুল ফুটে রয়েছে। সত্যি কথা বলতে, পাহাড়ের মূল সৌন্দর্যই না কি বর্ষাকালে। যদিও ভূমিধসের সম্ভাবনা বেশ প্রবল, তবুও বর্ষাতে পাহাড়ের যেই রূপ, তা নাকি অতুলনীয়। আমি অবশ্য শীতের মধ্যেও পাহাড়ি ফুল দেখে মুগ্ধ হয়ে গেলাম। আরেকটা মজার ব্যাপার, দার্জিলিং গ্যাংটক দু' জায়গাতেই আছে - পাহাড়ের গায়ে খোপ কেটে সেখানে দেবমূর্তি রেখে নিয়মিত আরাধনা করা হয়। 

ছবিঃ দার্জিলিং-এর পথে বাহারি ফুল
গ্যাংটক থেকে দার্জিলিং আসার যে রাস্তা, সে'টা বেশ চড়াই উৎরাইওয়ালা। আমার বেশ মজাই লাগছিলো - বিনা পয়সায় রোলার কোস্টার চড়া বলা যেতে পারে। এভাবে চলতে চলতে দু'পাশে দার্জিলিং-এর রাস্তা ঘাট, বাড়ি ঘর দেখছিলাম। দার্জিলিং শহরটা দিন-দিন তার শ্রী হারাচ্ছে মানুষেরই কারণে। পাহাড়ে এখন এতটাই ঘনবসতি যে, দূর থেকে দেখলে মনে হয় কোন ঘিঞ্জি বস্তি। এ'দিকে লাগামছাড়া গাছ কাটার প্রতিশোধও নিচ্ছে প্রকৃতি। আগের মত শীত নাকি আর পরে না, সেই সাথে পালটে গেছে ঋতুর হিসাবও। যাই হোক, দার্জিলিং মূল শহরে ঢুকতে না ঢুকতেই বিশাল বড় এক জ্যামে পড়লাম। প্রথম পাঁচ-দশ মিনিট ভেবেছি ছেড়ে যাবে এখুনি, কিন্তু মিনিট বিশেকেও যখন গাড়ি এক ইঞ্চি সামনে যেতে পারলো না, তখন বিরক্ত লাগা শুরু হল। এই পাহাড়ে বেড়াতে এসেও যদি সমতলের মতো সেই বিশ্রী জ্যামে বসে থাকতে হয়, মেজাজ ঠিক রাখা কিভাবে সম্ভব ?
খানিক পরে ড্রাইভার অধৈর্য্য হয়ে গাড়ি ঘুরিয়ে, আরো উচু এক পাহাড়ি রাস্তা দিয়ে চলতে শুরু করলো। যা বুঝতে পারলাম, এই রাস্তা অনেকটা মূল শহরের "বাইপাস" ধরণের। এই নিরিবিলি এই পাহাড়ি রাস্তাটাও চমৎকার, কিন্তু আমাদের বেশ দেরি হয়ে যাচ্ছে ততোক্ষণে। অনেকটা পথ ঘুরে এসে ড্রাইভার গাড়ী রাখলো এন সি গোয়েঙ্কা রোডে। এখানে গাড়ি রাখার শর্ত হচ্ছে, যেহেতু আমাদের গাড়ি সিকিমের, তাই এই গাড়ী নিয়ে সাইট সিয়িং-এ যাওয়া যাবে না, দার্জিলিং-এর স্থানীয় গাড়ী নিতে হবে। আমরা  জানালাম যে, আমাদের সাইট সিয়িং-এর বিন্দুমাত্র ইচ্ছাও নেই দার্জিলিং-এ, কারণ আমরা এই নিয়ে দ্বিতীয়বার আসছি। ব্যাটারা নাছোড়বান্দা - পরে যখন জানালাম তাহলে আমরা দার্জিলিং না দেখেই চলে যাবো, তখন তারা প্রস্তাব দিলো কিছু পার্কিং চার্জ দিয়ে আমাদের সিকিমের গাড়ি এখানে রাখতে।
গাড়ি থেকে নেমে ওদের জিজ্ঞেস করলাম, ম্যালে'র  ( দার্জিলিং-এর একটা চমৎকার জায়গা, অনেকটা পার্ক টাইপের) দিকে যাওয়ার রাস্তা কোনটা । ওদের গাড়ি নেই নি দেখেই হয়তো ব্যাটারা আমাদের মহা ঘুরপথের এক রাস্তা দেখিয়ে দিলো। প্রায় মিনিট পনের ধরে বিভিন্ন চড়াই পথে হাঁটতে হাঁটতে, অবশেষে পৌছে গেলাম ম্যালেতে। এই পনের মিনিটের মধ্যে প্রায় গোটা পাঁচেক মিছিল দেখে ফেলেছি গোর্খাল্যান্ডের দাবিতে। সবচেয়ে হাস্যকর ব্যাপার হচ্ছে, বিশাল একটা মিছিলের সামনে নেতা গোছের এক লোক হাতের কাগজ থেকে দেখে দেখে জ্বালাময়ী (!!) স্লোগান দিচ্ছে - এ ঘটনা দেখার পর হাসি চাপা দুষ্কর হয়ে পড়লো। জনে জনে জিজ্ঞেস করে, ক্রমাগত চড়াই পথে হেঁটে যখন ম্যালেতে পৌছালাম, ততোক্ষণে আমরা বেজায় ক্লান্ত। 

ছবিঃ চমৎকার নিরিবিলি ম্যালে

ছবিঃ ম্যালের সামনের খোলা জায়গা
ম্যালের দু'ধারে দোকান, মাঝ বিশাল ফাকা জায়গা, আর অপর দিকে খাদ। দার্জিলিং শহরের মূল সৌন্দর্য শুধু মাত্র প্রাকৃতিক নয় - আজ থেকে একশ বছর আগে বৃটিশরা যে চমৎকার ছিমছাম এক শহর তৈরি করে রেখে গিয়েছে সে'টাও মনকাড়া। বিগত দিনগুলিতে অত্যধিক মানুষের ভীড়ে পাহাড় আজ ঘনবসতির, নোংরা এক জায়গা। তবে ম্যালেতে গেলে এখনও দার্জিলিং-এর সেই পুরানো বৃটিশ স্থাপত্যের ছোঁয়া পাওয়া যায়। দু'ধারে বসার বেঞ্চে মানুষ বসে আড্ডা মারছে, আর তার পাশেই রয়েছে খাওয়ার দোকান, কফিশপ কিংবা গিফট আইটেমের দোকান। অবশ্য গিফট আইটেমের দোকান না বলে, গলা কাটার সেন্টারও বলা যেত পারে। 

ছবিঃ ভানু ভক্ত আচার্যের ভাস্কর্য
ম্যালের সামনেই রয়েছে নেপালি জাতীয় কবি ভানু ভক্ত আচার্যের আপাদমস্তক ভাস্কর্য। আমরা যখন হাঁটছি, তখনো দেখি আরো দু-তিনটা মিছিল আমাদের পাশ দিয়েই গেলো। ম্যালে থেকে কিছুটা দূরেই, ঐতিহাসিক সেন্ট লরেটো কলেজ, যার অধুনা নাম ( বছরখানেকের মধ্যে পাল্টেছে) সাউথফিল্ড কলেজ। লরেটোর সুনাম রয়েছে একদম ডানাকাটা পরীদের কলেজ হিসেবে। কপাল মন্দ , শীতকালের বন্ধ হয়ে গিয়েছে লরেটো। অবশ্য পাহাড়ের সব বোর্ডিং স্কুল, কলেজ এমন কি বিশ্ববিদ্যালয়ে পর্যন্ত চোখ ধাঁধানো সব মেয়েরা পড়ে। গতবার কালিম্পং-এ দেখেছিলাম অপূর্ব সব তন্বী তরুণীদের, এবার গ্যাংটকেও সিকিম মনিপাল বিশবিদ্যালয়ের যে দু'-চার পিস স্যাম্পল দেখার সৌভাগ্য হয়েছে, তাতে গোডাউন সম্পর্কে অগাধ শ্রদ্ধা হয়েছে। যাই হোক, উর্বশী-মেনকারা নেই বলে যে স্বর্গের ছবি তোলা যাবে না, এমন কথা কে কবে বলেছে ?

ছবিঃ লরেটো (অধুনা সাউথফিল্ড) কলেজ

ছবিঃ লরেটো (অধুনা সাউথফিল্ড) কলেজ, অপ্সরাদের দুর্গ !
আরেকটু সামনে যেতেই একটা গেস্ট হাউজ পরলো, এখানে থেকেই শাহরুক খান "ম্যায় হু না"-এর শুটিং করেছিলো। দেখে ধন্য হলাম কিন্তু ছবি তুলতে ইচ্ছা হলো না। আরেকটা বাড়ি দেখে মুগ্ধ হয়ে গিয়ে ছবি তুলতে গিয়েছি, হঠাৎ দেখি আমার বাবা ক্যামেরা ধাক্কা দিয়ে সরিয়ে দিলো - এক কোনে লেখা রয়েছে সামরিক স্থাপনা, তাই ছবি তোলা নিষেধ। এরপর হাঁটতে হাঁটতে পেয়ে গেলাম, আমার অতি প্রিয় লেখক, মানুষ রাহুল সাংকৃত্যায়নের আবক্ষ এক মূর্তি। "ভক্তি"সহকারে ছবি তুলে নিলাম। 

ছবিঃ মনীষি রাহুল সাংকৃত্যায়ন
ফেরার সময় প্রায় হয়ে এসেছে, কাজেই হাঁটো এবার উলটা দিকে। কিছু দূর যেতেই চোখে পড়লো চমৎকার একটা দালান, যার একদম উঁচুতে তলোয়ার হাতে একজন মানুষের প্রতিকৃতি বসানো। জিজ্ঞেস করে জানলাম, সদ্য সম্পূর্ণ হওয়া এক অডিটোরিয়াম এ'টা। দেখে পছন্দ হলো, তাই এরও ছবি তুলে নিলাম। উঠার সময় কেবলই চড়াই ছিলো, ভেবেছিলাম নামার সময় তো সবই উৎরাই, ঢালু হবে- কাজেই আরামেই নামবো। কিন্তু নামার সময় দেখলাম, এবারেও বিপদ। ঢালু রাস্তায়  পা টিপে টিপে নামতে হয়, যাতে একদম গড়িয়ে না চলে যাই। এভাবে হেঁটে বেশ কয়েকবার রাস্তা ভুল করে, আমরা আবার গোয়েঙ্কা রোডে আমাদের গাড়ির সামনে চলে এলাম - এবার যাওয়ার পালা।

ছবিঃ অডিটোরিয়ামের উপরের মূর্তি

ছবিঃ অডিটোরিয়াম
গাড়িতে উঠে মনটা খারাপ হয়ে গেলো। আরো দু'টা দিন থাকতে  পারলে খুব ভালো লাগতো কিন্তু যে কোন সময়  দার্জিলিং-এ আবার ধর্মঘট ডাকতে পারে, আর এই আশংকাতেই আমার ভাই আমাদের আসতে না করেছিলো। কয়েকমাস আগেই লাগাতার ধর্মঘটে বেশ কয়েকজন বিদেশি সহ অনেক ট্যুরিস্ট আটকা পড়েছিলো। পরবর্তীতে সরকার বিশেষ ব্যবস্থায় গাড়ী পাঠিয়ে তাঁদের উদ্ধার করেছিলো - সবমিলিয়ে দার্জিলিং ভালো নেই মোটেই। স্থানীয় লোকের কথায় যা বুঝলাম, এই অস্থিতিশীলতায় দার্জিলিং ট্যুরিস্ট হারাচ্ছে দ্রুত, মানুষ আগের চেয়ে বেশি হারে সিকিমে যাচ্ছে ঘুরতে।

ছবিঃ রাস্তার পাশে ফোটা ফুল
গাড়ি চলতে শুরু করলো - এবার আর পাহাড় নয় নেমে আসবো সমতলে,পাহাড়ের পাদদেশে, মালবাজারে। সবারই কিছুটা চোখ লেগে আসছে ক্রমাগত জার্নির ঝক্কিতে। কোথায় যেন শুনেছিলাম গাড়িতে ড্রাইভারের পাশের সীটে বসে ঘুমাতে নেই - তবু নিজেকে আটকাতে পারছিলাম না। হঠাৎ করেই শুনি গাড়িতে হট্টগোল, গাড়ি থামাও। 
কী ব্যাপার ?
ব্যাপার কিছুই না, রাস্তার পাশে এক বাড়িতে কমলার বাগান দেখা গিয়েছে। কমলার বাগান সে বস্তু যে কী অসাধারণ, আমার ভাষায় সে'টা প্রকাশ করার মত জোর আমার নেই। যারা দেখেছেন তাঁরাই হয়তো বুঝবেন। মজার ব্যাপার হল, আমাদের পুরো যাত্রায় আমাদের সঙ্গী ছিলো আমার ছোট এক কাকাতো বোন। খানিকটা নিরাসক্ত বলে ওর সুনাম আছে আমাদের পরিবারে। কাঞ্চনজংঘা দেখে যখন আমরা সবাই বিস্ময়ে হাবুডুবু খাচ্ছি - ও অবাক হয়ে ভাবছিলো এত অবাকের কি আছে ! আর সেই মানুষ রীতিমত লাগামছাড়া উচ্ছ্বাসে ভেসে গেল কমলা বাগান দেখার পর। 

ছবিঃ কমলা

ছবিঃ এবং কমলা

ছবিঃ এবং আরো কমলা
আমাদের শোরগোলে বাড়ির মালিকই বের হয়ে আসলেন ঘটনা দেখতে। বাংলাদেশ থেকে এসেছি শুনে খুব আগ্রহ নিয়ে দেখালেন বাগান।আমরা বার বার কমলা কমলা বলে অজ্ঞান হয়ে যাওয়ার ভান করলাম, যাতে ভদ্রলোক অন্তত একটা হলেও কমলা আমাদের সাধেন। কীসের কী ! একবারের জন্যও বললেন না, একটা কমলা নিয়ে যান। মনে মনে গালি দিতে দিতে বের হয়ে আসলাম। পরে অবশ্য শুনেছি, ভদ্রলোক জাতিতে নেপালী গোর্খা - আর এরা সাংঘাতিক রকমের বিশ্বস্ত হয়। মৌসুমের শুরুতেই গাছে কমলা ধরা মাত্রই সব কমলা বিক্রি করে দিয়েছে সে, আর কিছু দিনের মধ্যেই মালিক এসে নিয়ে যাবে কমলাগুলি। যেহেতু এই কমলা বিক্রি হয়ে গিয়েছে, তাই এর একটা কমলাও সে ইধার উধার করবে না, মাটিতে পরে নষ্ট হয়ে গেলেও না। 
চমৎকার একটা কমলা রঙের মিষ্টি অনুভূতি নিয়ে গাড়িতে উঠে বসলাম। গাড়ি কিছুদূর চলতেই মংপুতে চলন্ত অবস্থাতেই দেখতে পেলাম মৈত্রেয়ী দেবীর সেই বাড়ি যেখানে কবিগুরু দীর্ঘ দিন ছিলেন। আর পথে তেমন উল্লেখযোগ্য কিছু নেই। 
গাড়ি ছুটে চলছে দ্রুত গতিতে। ঐ দূরেই দেখা যাচ্ছে তিস্তা ব্রীজ - আমরা নেমে এসেছি সমতলে , এভাবেই আমাদের তিনদিনের স্বপ্নের পাহাড় ভ্রমন শেষ হয়ে গেল।
(সমাপ্ত)

পূর্বের পর্বসমূহঃ
আমার পাহাড় যাত্রা -০৪ [এক বিষণ্ণ সন্ধ্যায়]
আমার পাহাড় যাত্রা -০৩ [ভাষা হারানোর দিন]
আমার পাহাড় যাত্রা -০২ [একটি চমৎকার শহরে]
আমার পাহাড় যাত্রা-০১ [যত গণ্ডগোল গ্যাংটকেই]


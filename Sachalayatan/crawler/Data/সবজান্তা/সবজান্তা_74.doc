ফেসবুকে সাবধান হোন, এখুনি



ফেসবুক যে অন্যান্য কমিউনিটি সাইটের তুলনায় অনেক বেশি বাজার মাত করেছে সে ব্যাপারে এখন আর কোন সন্দেহই নেই। নিতান্ত নিরাসক্ত কিছু মানুষ - যাদের এরকম কিছুতেই কস্মিনকালেও আগ্রহ দেখি নি, তাঁদেরকেও ফেসবুকে দেখে ভিড়মি খেয়েছি। যে জিনিশ যত জনপ্রিয় হয়, তাকে ঘিরে দুই নাম্বারি কাজের চেষ্টাও ততো বেশি থাকে। এমনই একটা ব্যাপার আবিষ্কার করলাম আজ ফেসবুকে, আমার এক বন্ধুর প্রোফাইলে।
আমার বহুকাল-কথা-না-হওয়া সেই বন্ধুর প্রোফাইলে একজনের স্ক্র্যাপ দেখলাম, যার ভাষ্য অনেকটা এমন,
Wow... look what somebody wrote about you in their blog... it's a bit harsh. check it out Go here http://*******.blogspot.com , অর্থাৎ কি না, তোমাকে নিয়ে অমুক ব্লগে লিখেছে, তাও খানিকটা কড়া কথা। খুব স্বাভাবিক ভাবেই আপনি তাড়াতাড়ি সেই ব্লগে ঢোকার চেষ্টা করবেন। যে মাত্র আপনি ঢোকার চেষ্টা করবেন, দেখবেন সেই এড্রেস আসলে আপনাকে ফেসবুকে নিয়ে যাচ্ছে - আপনার চোখের সামনে ওপেন হবে ফেসবুকের লগিন পেজ। 
এসব নিয়ে ঘাটাঘাটিতে সামান্য অভিজ্ঞতার কারণেই, আমি দেখা মাত্র বুঝতে পেরেছি মামলা গড়বড় হ্যায়। কারণ একটা ব্লগের এড্রেস টাইপ করা মাত্র সেটা কেন ফেসবুকের মত সাইটে রিডাইরেক্ট করবে ? কারো পার্সোনাল সাইটে রি ডিরেক্ট করলেও ব্যাপারটা না হয় মানা যেত। এড্রেসবারের দিকে তাকিয়েই বাকিটুকু পরিষ্কার হয়ে গেল জলের মত। এই সাইটের নাম আসলে Facebook.com না, খুব কাছাকাছি একটা ডোমেন নাম ব্যবহার করেছে তারা - যেমন , আমি যেটা পেয়েছি সেটা হচ্ছে http://facezbook.com. এ ধরণের ফেক পেইজ তৈরি করে মানুষকে বিভ্রান্ত করার টেকনিক আসলে খুব পুরানো, একে বলা হয় স্ক্যামিং। যারা এসবের প্যাঁচগোছ বুঝেন না, তাঁদের জন্য খুব সংক্ষেপে ব্যাপারটা এমন - 
আপনাকে এরা এমন একটা পেইজে নিয়ে যাবে যা দেখতে হুবহু ফেসবুকের মত। আপনি ফেসবুক মনে করে নিশ্চিন্তে লগিন তথ্য দিবেন, আর নিমিষের মধ্যেই আপনার একাউন্ট চলে যাবে অন্যের হাতে। আপনার একাউন্ট ব্যবহার করেই, তারা আপনার ফ্রেন্ড লিস্টে থাকা মানুষদের সেই একই রকম ব্লগের লোভ দেখাবে, এবং এভাবেই ক্রমান্বয়ে হ্যাকারদের ( কিংবা স্ক্যামার ) কাছে আরো বেশি মানুষের তথ্য পৌছুবে।
জোচ্চুরি ভালো মতো দেখতে পাবেন এই ছবি তে ।
আশার কথা এটাই যে, অনেকেই  এই ধরণের সাইট পেলে রিপোর্ট করছেন, যার ফলে ফায়ারফক্স সেগুলোকে ব্লক করে দিচ্ছে। তবে এখনও প্রচুর সাইট আছে যেগুলি সম্পর্কে কোন রিপোর্ট করা হয় নি।
আইডেন্টিটি থেফট ( অর্থাৎ একজনের নাম ব্যবহার করে অন্য কেউ তার নামে একাউন্ট খোলা ) এরই মধ্যে ফেসবুকের জন্য বেশ উচ্চমাত্রার ঝুঁকি হিসেবে বিবেচিত হয়েছে। এরই মধ্যে যোগ হয়েছে পাসওয়ার্ড চুরি করার এই তরিকা। ফেসবুক এজন্য কি পদক্ষেপ নেয় সেটা দেখার জন্য আমাদের অপেক্ষা করতে হবে, তবে যতটুকু আমাদের হাতে আছে, ততটুকু আমরা নিজেরাই করতে পারি, অর্থাৎ , কোন ধরণের পেজে লগিন করার আগে অন্তত সাইটের এড্রেসবারে তাকিয়ে দেখতে পারি, যে সাইটে ঢুকতে চাচ্ছি আদৌ সে সাইটেই তথ্য আমরা দিচ্ছি কি না।
সচলায়তনের সবার প্রতিই আহবান রইলো, এই ব্যাপারে সচেতন হওয়ার - এবং সম্ভব হলে চেনা সকলেই এ ব্যাপারে সচেতন করে তুলুন।


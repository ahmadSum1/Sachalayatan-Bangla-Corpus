ন হন্যতে




০১
ছোটবেলা থেকেই সেইসব মানুষকে আমার পছন্দ, যাদের স্নায়ু শক্ত ধাঁচের, অনেক দুঃখ কষ্টেও যারা স্থির থাকতে পারে। সবসময়ই চেষ্টা করতাম এমন অটল ইস্পাত হয়ে থাকার। কিন্তু বাস্তবতা হলো আমি বেশ আবেগপ্রবণ। দুঃখ, কষ্ট- এসবে কাতর হয়ে পড়ি।
আমার এখনো মনে আছে খুব ছোট বেলায় একবার স্যান্ডো গেঞ্জিটা ছিঁড়ে যাওয়ার পর বাবা নতুন একটা গেঞ্জি এনে দিয়েছিলো। নতুন গেঞ্জিটা পরে, যখন হাতের ছিঁড়ে যাওয়া গেঞ্জিটার দিকে তাকালাম, খুব কষ্ট লাগলো। এরপরও বহুদিন গেঞ্জিটা না ফেলে নিজের কাছে রেখে দিয়েছিলাম। আমার এই অব্দি জীবনে এমন অহেতুক আবেগে জর্জরিত হওয়ার ঘটনা নেহায়েত কম না। ছোট বেলায় বাকের ভাই কিংবা টিপু সুলতান দেখে যে কষ্ট পেয়েছিলাম তা না হয় বাদই দিলাম, কিন্তু এই বড় বেলায়, যখন "ফ্রেন্ডস"- এর শেষ পর্ব দেখেছিলাম, এখনো মনে আছে খুব খারাপ লেগেছিলো। 
ইংরেজি সিরিয়ালগুলি আমার তেমন দেখা হয় না। যে অল্প কয়েকটা দেখি তার মধ্যে "স্ক্রাবস" হচ্ছে আরেকটা। আজ যখন স্ক্রাবসের শেষ এপিসোডটা দেখছিলাম, লক্ষ্য করলাম সেই একই রকম খারাপ লাগা, একই চেহারায় আবার ফিরে এসেছে। দীর্ঘদিনের দেখার অভ্যাসে কোন সিরিয়াল শেষ হলে খারাপ লাগবে, এটাই স্বাভাবিক। তবুও আমি লক্ষ্য করেছি আমি একটু বেশি আক্রান্ত হয়ে যাই বিষণ্ণতায়। সামান্যতম পরিবর্তনও আমাকে বিচলিত করে।
আমি কোন পরিবর্তন চাই না, তবু পরিবর্তন নিজের নিয়মেই হয়ে চলে। আর এক মাসের মধ্যেই আমার খুব কাছের বন্ধু, সুহৃদ বড় ভাই সহ বেশ কয়েকজন মানুষ চলে যাচ্ছেন বিদেশে। আরো কয়েক মাসের মধ্যে চলে যাচ্ছে আরো অনেক বন্ধু। নিশ্চিত জানি, এদের সাথে এতো ঘন ঘন দেখা হওয়ার দিন এই শেষ। এই পরিবর্তনের কথা ভাবতেই বুকের ভেতর শূন্য বোধ হয়। আজ সচলায়তনের এই প্ল্যাটফর্ম যাদের লেখায়, কথায় জমজমাট থাকছে, আজ থেকে বছর দুয়েক পরেও কি সবাই এমনই থাকবেন ? 
নিশ্চিত জানি, থাকবেন না।
সবকিছুই বদলায়, সবকিছুই দূরে সরে যায়। মাঝে মাঝে মনে হয় সম্প্রসারণশীল এই মহাবিশ্বের কারণেই যেন আমরা সবাই সবার থেকে দূরে সরে যাচ্ছি। এমন প্রতিটা সরে যাওয়াই কষ্ট নিয়ে আসে আমার জন্য, নিশ্চুপ বসে দেখা ছাড়া আর কিছুই করার থাকেনা। 
০২
নৈর্ব্যক্তিকভাবে চিন্তা করলে, প্রতিটা সম্পর্কই স্থাপিত হওয়া মাত্রই এ সম্পর্কের জন্য কষ্ট পাওয়া অবশ্যম্ভাবী হয়ে দাঁড়ায়। সম্পর্কগুলি অনেকটা টাইম বম্বের মতো। একটা সম্পর্কের শুরু মানেই যেন কেউ টাইমার অন করে দিলো। যতো আনন্দই আসুক, যতো প্রাপ্তিই আসুক, এ সম্পর্কের থেকে নির্ধারিত কষ্টটুকু নিশ্চিতভাবেই পেতে হবে।  গৌতম বুদ্ধের দেখানো পথে, নির্মোহভাবে এই সম্পর্কগুলিকে দেখলেই হয়তো এই কষ্ট আর থাকে না, কিন্তু এই নির্বান লাভ করার পথে হাঁটতে থাকলে জীবনের আনন্দ থাকবে তো ? ফল যাই হোক, নির্বানলাভের আশায় নির্মোহদৃষ্টিতে সব কিছুকে দেখার এই বিদ্যা শেখার আশায় থাকি।
জানি তবু কোন লাভ নেই। এই কষ্টের সবটুকুই অনতিক্রম্য নিয়তি। এই দুঃখ, এই বিষণ্ণতা, এই শূন্যতাই শ্বাশত, ন হন্যতে।









     Get this widget 
|
     Track details  
|
 		eSnips Social DNA    





ইন্সট্রুমেন্টাল: সিক্রেট গার্ডেনের।


আমার পাহাড় যাত্রা -০২ [একটি চমৎকার শহরে]



সিকিমে ঢুকতেই যে অংশ, তার নাম সম্ভবত রংপু (সম্ভবত বলছি, কারণ পুরোপুরি খেয়াল নেই)। আমরা গাড়িতে উঠেছিলাম শিলিগুড়ির কাছে সেবক নামের চমৎকার সুন্দর, তিস্তা ঘেষা এক জায়গা থেকে। সেই গাড়ি আমাদের সিকিম বর্ডার পার করেই রংপোতে নামিয়ে দিলো, কারণ এই গাড়িগুলির রুট পারমিট এতটুকুই। গ্যাংটক অর্থাৎ কী না, সিকিমের রাজধানী এখনো প্রায় ঘন্টাখানিকের পথ, আর এই পথটুকুর জন্য আমাদের গাড়ি পাল্টাতে হবে।
এর মধ্যেই পেটে একদম হাহাকার শুরু হয়ে গিয়েছে। সবাই মিলে ঢুকে পড়লাম বেশ ফিটফাট একটা খাওয়ার দোকানে। সিকিমিজরা কী না কী খায়, এই আশংকায় আমরা মেনু না দেখেই ধোসার অর্ডার দিয়ে দিলাম, গ্লোবালাইজেশনের কল্যাণে এই খাওয়া আজকাল ঢাকাতেও বেশ চলে কী না। খাওয়া দাওয়া শেষ করে বের হওয়া মাত্রই, আমাদের যাত্রাসঙ্গী সেই বড়ভাই আমাকে টেনে পাশের একটা দোকানে নিয়ে গেলেন। 
ঢুকে তো আমার চক্ষু চড়কগাছ ! 
মদের দোকান। সার সারি সুদৃশ্য বোতল সাজানো, আর সিকিমে সব মদই এক্সাইজ ফ্রী। আমার দিকে তাকিয়ে বললেন, এখানে রাতে যেরকম ঠাণ্ডা পরে, আর আমরা যেসব পাহাড়ে ঘুরতে যেতে চাই, সেখানের জন্য এলকোহল অবশ্যই দরকার, না হলে আমাদের অনভস্ত্য শরীর ঠাণ্ডায় বিশ্রীরকম কাবু হয়ে যাবে। আমাকে বললেন, আমার মা'কে যেন বলি এগুলি ফলের রস ( না হলে আমার মা ঠাণ্ডায় মমি হয়ে যেতে রাজি হতেন, কিন্তু এগুলি মুখে তুলতেন না। পরে অবশ্য মা'র ঠিকই সন্দেহ হয়েছিলো)। এই বলে তিনি মোটামুটি লো অ্যালকোহলের (১৫%) রেড ওয়াইন কিনে নিলেন দুই বোতল। যদিও মনে পড়ে রইলো স্মিরনফ, হ্যানিকেন কিংবা ফস্টার - প্রমুখ বোতলের কাছে, তবু লোকাল রেড ওয়াইন দেখেই মন ভালো করতে হল - বিজ্ঞাপনে ভাষায়, "বাচ্চারা আজকাল ন্যাপিতেও হ্যাপি ".
আবার শুরু হলো আমাদের যাত্রা। এমনিতেই সিকিমে আসার রাস্তা অপূর্ব সুন্দর, আর গ্যাংটকের দিকে যাওয়ার রাস্তা সে'টাকেও হার মানায়। এখনো চারপাশে সেই তিস্তাই বয়ে চলেছে নিরন্তর, তবে গাড়ি বেশ দ্রুত চলার কারণে ছবি আর তোলা হচ্ছিলো না। 
চারপাশ দেখতে দেখতেই গ্যাংটক  পৌছে গেলাম। গ্যাংটক টুরিস্টেরই এলাকা, সারা শহর জুড়েই অনেক হোটেল, মোটেল, লজ আছে। আমার সেই বড় ভাইয়ের মত হল, পাহাড়ি রাস্তায় লাগেজ নিয়ে হাঁটা বেশ কষ্টের। এছাড়া কোথাও যেতে হলেও সেই ট্যাক্সি বা গাড়ির স্ট্যান্ড পর্যন্ত আসতে হয়, কাজেই এই স্ট্যান্ডের কাছাকাছি কোথাও হোটেল ভাড়া নেওয়াটাই ভালো হবে। স্ট্যান্ডের কাছেই একটা হোটেল ছিলো যেটার ম্যানেজার থেকে শুরু করে বয়-বেয়ারা, সবাই বাঙালি, সবাই মিলে সেই হোটেলেই উঠলাম।
হোটেলের নাম ডুগ। খুব বেশি জাতের হোটেল না, অন্তত কক্সবাজারে বেড়াতে গেলে আমি এরকম হোটেলে উঠতাম না। তবে বিদেশের মাটিতে এত বাছাবাছি চলে না, কাজেই এ'নিয়ে আর মাথা ঘামাই নি। হোটেলে বাঙালি খাওয়া রেডিই ছিলো - দুপুরের খাওয়া সারলাম নিরামিষ তরকারী, ডিমের ঝোল আর ডাল দিয়ে। গ্যাংটকের সবচেয়ে মজার ব্যাপার হচ্ছে খাওয়া দাওয়া - আপনার সামনে ধোঁয়া উঠা খাবার এনে দেওয়া হল, আপনি কিছুটা অন্যমনস্ক হয়ে মিনিট পাঁচেক গল্প করে খাবারে হাত দিলে মনে হবে, বুঝি ফ্রীজ থেকে বের করা হল মাত্র। 
খাওয়া শেষ করে হাত ধোয়ার জায়গাটা আসলে একটা খোলা বারান্দার মত, দো 'তলার উপরে। ম্যানেজার ভদ্রলোক জানালেন যে তিনি হাত ধোওয়ার জন্য গরম জল আনছেন, তবু আমি স্বভাবসুলভ বীরত্ব দেখিয়ে ট্যাপ ছেড়েই যেই না হাতটা পাতলাম ...... - পাক্কা দশ মিনিট পকেট থেকে হাত বের করতে পারি নি, পুরো জমে গিয়েছিলো একদম। যাই হোক, পকেটে হাত নিয়েই বারান্দায় দাঁড়ালাম। 

ছবিঃ গ্যাংটক - হোটেলের বারান্দা থেকে নেওয়া
গ্যাংটকে ঢোকার পর এই প্রথম ধীরে সুস্থে পুরো শহরটাকে দেখতে পেলাম। পাহাড়ি শহর, তবে দার্জিলিং-এর চেয়ে কম ঘনবসতির মনে হল। দূরে সব পাহাড় সারি বেঁধে দাঁড়িয়ে আছে। মাঝেই মাঝেই ঘন কুয়াশাতে ঢাকা পরে যাচ্ছে সামনের সবকিছু। তবে সবচেয়ে মেজাজ খারাপ হচ্ছে, কুয়াশার কারণে একদম সোজা দাঁড়িয়ে থাকা কাঞ্চনজংঘাকে দেখতে পাচ্ছি না।
নিচে এসে একটু বসে বিশ্রাম নিয়েই আবার বের হওয়ার তোড়জোড় শুরু হলো - শহর দেখতে যাবো। গরম জামা কাপড় ( এমন কী হাত মোজা !! ) পরে, বের হয়ে নিচে আসার পর হোটেলের ম্যানেজার জানালেন, আগামীকালের ( অর্থাৎ আমাদের মূল যে পাহাড়ে ঘোরাঘুরি ) জন্য আমাদের গাড়ি ঠিক করে রেখেছেন তিনি। আমাদের শুধু দুই কপি করে ছবি লাগবে।
ছবি ! আকাশ থেকে পড়লাম ! 
বেড়াতে এসে আবার ছবি কিসের ! - ম্যানেজার জানালো, মুম্বাই ঘটনার পর থেকে ভারত সরকার নিয়ম করেছে পাহাড়ে
(বিশেষত আমরা যেদিকে গিয়েছিলাম, নাথুলা, সেখানেই চীনের সাথে বর্ডার) যেতে হলে গাড়ির আরোহীর সবার ছবি এবং আই কার্ডের ফটোকপি জমা দিতে হবে। অতএব, ডিজিট্যাল ক্যামেরা দিয়ে সবার ছবি তুলে সে'টাকে দোকানে দিয়ে আসলাম প্রিন্ট করতে।
গ্যাংটক শহরটাকে আমি কোনমতেই ভারতের আর কোন জায়গার সাথে মিলাতে পারি নি। এত পরিষ্কার আর ঝা চকচকে শহর যে পাহাড়ের বুকে দাঁড়িয়ে, না দেখলে বিশ্বাস করা শক্ত হত। ঘুরতে ঘুরতে একটা মার্কেটের সামনে এসে দাঁড়ালাম, নাম মহাত্মা গান্ধী সংক্ষেপে এম.জি মার্কেট। অনেকগুলি বেঢপ উচ্চতার সিঁড়ি বেয়ে উঠতে হয় সেখানে। যাদের মনে এক্সারসাইজ করার খুব শখ, তাঁরা সকাল বিকাল কয়েকবার উঠা-নামা করতে পারেন সেখানে।
এত কষ্ট করে উঠার পর যা দেখলাম, সম্পূর্ণ চোখ ধাঁধিয়ে গেল। ঢাকাতে আলো-ঝলমলে বিশালাকৃতির শপিংমল তো বিস্তর দেখেছি, সে তুলনায় এই দোকানগুলি হয়তো অতোটা সুসজ্জিত নয়, কিন্তু পুরো জায়গাটা এত চমৎকারভাবে সাজানো যে, বিশ্বাস করতে কষ্ট হয়, আমি পৃথিবীর উন্নত কোন দেশে নেই। পুরো মার্কেটের সামনের জায়গাটাতে কোন গাড়ি চলাচল করে না, সবাই হাঁটছে। রাস্তায় সুন্দর স্ট্রীট লাইট জ্বলছে। রাস্তার মাঝে একটা লেন - পুরোটাই বাগান, ঝর্ণা আর মহাত্মা গান্ধীর আবক্ষ মূর্তি। আর সেই বাগানের সাথেই রয়েছে বসার বেঞ্চ।

ছবিঃ চমৎকার সাজানো গোছানো মহাত্মা গান্ধী মার্কেট

ছবিঃ এম.জি মার্কেটের সামনে মহাত্মা গান্ধীর আবক্ষ মূর্তি 







মার্কেটে লম্বা সময় ঘোরাঘুরি করে, সামান্য কেনাকাটা করে, হোটেল চলে আসলাম। এর মধ্যেই শীত বেশ জাঁকিয়ে বসেছে। দিনের চেয়ে রাতের তাপমাত্রা কয়েক ডিগ্রী নেমে যায়; রাতে বোধ করি চার-পাঁচ ডিগ্রীতে নেমে আসে। রাতে ভাত খেয়ে, রুমে আসার পর দেখি ঠাণ্ডায় অবস্থা কাহিল। এমন জরুরী অবস্থায় সিদ্ধান্ত হল, কিছুটা "ফলের রস" খাওয়া যাক।
ফলের রস খেয়ে শরীর কিছুটা গরম হল। গরম শরীরে টিভিটা ছেড়ে চ্যানেল পাল্টাতে লাগলাম। নাহ, টিভির প্রোগ্রামের অবস্থাও গ্যাংটকের তাপমাত্রার মতোই। এ'দিকে পরদিন ভোরবেলা উঠতে হবে, না হলে পাহাড়ে যেয়ে ঘুরে দেখা যাবে না - কাজেই টিভি অফ করে ঘুমিয়ে পড়লাম।
শুয়েই বুঝতে পারলাম, বিশ্বচরাচরের সবচেয়ে বড় শাস্তির শিকার আমি। বিছানায় মনে হচ্ছে কেউ পানি ঢেলে রেখেছে। আর এই "খেলনা" লেপ দিয়েও আদতে কিছু হচ্ছে না। ঠাণ্ডায় ঠকঠক করে কাঁপতে কাঁপতে কখন যেন ঘুমিয়ে পড়লাম।
(চলবে)
পূর্বের পর্বঃ 
আমার পাহাড় যাত্রা-০১ [যত গণ্ডগোল গ্যাংটকেই]


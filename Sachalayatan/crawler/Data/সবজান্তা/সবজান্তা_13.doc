এলিজি



০১
মৃত্যু নিশ্চিত জেনে দুর্ঘটনায় পড়া একজন ড্রাইভার যখন বাস নিয়ে খাদের দিকে এগিয়ে যায়, সে তখন কী ভাবে ? কিংবা খাদের দিকে পড়তে থাকা অবস্থায় তার কী মনে হয় ? সময় কি তার কাছে মন্থর হয়ে যায় ? জীবনের সঞ্চয় সব স্মৃতিগুলি কি ভেসে উঠতে থাকে ?
এসব প্রশ্ন মাঝে মাঝেই মাথায় আসে। কিংবা মনে হয় উঁচু কোন ভবনের ছাদ থেকে লাফ দিয়ে আত্মহত্যা করতে চাওয়া একজন মানুষের আসলে কী মনে হয় ? ভবনের প্রতিটি তলা যখন সে শূন্যে ভেসে পার করতে থাকে, খোলা জানালার ভিতর দিয়ে দেখা যাওয়া মানুষ, মানুষের জীবন কি তাকে আকৃষ্ট করে ? সে কি বাঁচতে চায় ? অথবা শুধুই স্মিত হাসি থাকে ঠোঁটের কোণে, খেলার অসারতা উপলব্ধি করে হঠাৎ সব গুটিকে বাক্সে ভরে বোর্ড গুছিয়ে চলে যাওয়া বালকের আনন্দ ? বস্তুত এইসব রহস্য কোনদিনই ভেদ হয় না, এইসব প্রশ্নের উত্তর আর কোনদিনই জানা হয়ে উঠে না।
০২
সারাদিনের ক্লান্তি নিয়ে যখন বিছানায় ফিরে যাই, তখন হঠাৎ উপলব্ধি করি, সত্যিই সময় কতোটা মন্থর! বায়োস্কোপের সেই বাক্সের মতো জীবনের সবকিছুকেই কিংবা জীবনকেই আসলে ফ্রেম বাই ফ্রেম দেখা যায়। দেখতে পাই আদি হতে অন্ত পর্যন্ত, দেখতে পাই মানুষের প্রেম, অপ্রেম, কাম, ব্যর্থতা, অভিনয়। বেঁচে থাকা আসলে এক অলীক স্বপ্ন, যার অস্তিত্ব সম্পর্কে শেষ পর্যন্ত নিশ্চিত হতে পারি না, শুধুই মনে হয় ঘুমের মধ্যে দেখা কোন স্বপ্নের কথা। অনিশ্চয়তার স্রোতে ভাসতে ভাসতে অনির্দিষ্ট কোন দ্বীপের স্বপ্ন দেখাই সম্ভবত বেঁচে থাকা। 
আমি বেঁচে আছি না মরে গেছি কিংবা আদৌ কোনদিন বেঁচে ছিলাম কিনা অথবা সত্যিই কি বেঁচে থাকা যায় কিনা, এই সংক্রান্ত দ্বন্দ্বের মধ্যেই ঘুমিয়ে পড়ি, নিশ্চিন্তে।



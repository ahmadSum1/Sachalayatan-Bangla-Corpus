ডেইলি মেইল ০২



০১
দেশ ছেড়েছি আজ একান্নো দিন হয়ে গেলো।
সব রঙ মিলে যেমন সাদা হয়, তেমনি অনেকরকম অনুভূতির এক বিচিত্র মিশেলে, বলতে গেলে অনুভূতিশূন্য অবস্থাতেই দেশ ছেড়েছিলাম। মাথার জট খোলার জন্য প্লেনে দুইদফা জ্যাক ড্যানিয়েলস খেয়েও বিশেষ উন্নতি করতে না পেরে পাশের সিটের আফ্রিকান ভদ্রলোকের সাথে মানব সভ্যতার ক্রমবিবর্তন নিয়ে জ্ঞানী আলাপ শুরু করলাম- এরপর কিছুক্ষণ সামনের সিটের চৈনিক বালিকার স্ক্রিনের দিকে তাকিয়ে চলতে থাকা ক্যান্টোনিজ ভাষার সিনেমা গভীর মনোযোগের সাথে দেখার চেষ্টা করলাম। দুঃস্বপ্নের মতো দীর্ঘ পথ তবু শেষ হয় না। শেষে ব্যাগ থেকে পথে পড়ার জন্য নিয়ে আসা বইটা বের করলাম।
আমার অনেকদিন ধরেই অনেক প্ল্যান ছিলো দেশ ছাড়ার আগে কী কী গল্পের বই নিবো সেটা নিয়ে। কার্যক্ষেত্রে পুরো ব্যাপারটা এতোটাই দ্রুত ঘটে গেলো যে, অনেকটা হাতের সামনে যা পেয়েছি তা-ই নিয়েছি। তবে একটা চিন্তা ছিলো- গল্পের বই সাধারণত আমি বারবার পড়তে পারি না, কবিতার ক্ষেত্রে ব্যাপারটা তেমন না। তাই কবিতার বই-ই বেশি নিয়েছি। এখানে অবশ্য একটা অবর্থ্য চোথা ছিলো শীতনিদ্রায় থাকা ব্লগার সুবিনয় মুস্তফীর- উনি দেশ ছাড়ার সময় একটা বই-ই সুটকেসে নিয়েছিলেন, জীবনানন্দের কবিতা সমগ্র (অবশ্য তার ছদ্মনাম থেকে এটা আন্দাজ করা সহজ)। আমিও ওই বইটাই আগে ব্যাগে ভরলাম। সাথে বিনয় মজুমদারের কবিতা আর মণীন্দ্র গুপ্তের কবিতাসংগ্রহ। মিলান কুন্ডেরার ইমমর্টালিটি আগে পড়া থাকলেও ব্যাগে চালান করলাম, এই বইটা আমি আবার পড়ার ব্যাপারে আগ্রহী। অনন্য জীবনানন্দ কিনেছি আগেই, পড়া হয়নি- কাজেই সেটাও গেলো ব্যাগে; সাথে গেলো বিজয় দত্তের হিমালয়কথা বইটাও। ভ্রমণের আরেকটা বই সাথে নিলাম, ডাক্তার সাহেবের কিনে দেওয়া ইন জানাডু (সেটা পড়া হয়নি আগে)। এসবই তো গেলো বাকি জীবনের জন্য, কিন্তু পথে কী পড়বো ? সেজন্য নিলাম বহুকাল আগে পড়া সুনীলের, ছবির দেশে কবিতার দেশে। 
এমনিতে আমি যাত্রাপথে বই পড়তে পারলেও, প্লেনে বই পড়া যে খুব সহজ কাজ না সেটা হাড়ে হাড়ে টের পেয়ে গেছি। ইকোনমি ক্লাসের দরিদ্র যাত্রী হিসেবে মোটামুটি মানবেতরভাবে পুরো রাস্তা অনেকটা পাটিসাপটার মতোই কুণ্ডলী পাকিয়ে আসতে হয়েছে। এর মধ্যে গুপ্ত স্যারের লেখা কোন অভিসন্দর্ভ পড়তেও বিশাল ধৈর্য্য লাগবে। তবে আশ্চর্যজনকভাবে আমি ছবির দেশে কবিতার দেশে পড়তে শুরু করার পর থেকে সময় যে কীভাবে কেটে গিয়েছে, নিজেও বুঝিনি। বহুদিন পরে বইটা পড়ার কারণে, বলতে গেলে অনেকটা প্রথম পাঠের আনন্দই পাওয়া গেলো। সুনীলের প্রথম বিদেশ যাত্রা- আমারটাও বলতে গেলে এক অর্থে প্রথমই, তাও আবার একই দেশে। সুনীলের আয়ওয়াবাসের কাহিনী, মার্গারিটের সাথে চমৎকার বন্ধুত্ব (নিজের জীবনেও এমন সম্ভাবনা আসতে পারে এইটা অনুভব করে যে আনন্দ হচ্ছিলো, তাতে অবশ্য মাঝে পড়ার একটু ব্যাঘাত ঘটেছিলো) এবং তারপর সুনীলের সাথে ফ্রান্সের রাস্তায় ঘোরার অভিজ্ঞতা। প্লেন থেকে নামার সময় মনে হচ্ছিলো, ভাগ্যিস বইটা এনেছিলাম !
০২
মার্কিন মুল্লুকে পা দেওয়ার আগেই সবার কাছে শুনেছি, জীবন এখানে অবিশ্বাস্য দ্রুতগতিতে ছোটে। কয়েক দিনের মধ্যে নিজেকেও এমন উর্ধ্বশ্বাস দৌড় শুরু করে দিতে হলো যে কথাটা আর অবিশ্বাস করা গেলো না। ক্লাস-পরীক্ষা-বাজারসদাই-রান্না এবং নানাবিধ ইতংবিতং এর মধ্যে আমার মতো ফাঁকিবাজ মানুষের রীতিমতো হাফ ধরে গেলো। মাঝে মাঝেই নিজের দৌড় থামিয়ে আশে পাশের মানুষদের লক্ষ্য করি, কোথাও কী স্থির হয়ে দাঁড়িয়ে আছে ? নাহ, এই একান্নদিনে এমন একজনকেও পাইনি যে দৌড়াচ্ছে না। বুঝলাম, আমেরিকাই ফরেস্ট গাম্পের আদর্শ দেশ। 
অভ্যস্ত হয়ে যাচ্ছি, তবু মাঝে মাঝে সন্ধ্যা হই হই বিকালে বাস থেকে নেমে হেঁটে যখন বাসার দিকে আসি, তখন বিষণ্ণ লাগে। কী অদ্ভুত রকমের নির্জন, বিষণ্ণ এই শহর... বন্ধুহীণ। একই গ্রহে তবু এই শহর কতোটা আলাদা আমার শহর থেকে। ঢাকায় এমন সন্ধ্যাগুলিতে আমি ঝড়ের বেগে অফিসের কাজ শেষ করতাম, দ্রুত বের হয়ে নিয়মিত সান্ধ্যকালীন আড্ডায় যাতে তাড়াতাড়ি যেতে পারি। অথচ এই শহরে আমার কোন তাড়া নেই, কোথাও কেউ আমার জন্য অপেক্ষা করে নেই। আমি একা একাই এই শহরের রাস্তায় হেঁটে বেড়াই কোন এক পরিচিত মুখের আশায়। সঙ্গী বলতে আমার অতি পুরাতন আইপড শাফল যার ভিতর থেকে ভেসে আসে মার্ক নফলারের বিষণ্ণ গলা- ... and it's your face I'm looking for on every street



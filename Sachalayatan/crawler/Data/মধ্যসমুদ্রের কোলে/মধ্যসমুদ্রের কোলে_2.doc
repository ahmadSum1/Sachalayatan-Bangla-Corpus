তোমার পক্ষে একটা শ্রেষ্ঠ কবিতা যোগ করা যায়




বিমনা বর্ষায় আমার ভিজে যাওয়া কবিতার থেকে
তোমার চিহ্নেরা জমা থাকে বহুদিন।
বহুদিন তুমি লাল জলগামছায়
এক দুপুর ভেজা চুলে
জন্ম দিয়েছো এমন অজস্র চিহ্নের।
টবগাছে, ফুলগাছে কিংবা
আমাদের এক চিলতে বারান্দায়
ওরা কেমন আস্পর্ধায় বেড়ে ওঠে।
ইদানীং আমার আপিসেও যেমন দেখেছি
ওদের প্রভূত যাতায়াত।
সুরত আলীর শিকারী গোঁফের কিনারা বেয়ে
লিফটের আয়ানায়, আমার অপরাহ্ণের কফিমগে
এমনকী আখলাক সাহেবের নিপাট টাইয়ের কালারেও
আমি তোমাকে চিহ্নিত করি খুউব অনায়াসে।
আমি তখন চিহ্নে চিহ্নে তোমার আঙ্গিক দেখি।
কবিতার খাতায় 'নভেরার মা' নামে তোমার গোপন লিখে রাখি।
তোমাকে ভাবার সময়েরা চলে গেলেও একদিন
এইসব পেলবতার পলি জমে থাকে।
আমার কেবলই মনে হতে থাকে -
তোমার পক্ষে একটা শ্রেষ্ঠ কবিতা যোগ করা যায়।
বিমনা বর্ষায়।


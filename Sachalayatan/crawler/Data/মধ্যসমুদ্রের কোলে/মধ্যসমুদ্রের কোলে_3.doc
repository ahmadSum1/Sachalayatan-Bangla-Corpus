সমুদ্রে গেলে তার ব্যাপারে কথা হয়



সমুদ্রে গেলে তার ব্যাপারে কথা হয়
সমুদ্রে গেলে তার ব্যাপারে কথা হয়।
হেলানো বেতের চেয়ারে বসে
আমরা যূথবদ্ধভাবে তাকে মনে করি।
তখন আমাদের মধ্যেই কেউ একজন বলে ওঠে -
"সে ছিলো মূলত: একটা শামুক।"
কেউ বলেছিলো,
একটা ইটালিয়ান ছবি।
আবার এমনও শোনা গেছে
স্কচের ঐ বোতলটার মত
সে ছিলো অনেক নি:সন্তান।
পৃথিবীর অধিকাংশ রাত
তার কেটে গেছে ধূসর।
প্রেমিকাহীন!
যৌবনে উড়ন্ত মেঘ ভালোবেসে
হয়েছিলো যে নিবিড় মেঘালয়,
ঠান্ডা শীতের রাতগুলোতে
আমরা যাকে কখনোই পাইনি
পানীয় বাটোয়ারায়,
কফিন ভর্তি করে
সমস্ত হিম নিয়ে
যে চলে গেছে যোজন দূরে
আজ এই নীহার-নীহার আবহাওয়ায়
সে ক্রমাগত আমাদের বিষয়বস্তু হয়ে ওঠে।
______________________


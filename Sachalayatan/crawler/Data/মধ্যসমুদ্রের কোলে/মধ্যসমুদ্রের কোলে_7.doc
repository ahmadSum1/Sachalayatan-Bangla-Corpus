কলম খুঁজে পেলাম না



কলম খুঁজে পেলাম না
কলমটা খুঁজে পেলাম না আর।
এখানে ওখানে।
ন্যাপথালিন উড়ে উড়ে
দেখি শুধু প্রাচীন দেরাজের কোণ পড়ে আছে।
কপিকল বেয়ে উঠে আসে
ফ্যামিলি এ্যালবাম।
হেডিং সমেত বিগত মুখ। বিগত চোখ।
বিগত খোলাবাজার!
প্রেমালাপের পত্রিকায়
চুপসানো মলম হায়।
পড়ে আছে সেই কবেকার।
পড়ে আছে এখনো আধ খাওয়া।
পড়ে আছে বিষণ্ন সিগারেট।
যেন যাদুকর ফেলে গেছে
ভুল গ্রিনরুমে
মলিন নোটবুক তার।
বিবিধ ম্যাজিকের বিষয়
পড়ে আছে এমন বিস্তর সরঞ্জামে।
কিন্তু কলমটা খুঁজে পেলাম না আর।
এখানে ওখানে। 
প্রাচীন দেরাজের কোণে।
----------------------------------------------------------------------------------


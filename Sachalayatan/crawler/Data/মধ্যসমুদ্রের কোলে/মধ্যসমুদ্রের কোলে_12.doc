সাবালিকা খুন



সাবালিকা খুন
তুমি তখনো মন্ডপ ঘরে আসো নি কোন দেবতার পূজো নিয়ে।দ্বিপ্রহরের বেলায় ওৎ পাঁতা সন্ত্রাসীর মত কাঁসার গিঁটে আমি তর্জনীর ভ্রমণপথ দেখি।দেখি আঙুল পেঁচিয়ে সুতলিতে কেমন সব বৃত্ত আঁকা যায়।ভাবি ঠিক কতটুকু জ্যামিতি মাড়ালে অন্তত: এবারের মত টিকে যাবে যাবতীয় ধৈর্য্যের বাঁধগুলো।
ও জলের মেয়ে,তুমি তো বোঝ না জলগামছার মত রক্তের রং,তোমার স্নানঘর থেকে কেমন গুন গুনিয়ে আসে সুমন্দ-মাঝে মাঝে তব দেখা পাই ,চিরদিন কেন পাই না,কেন মেঘ আসে হৃদয় আকাশে,তোমারে দেখিতে দেয় না....
গত মাস থেকে গানের মাস্টার রাখার উপকারিতা আজকাল প্রায়শ: টের পাচ্ছি।আর এই উপলব্ধিই এখন সুদাসলে বহুগুন হয়ে নিয়মিত ঘি ঢালছে আমার রোজকার প্রতীক্ষার আগুনে।ভরদুপুরের নির্জন মন্ডপ ঘরে এই দাবানলে একের পর এক বেনসন এন্ড হেজেস পুড়ে পুড়ে ছাই হয়ে যাচ্ছে।ভাবছি কি স্বার্থহীন এদের অকালপ্রয়াণ!ওরাও হয়তো দেবীর মুখ পানে চেয়েছিলো কোনদিন।দেখেছিলো দুই চোখে এমনি নিহিলিস্ট প্রলয়!তবু কি ভেবে আমি একটা এফোর সাইজের সান্ত্বনা খুঁজি মন্দিরের বর্গাকার টাইলসগুলোতে।যেভাবে খুঁজে বের করেছিলাম তোমাদের গৃহে পালিত মাস্টারের চারিত্রিক সনদপত্রখানা।তা এহেন রূপসী ছাত্রীর সামনে বসলে হারমোনিয়ামের রিডে ঘন ঘন  যান্ত্রিক ত্রুটি দেখা দিবে এটাই প্রকৃতির বিধান।কিন্তু যেদিন এই ছুতোয় তোমার হাত ছুঁয়ে দেবার একটা লালায়িত মনোবাঞ্চা বাস্তবায়িত হলো সেদিন আমি আর কোনভাবেই স্হির থাকতে পারিনি।ফলশ্রুতিতে রমজানআলীর "ভাই ভাই" সেলুনে বিশেষ প্রক্রিয়াজাতকরনের পূর্বে তাঁর উপরে লোকাল আকু পাংচার থিউরীর একটা গ্রুপ প্র্যাক্টিক্যাল নিই।অত:পর বাঁ পাশে সিঁথি করা বাবরি চুলের পরিবর্তে একটা ছোটখাট স্টেডিয়াম সমেত সসম্মানে তোমাদের গেটে নামিয়ে দিয়ে আসি।পরদিন বারান্দায় ভেজা চুলে তুমি খুব হেসেছিলে।
মনে পড়ে তোমার ফ্রকের বয়স আমার স্কুল পালানো বাইসাইকেলে চড়ে কেমন হাওয়ায় উড়ে যেত।ঘাস ফড়িং এর মত পাড়া বেড়ানোর বিকেলগুলো।মন্ডপ ঘরের পেছনে আমাদের পাতানো খুনসুটির সংসার।আমার বাজার শেষে ঘর দোর গুছিয়ে তুমি যখন পাকা গৃহিনীর মত রান্নায় বসতে।এক পর্যায়ে হাজারো অনুযোগ থাকতো তোমার-কেন এতো দাম দিয়ে পচা মাছ কিনলাম?কেন এতো বোকা রয়ে যাচ্ছি আমি?দোকানী আমাকে কিভাবে ঠকিয়ে যাচ্ছে সারাজীবন?ইত্যাদি ইত্যাদি।তখনো বুঝিনি এই ছেলেমানুষি বোকামি বড়বেলায় এসে একদিন এমন প্রকট হয়ে উঠবে।বুঝিনি তোমরা কেন সবসময় আলাদা পাড়ায় থাকতে।কেন তোমার বাপে জুম্মাবারে চানমসজিদে আসতো না নামাজ পড়তে?বুঝিনি তোমার বুড়ি দিদিমা কেনো আমাকে তার চৌকিতে বসতে দিতেন না কখনো।
মাঝে কোনদিন দুপুরবেলা তুমি ছুটে আসতে আমাদের পুকুর ঘাটে।তখন আমি প্যান্ট খুলে দু'হাতে আকাশ ধরে ঝাঁপিয়ে পড়তাম মাঝ পুকুরে।পলকে এপাড় ওপাড় ছুঁয়ে আসতাম।যেন দু'য়েকটা ব্যস্ত রাজ্য জয় করে আনছি তোমার জন্য।ডুব দিয়ে তুলে আনছি বিবিধ অরূপ রতন,লাল নীল মনিহার।তোমার সামনে বীরত্বের সবকটা প্রদর্শনী শেষে ন্যাংটো হয়ে গামছা পেঁচিয়ে দু'জনে যার যার ঘরমুখো হতাম।তখনো তো তুমি একটুও লজ্জা পেতে না।শুধু গালে ডান হাত রেখে ভ্রু কুঁচকে অবলীলায় বলতে-ছেলেদেরটা দেখতে ওরকম কেন?কত সন্ধ্যায় আমরা বিল পাড়ি দিতাম দূরদেশের রেললাইনে।তোমার হাত ধরে সমান্তরাল হেঁটে যেতাম পৃথিবীর শেষ বিন্দুর দিকে।যেতে যেতে আমি কয়েকটা মেঘ গুঁজে দিতাম তোমার চুলে।তুমি তখন সবুজ ঘাসফড়িং এর গল্প বলতে,বলতে আকাশের সমান তাল গাছে বাবুই পাখির গল্প,বলতে গত রাতে ঘুম চোখে দেখা আবছায়ায় তোমার বাবা-মা'র গল্প।কখনো হঠাৎ তোমার চুলে বাঁধা মেঘে সারাটা আকাশ ছেঁয়ে যেত।কত ঝুম বর্ষায় আমরা এরকম চুপি চুপি বৃষ্টিতে ভিজেছিলাম।কান পেতে শুনেছিলাম জংলার গাছগুলোর পাতাদের শব্দ,ঘাসের গায়ে বৃষ্টির শব্দ।পরে দু'জনে উদোম গায়ে তোমাদের মন্ডপ ঘরে ভেজা কাপড় শুকাতাম।আমি তখন তাবৎ বিস্ময়ে তাকিয়ে দেখতাম তোমাকে এবং আমাকে,এইসব বৃষ্টির দিন।কিন্তু তখনো কোন নীল রং সাপ জংলা ফেলে উঠে আসে নি আমাদের মাঝে।
মনে পড়ে রোজার মাসগুলোতে এই ভজনালয়ই হয়ে উঠতো আমার প্রিয় ভোজনালয়।তুমি বড় পিতলের থালায় লুকিয়ে রোজ দু'বেলা ভাত আনতে।সাথে সব নিরামিষ মেন্যু।আমি চেটেপুটে খেয়ে এঁটো দেখিয়ে বলতাম-"এই নে তোর দেবতার প্রসাদ"।মাছ খাওয়ার কথা বলতেই তুমি কি ভয়ংকর রেগে যেতে।রীতিমত হুমকির সুরে বলতে-"যাও কালকে থেকে উপোস থাকো।আমার বয়েই গেছে রোজ রোজ ভাত আনতে।"তুমি কিন্তু ঠিকই আসতে।দেবতা সাক্ষী রেখে বলতে মৃত হরিণীর শব হয়ে কোনদিন হারিয়ে যাবে না আমার থেকে।তোমার ফ্রকের সবটুকু কাপড় দিয়ে আড়াল করে রাখবে আমাকে আর আমার বাইসাইকেলটাকে।
তারপর হঠাৎ একদিন কোত্থেকে এক আঁশটে সাপ এসে বাসা বাঁধলো এই মন্ডপ ঘরে।সমস্ত মন্দির আর মূর্তিগুলো ছেয়ে গেলো স্যাঁতস্যাঁতে আঁইশে।আমি বহুদিন আঁইশের গন্ধ চেপে রেখে অপেক্ষা করেছি তুমি আসবে বলে।আমি দেখেছি এইসব অপেক্ষায় আমার মসৃণ ত্বক বেয়ে কিভাবে একটা সাপ উঠে এসেছিলো।একদিন বহু সাহস করে তোমাদের ভিতরের ঘরে ঢুকেছিলাম।কিন্তু তোমাকে খুঁজে পাই নি কোথাও।তোমার মাকে জিজ্ঞেস করাতে আমার গাল টিপে দিয়ে বলেছিলো তোমার ভয়ংকর অসুখ করেছে।তাই তুমি আর কখনোই খেলবে না আমার সাথে।নইলে নাকি অসুখটা আমাকেও ভর করবে।আমি সেদিন দৌড়ে পালিয়ে এসেছিলাম মন্ডপ ঘরে।বারান্দার রেলিঙের নিচে বসে সারা ত্বক জুড়ে আঁইশ গজানোর বেদনায় ঢুকরে কেঁদে উঠেছিলাম বারবার।
ক্লাস নাইনের বার্ষিক পরীক্ষায় ফেল করার পর তোমার ক্লাস টিচার বাপের উত্তপ্ত প্রহার এখনো মনে আছে।গরম ইস্ত্রির রেখে যাওয়া দাগটা আমার ডান কাঁধে এখনো খুব স্মৃতিময়।কোথায় যেন পড়েছিলাম পৃথিবীর সব সুন্দরীদের পিতাই নাকি প্রকৃতিগতভাবে খুব নিষ্ঠুর হয়।তা তোমার বাপও এই উপপাদ্যের প্রমানে খুব একটা বাঁধা হয়ে দাঁড়ান নি।সে ক'দিন পালিয়ে ছিলাম পলাশদের বাড়িতে।জানতাম বাসায় গেলে আবার আব্বার হাতে পড়বো।এলাকার নামকরা শিক্ষকের কাছে প্রাইভেট পড়ার পর বছরান্তে বংশের মুখে চুনকালি মাখানোর প্রতিক্রিয়া কি তীব্র হতে পারে তা খানিকটা হলেও আঁচ করতে পেরেছিলাম।পলায়ণ পর্ব শেষে আমার গৃহ প্রত্যাবর্তনের রাতে তোমার কী হৃদয় ভাঙ্গা কান্না!যেন আমি মরে যাবার বহুদিনপর কবর থেকে উঠে এসেছি।যেন-চোখের জলের লাগলো জোয়ার দুখের পারাবারে।সে রাতে মন্ডপ ঘরের বারান্দায় বসে ঐ অসুরের উদ্দেশ্যে শ্রাব্য-অশ্রাব্য অনেক গালাগালি বর্ষনের পরেও তুমি আমার কাঁধে মাথা রেখে কেমন নিশ্চুপ হয়েছিলে।তোমার ভেজা চোখের কোনে কোথাও যেন এর প্রতি একটা মৌন সমর্থণ লেখা ছিলো।বাইরের ঘন বর্ষনমন্দ্রিত অন্ধকার বনপথ বেয়ে এসে চুপচাপ তোমার বেনীবন্ধে স্হির হয়েছিলো।
সেইযে তুমি আমার চেয়ে এক ক্লাস বড় হয়ে গেলে তোমাকে আর ধরতে পারিনি।বরাবরই ভালো ছাত্রী ছিলে।ক্লাস এইটে তুমি বৃত্তি পাবার পর তোমার বাপ সারা পাড়ায় মিষ্টি বিতরন করেছিলেন।সেবারই প্রথম তুমি আমাদের বাসায় এলে।আমি তখন টাইফয়েডের জ্বরে বিছানায় পড়েছিলাম।তুমি খুব সাবধানে নিরাপদ দূরত্ব রেখে আমার বিছানার পাশে বসেছিলে।তোমার অতিথিসুলভ সৌজন্যতা দেখে আমি জ্বরের ঘোরেও হেসে দিয়েছিলাম।
অথচ তখনো তুমি এরকম তীব্র সাবালিকা হয়ে উঠতে না যখন আমি নিয়মিত মন্ডপ ঘরে সূর্য নামাতাম।প্রতিদিন স্নান শেষে ভেজা চুলে তুমি দেবতার পূজো নিয়ে আসতে।দুপুরের রোদ তোমার লাল জলগামছায় বিচ্ছুরিত হয়ে সারা মন্দিরে উপচে পড়তো।আমি কোনায় বসে কাঁসার সুতলি পেঁচিয়ে এরকম লাল রং দেখতাম।ধূপের গন্ধে তখন এই নির্জন দেবালয় তোমার ভেজা চুলের নৈবদ্য নিয়ে আসতো।যে নৈবদ্য বেয়ে আমরা দু'জনে কোন এক অজানা ভাঙনের পথে হেঁটে গিয়েছিলাম।তুমি যেন ঐ দেবতার পূজোর ছলে প্রাণপনে আমাকেই চাইতে।প্রতিদিন হাজারো অনুযোগে কুঞ্চিত ভ্রু হতে বারবার-
কেন আমি কলেজের পড়া বাদ দিয়ে ছাইপাশ ব্যবসায় নেমে পড়েছি?চুল দাড়ির সাথে পাল্লা দিয়ে কেন আমি এরকম বেহায়া হয়ে উঠছি দিন দিন?প্রতিরাতে শশ্মান ঘাটে আমার এতো কিসের কাজ থাকে?আমি কেন ওদের দলে মিশে গিয়ে পাহাড়ে হারিয়ে যাওয়ার ভান করি প্রতিদিন?অথচ এইসব সংশয়ের ভিড়েও তুমি কখনো এমন তীব্র সাবালিকা হয়ে উঠতে না।সুপ্ত রাতের অন্ধকারে ফাল্গুনের হাওয়ায় হাওয়ায় তুমি আমাকে বক্ষ-মনিহার দেখিয়েছিলে।আমি আমার সবটুকু বিকিয়ে দিয়ে কি এক অন্তর্গত দুরাশারে খুব আপন ভেবে নিয়েছিলাম।ভেবেছিলাম এই চেনা তরীই হয়তো একদিন দিকভোলা বাতাসে ভেসে কোন অচেনা কূলে গিয়ে ভিড়বে।
তাই আমি স্বপ্নেও ভাবি নি তুমি একদিন এমন সাবালিকা হয়ে উঠবে।তোমার বাপের কথায় রাজী হয়ে গিয়ে অনায়াসে মিথ্যে করে দিবে আমাদের গোপনতম সূর্যাস্তগুলো।তুমি সেদিন চোখের কোনে এক বর্ষা জল এনে বলেছিলে তোমার আমার আলাদা ঈশ্বরের কথা,তোমার বাপের কট্টরপন্হায় আমার অসহায় অক্ষমতার কথা।অথচ তোমাদের মন্ডপ ঘর আর তার পিছনের জংলাটাই ছিলো আমার সারা প্রহরময় অবিশ্রাম পৃথিবী,আমার প্রথম চুম্বনের তীব্র অনুতাপের দিন,একপাহাড় অভিমানের পর তোমার প্রথম প্রশ্রয়ের দিন।বুঝতেই দাওনি কখন তুমি এতোটা সামাজিক হয়ে উঠলে?আমার সহস্র অনুনয়েও তুমি কেমন নিরাপত্তাহীনতার অজুহাত তুলেছিলে।কি সহজে বলেছিলে ভুলে যেতে।সেই দিনগুলিতে আমি সত্যিই পাহাড়ে হারিয়ে গিয়েছিলাম।বহুবিধ পন্হা প্রকরণে তোমাকে মুছে ফেলার চেষ্টায় আমি কোন ত্রুটি রাখিনি।তবু আজ বহুদিন পর এই মন্ডপ ঘরে বসে কাঁসার সুতলিতে তর্জনী পেঁচিয়ে মনে হয় আমি যেন কারও অপেক্ষায় বসে আছি।জলগামছার মত কোন একটা লালরঙ কিংবা দুপুর রোদে কোন এক উড়ন্ত ফ্রকের ছায়া এসে যেন চকিতে ঢেকে দিয়ে যাচ্ছে আমার নাবালক বাইসাইকেলটাকে।সমস্ত পাহাড়ের গায়ে এক সাবালিকার মৃত দেহ বয়ে নিয়ে যে ভীষণ ক্লান্ত প্রাণ আজ।


মুদ্রার অপর পিঠ



গালি খাওয়ার ইচ্ছা হইসে আর বেশ খানিকটা সময়ও পাওয়া গেল। তাই কিছু বহুল ব্যবহৃত কুযুক্তি খন্ডন করার লোভ সামলাতে পারলাম না।
লিনাক্স নিয়ে কিছু কুযুক্তি
১। এত এত সার্ভার লিনাক্সে ভাল চলে, নিশ্চিতভাবে আমার নিজের বাসার কম্পিউটারও ভালো চলবে।
এই যুক্তি ভুল কারণ সার্ভারের কাজের ধরণ ধারণ (workload) আমার বাসার কম্পিউটার থেকে এতটাই ভিন্ন যে, একটা দিয়ে আরেক্টার কার্যকারিতা যাচাই করা নির্বুদ্ধিতা।
২। লিনাক্স ফ্রি।
আরেকটা বোকার যুক্তি। দুনিয়াতে একমাত্র সেইসব জিনিসই ফ্রি যেগুলো প্রকৃতিতে পর্যাপ্ত পরিমাণে পাওয়া যায় (কার্নেল ডেভেলপার, দুর্ভাগ্যজনকভাবে, তার মধ্যে পড়ে না)। ব্যবহারকারীরা ফ্রি উবুন্তু নামাতে পারছেন তার কারণ হচ্ছে কেউ না কেউ এর উৎপাদনে ভর্তুকি দিচ্ছে। অর্থনীতির যেকোন ছাত্রই জানবেন, ভর্তুকি একটা Lossy ব্যবস্থা এবং লম্বা সময়ের জন্য চালিয়ে রাখা যায় না। ভর্তুকি বন্ধ হয়ে গেলে, এর জন্যও পয়সা দিতেই হবে কাউকে।
৩। লিনাক্সে এখন ভাইরাস, ম্যালওয়ার নাই, সামনেও থাকবে না।
এইটা ভ্রান্তিপূর্ণ কারণ নমুনাক্ষেত্র খুবই ছোট। ১% নমুনা (এবং তাও দক্ষ ব্যবহারকারীদের দিকে biased) নিয়ে এই ধরনের ভবিষ্যদবানী বিপদজনক। মিলিয়ন ব্যবহারকারীর বিলিয়ন বায়না সামলানোর কোন অভিজ্ঞতা লিনাক্সের নাই। কোন ধরনের কেন্দ্রীয় অটো আপডেট রিলিজ মেকানিজম নাই। কোন ভাল সাইজের ইকো সিস্টেম সামলানোর অভিজ্ঞতা নাই। তার হাতে আমার পিসি ছাড়ার আগে আমি অন্ততঃ চিন্তা করব, আর যুক্তিবাদী সিস্টেম এডমিনরাও তাই করে।
৪। লিনাক্স এত ভালভাবে লেখা যে এতে বাগ থাকতেই পারে না।
আরেকটা নন-টেকি যুক্তি। বাগ ছাড়া কোড লেখা যায় না (কেউ জীবনে ১০ লাইন কোড লিখলেই জেনে থাকবেন)।
৫। বাগ থাকলেও সবাই সোর্স দেখতে পারে, বাগ সারানো কোন ব্যাপার না।
যারা এইটা বলে তারা কখনো বাগ সারায় নাই। অপারেটিং সিস্টেমে বাগ ধরা দুনিয়ার কঠিনতম কাজগুলোর মধ্যে একটা। বাঘা বাঘা ডেভেলপারও হিমসিম খায়। এই কাজ করতে পারে এমন লোক রাস্তাঘাটে ঘুরে না তাই সোর্স ওপেন হওয়া খুব বেশি তফাত করে না। অন্যভাবে বলা যায়, বাগ ফিক্স করতে পারে এমন লোক লিনাক্স আর অন্য যেকোন প্রোপ্রাইটরি অপারেটিং সিস্টেমে সমান সংখ্যক, আর এমন বেতনভুক লোক প্রোপ্রাইটরি সফটওয়ারে বেশি।
(সংবিধিবদ্ধ সতর্কীকরণঃ লেখক কোড লেখার জন্য টাকা পেয়ে অভ্যস্ত মানে কোড লেখাই পেশা)


মহাবিশ্ব কি আমাদের জন্যই বিশেষ ভাবে তৈরি? - ২



কাকতালীয় বড় সংখ্যা!!
বিশ শতকের গোড়ার দিকে, হারমান ভেইল(১৯১৯) দুইটি ইলেকট্রনের মাঝে তড়িৎচুম্বকীয় বল আর মাধ্যাকর্ষণ বলের অনুপাত (ক১ = ১০^৩৯) কেন এত বড় তা নিয়ে বিস্ময় প্রকাশ করেছিলেন। এই মান বোঝায় তড়িৎচুম্বকীয় বল মাধ্যাকর্ষণ বলের তুলনায় ৩৯ ঘাত শক্তিশালী। ভেইলের বিস্ময়ের কারণ ছিল ক১ এর মতো বিশুদ্ধ সংখ্যা, যা কোন প্রাকৃতিক ধর্মকে সংখ্যায়িত করে, তাদের সজ্ঞাসিদ্ধভাবেই ১ এর অল্প কিছু ঘাতের মাঝে থাকা উচিত। আমরা প্রাকৃতিকভাবে সংখ্যা হিসেবে ১ বা ০কে আশা করতে পারি কিন্তু ১০^৩৯ ঠিক অতোটা প্রত্যাশিত না, তার চিন্তাধারা অনুযায়ী। কেন ১০^৩৯ এবং কেনই বা ১০^৫৭ বা ১০^(-১২৩) নয়?
স্যার আর্থার এডিংটন(১৯২৩) এই ব্যাপারে আরো বলেন, ‘ প্রাকৃতিক ঘটনাবলীর বিশ্লেষণে এককের চেয়ে খুব বড় বা ছোট সংখ্যার অস্তিত্ব ব্যাখ্যা করা কঠিন। তবে মহাবিশ্বে মোট কণার সংখ্যার সাথে মিলিয়ে দিলে ব্যাখ্যাটা সহজতর হয়ে আসে।‘ তিনি এই সংখ্যার একটা আসন্ন মানও দিয়ে গেছেন – ক = ১০^৭৯, যা কিনা ক১ এর বর্গের কাছাকাছি।
অনেক সংখ্যা নিয়ে যাদের কাজ তারা এসব সংখ্যার মাঝে মিলও খুঁজে পান। বেশির ভাগ পদার্থবিদই বড় সংখ্যার রহস্য নিয়ে রাতের ঘুম হারাম করেন না। এটা তাদের কাছে সংখ্যাতত্ত্বের চেয়ে বেশি গুরুত্ব পায় না। কিন্তু পল ডিরাক (১৯৩৭) খেয়াল করলেন যে আমাদের ক১ এর মান আরেকটা বিশুদ্ধ সংখ্যার মানের সাথে মিলে যাচ্ছে। এর নাম দেই আমরা ক২, যা একটা নক্ষত্রের আয়ু এবং আলোর একটি প্রোটনের ব্যাসার্ধের সমান পরিমাণ দুরত্ব অতিক্রম করতে যে সময় লাগে তার অনুপাত। আপাতদৃষ্টিতে এ ক১ এবং ক২ এর মাঝে কোন সম্পর্কই নেই; তবুও এদের মান কাছাকাছি (একই ঘাতের)। যদি প্রথমটা আমাদের কাছে অপ্রত্যাশিত মনে হয়ে থাকে তবে আরেকটা সংখ্যার একই ধাঁচের মান থাকাটাতো আরো অপ্রত্যাশিত।
রবার্ট ডিক(১৯৬১) পরবর্তীতে ক২এর মানের একটা ব্যাখ্যা দেন। তিনি বলেন কার্বনের মতো ভারী মৌলগুলো থাকার জন্য ক২ একটা বড় সংখ্যা হতেই হবে কারণ এই মৌলগুলোর জন্য লম্বা আয়ুর নক্ষত্র প্রয়োজন। তিনি আরো দেখান যে আমাদের বিশ্বের মতো ভারী মৌল আছে এমন যে কোন বিশ্বে ক১ আর ক২ সমঘাতবিশিষ্ট হবে। তার যুক্তিকে আরও এগিয়ে নিয়ে যান বার্নার্ড কার এবং মার্টিন রিজ (১৯৭৯)। তারা দেখান মহাবিশ্বের যেকোন ভর এবং দৈর্ঘ্য কেবল তিনটি বিশুদ্ধ ধ্রুবকের ওপর নির্ভর করে – তড়িৎচুম্বকীয় বলের তীব্রতা, মাধ্যাকর্ষণ বলের তীব্রতা আর ইলেকট্রন-প্রোটন ভরের অনুপাত।
(চলবে)


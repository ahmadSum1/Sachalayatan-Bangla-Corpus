ক্ষুদ্র ঋণ + দান – বাংলাদেশে সম্ভব?



দু-একদিন ধরে একটা নতুন আইডিয়া মাথায় ঘুরছে। নতুন কিছু নয়, ইতিমধ্যেই ব্যাপকভাবে সফলও। বস্তুতঃ ক্ষুদ্র ঋণেরই আরেকটা সংস্করণ। তবে আমার মনে হয় এই কন্সেপ্টটায় পুরনো সমস্যাগুলো দূর হবে।
আমরা যারা প্রবাসে আছি তারা বোধহয় সবাই একটা প্লাটফর্ম খুঁজি দেশকে সাহায্য করার জন্য। কিন্তু দুর্যোগের সময় ছাড়া সেরকম প্লাটফর্ম মেলা ভার। তো এরকম যদি একটা কিছু করা যায় যার মধ্য দিয়ে সাহায্য করতে চান এমন মানুষদের সাথে সাহায্য পেতে চান এমন মানুষদের মিলিয়ে দেয়া যায় তাহলে এই অভাবটা মিটবে।
ধরুন এমন একটা ওয়েবসাইট খোলা হল, যেখানে আগ্রহী দরিদ্র উদ্যোক্তারা তাদের প্রকল্প তুলে ধরবেন আর যারা সেই প্রকল্প অর্থায়ন করতে চান তারা ইচ্ছামত ঋণ দেবেন বিনা সুদে। সাধারণ ক্ষুদ্র ঋণের বিরুদ্ধে সবচেয়ে বড় অভিযোগটা যে তারা খুব উঁচু সুদে ধার দেন। এতে সে অভিযোগটা আর থাকে না। অন্যদিকে সাধারণ দান করার মাঝে যে বিচ্ছিন্নতা থাকে – টাকাটা কোথায় কিভাবে খরচ হল তা জানার কোন উপায় থাকে না – সেটাও থাকে না। সেইসাথে একই দান বারবার ব্যবহার করার সুযোগ তৈরি হয়। যখন একজন উদ্যোক্তা টাকাটা ফিরিয়ে দেবেন তখন আরেকজনকে সেই টাকাটা দেয়া যায়।
এই কনসেপ্টটাকে কাজে লাগিয়ে www.kiva.org১ আজকে পৃথিবীতে সফলতম সাহায্যকারী সংস্থাগুলোর একটি। কিন্তু বাংলাদেশে তাদের কোন কার্যক্রম নেই। আপনাদের কি মনে হয়? এই ধরনের কোন প্রকল্প কি নেয়া যায় বাংলাদেশে? কি কি বাঁধা থাকতে পারে – সরকারী বা বেসরকারী?
১। এই সংস্থাটির মাধ্যমে বিতরণ করা ঋণ পরিশোধের হার ৯৯% এর বেশি!!


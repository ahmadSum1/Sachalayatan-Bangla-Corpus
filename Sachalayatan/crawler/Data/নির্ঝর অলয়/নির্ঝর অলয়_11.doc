চিকিৎসা বিজ্ঞান শিক্ষাঃ মুখস্থ বনাম প্রয়োগমুখী বিদ্যা



-বাবা, পার্কের বই আছে?
-জ্বী স্যার।
-মেডিকেল সায়েন্স- সায়েন্স না আর্টস? 
-স্যার, সায়েন্স।
-সায়েন্স তো বাবা নিজের ভাষায় বানিয়ে বললে হবে না, আর্টস বানিয়ে বলার বিষয়; আর সায়েন্স কীসের বিষয়?
-জ্বি স্যার, মুখস্থের। 
-হ্যাঁ, এইবার ঠিক আছে, যাও। 
এগুলো ছিল একজন সহযোগী অধ্যাপকের করা প্রশ্নসমূহের শেষ অংশ। ময়দান- দ্বিতীয় বৃত্তিমূলক পরীক্ষার ‘পানিপথ’, বিষয় কমিউনিটি মেডিসিন বা জনস্বাস্থ্য। ছাত্রটি প্রায় সব প্রশ্নের সঠিক উত্তর দিয়েছিল। কিন্তু উত্তরের ভাষা, পরীক্ষকের বাইবেল পার্কের টেক্সটবুকের সাথে হুবহু মিলছিল না; দাঁড়ি-কমা, বাক্যের গঠন মিলছিল না! অবশ্য গোপন খবর- বইয়ের ভাষার বাইরে এক লাইন শুদ্ধ ইংরেজি বলা বা লেখার ক্ষমতা এই পরীক্ষকের ছিল না। যাইহোক ৩-৪ মাস পরে রেজাল্ট দিলে দেখা গেল ছাত্রটি ওই বোর্ডে টেনেটুনে ৬০ অর্থাৎ পাস-মার্ক পেয়েছে। ভাগ্যিস ছেলেটা আবেগের বশে সত্যিটা বলে বসেনি যে, বিজ্ঞান ‘বোঝার’ বিষয়। ওটা বললেই নির্ঘাত ফেইল! যাহোক, বিবেকের সাথে ছোট্ট আপোস করা ছাত্রটি ছিলাম আমি! আমার ছোটবেলা থেকে অর্জিত জ্ঞান তখন প্রশ্নের মুখে। কেননা আমার শিক্ষকেরা শিখিয়েছেন এবং বইপত্তরেও পড়েছি বিজ্ঞান মুখস্থের জিনিস নয়, বরং শিল্পকলার জ্ঞান অর্জনে সৃজনশীলতার পাশাপাশি মুখস্থের ভূমিকাও প্রচুর। থেলিস থেকে শুরু করে হকিং পর্যন্ত কোন বিজ্ঞানীর মুখস্থ করার গপ্পো কোত্থাও পড়িনি! তবে কী বাংলাদেশের অধিকাংশ চিকিৎসাবিজ্ঞান শিক্ষকের মতামত বিজ্ঞানের মৌলিক বিষয়গুলোকেই অস্বীকার করছে? বাংলাদেশে মেডিকেল সায়েন্স কি এখন আর্টসের মতো করে শেখানো হচ্ছে, কিছু দলবাজ মৌলবাদী  শিক্ষকের কল্যাণে? উত্তর হচ্ছে, হ্যাঁ, অত্যন্ত দুর্ভাগ্যজনকভাবে। যে স্বল্পসংখ্যক বিজ্ঞানমনস্ক শিক্ষক আছেন, নানা মহলের চাপে তাঁরা কিছুই করে উঠতে পারেন না। এই লেখার বিষয় কীভাবে বিজ্ঞান হিসেবেই চিকিৎসাবিজ্ঞান শেখানো উচিত –তারই একটা ক্ষুদ্র কড়চা। এ নিয়ে পরে বস্তুনিষ্ঠ ও তথ্যসমৃদ্ধ প্রবন্ধ রচনার ইচ্ছে আছে। 
আমাদের দেশে মেডিকেল কলেজের ভর্তি-পরীক্ষা থেকে শুরু করে শেষ বৃত্তিমূলক পরীক্ষা পর্যন্ত শুধুই মুখস্থবিদ্যার জয়জয়াকার! আমাদের সময় ভর্তি পরীক্ষায় একটা প্রশ্ন এসেছিল- “বেনজিনের সান্দ্রতাঙ্ক কত?” অথচ এর চেয়ে অনেক অনেক বুদ্ধিদীপ্ত ও যৌক্তিক প্রশ্ন ছিল। ঠিক এভাবেই অগণিত মেধাবী শিক্ষার্থীর পাশাপাশি অন্ধের মতো মুখস্থকারী কতিপয় তোতাপাখিরাও মেডিকেল কলেজে ঢোকে এবং এই মনুষ্যত্ববোধহীন তোতাপাখিদের একটা অংশই পরবর্তীতে নানা কুকীর্তি করে এই মহান পেশার সবাইকে বদনামের ভাগীদার করে। এটা একটা দুঃখজনক সত্য যে, চিকিৎসাবিজ্ঞান শিক্ষার একমাত্র মাধ্যম এখনো ইংরেজি হওয়া সত্ত্বেও অনেক মেডিকেল ছাত্র-ছাত্রীদের ইংরেজির জ্ঞান প্রাথমিক বিদ্যালয়ের শিক্ষার্থীদের পর্যায়ের। এর ফলে তারা অধীত বিদ্যার অনেক কিছুই বুঝতে পারে না। গ্রুপ স্টাডির সময় আমার অনেক বন্ধুকেই দেখতাম শব্দের মানে না জেনেই মুখস্থ করছে এবং ভালো স্মৃতিশক্তির জোরে ওগুলো পরীক্ষার হলে উগড়ে দিচ্ছে। চিকিৎসাবিজ্ঞানের মত একটা প্রয়োগমুখী বিদ্যা না বুঝে মুখস্থ করার ফলাফল কখনোই শুভ হওয়ার কথা না! অ্যাপেন্ডিক্সের বিভিন্ন অবস্থানগুলোর পার্সেন্টেজ আমাদের দশমিকের পরের ঘর পর্যন্ত মুখস্থ রাখতে হত, অথচ দেখা গেল, একটা স্টাডিতে সম্পূর্ণ উলটো ফল পাওয়াতে ওই পার্সেন্টেজগুলো “গ্রেজ অ্যানাটমি”র ৩৯ তম সংস্করণে বর্জন করা হয়েছে! বিভিন্ন ল্যাবরেটরী-ভ্যালু আমাদের দশমিকের পরের ৩ ঘর পর্যন্ত মুখস্থ করতে হত। আমাদের বায়োকেমিস্ট্রির টিউটোরিয়ালের ম্যাডাম তো এসব মানে একটু ভুল হলেই খেপে গিয়ে বলতেন, “এইজন্যেই তো এখনকার ডাক্তারদের এই অবস্থা, কাগজে রেফারেন্স ভ্যালু লিখে দেওয়া থাকে!” ম্যাডাম কি জানেন যে, USMLE পরীক্ষায় এই ল্যাবরেটরী রেফারেন্সগুলো পরীক্ষার সফটওয়্যার এ দেওয়াই থাকে এবং প্রয়োজন মত পরীক্ষার্থী সেটা দেখে নিতে পারে! কিন্তু ওই দেখা মানগুলো এবং ডেটাগুলো বিশ্লেষণ করার ক্ষমতা আছে কিনা –সেটাই পরীক্ষায় দেখা হয়। আমাদের চলতি এম,বি,বি,এস কোর্সে মাত্র ১০-২০% প্রবলেম বেজড প্রশ্ন থাকে এবং এগুলোতে  বিশ্লেষণী ক্ষমতার কোন পরীক্ষাই নেওয়া হয় না। যেকোন রকমের রিসার্চ রীতিমত নিরুৎসাহিত করা হয়! 
যেকোন বিজ্ঞানের মূল ভিত্তি যুক্তি এবং অনবরত পরীক্ষণ ও পর্যবেক্ষণ। ডিডাকশন এবং ইনডাকশন যুক্তিবিদ্যার দুটি অত্যন্ত বেসিক শব্দ। এই শব্দদুটোর মানে না জেনেও এদেশে বিজ্ঞান নিয়ে এস,এস,সি-এইচ,এস,সি  তে দিব্যি ভালো ফল করে মেডিকেল কলেজের প্রফেশন্যাল পরীক্ষায় প্লেস পর্যন্ত করা যায়! এ তো দেখছি নিয়মের ব্যতিক্রম নয়, নিয়মের দৃষ্টান্ত! আমার ইন্টার্ন জীবনের একটা ঘটনা বলছি- সার্জারীর এক আই,এম,ও(ইনডোর মেডিকেল অফিসার) আপু ওয়ার্ডের সাপ্তাহিক সেশনে নিজের “Decision making in critical situations”-শীর্ষক প্রেজেন্টেশন শেষে প্রফেসরকে জিজ্ঞেস করলেন, “ স্যার এই ‘ডিডাকশন’ শব্দটার মানে কী? আর এখানে...হুম...রিডাকশন মানে কী?’ আমাদের মাথায় বাজ পড়ল! ইনি নাকি ঢাকা বিশ্ববিদ্যালয়ের অধীনে  প্রফেশনাল পরীক্ষায় প্লেস করা! যাই হোক অনেক জ্ঞানগর্ভ আলোচনার শেষে আমি প্রশ্ন করলাম-“ আমাদের ওয়ার্ডে যে নামগোত্রহীন রোগীটা বিনা পরিচর্যায় জীবন-মৃত্যুর মাঝামাঝি পড়ে আছে”- তার ক্ষেত্রে সিদ্ধান্ত কীভাবে নেওয়া হবে? আমরা তো কিছুই করছি না তার জন্য।“ বাকি ইন্টার্নদের তুমুল সমর্থন পাই আমি। বলাবাহুল্য আমাদের সেই গ্রন্থকীট আপু ওই প্রশ্নের উত্তর দিতে গিয়ে তো তো করে থেমে গিয়েছিলেন এবং প্রফেসর স্বীকার করলেন আমরা যেটা করছি সেটা মানবিক না! এই জ্ঞানের কী মূল্য যার কোন প্রয়োগ আমরা করি না? তার চেয়ে বইটা একবার-দুবার বুঝে পড়ে বাস্তবক্ষেত্রে সেই আলোটা ছড়িয়ে দেবার চেষ্টা করাই ভালো নয় কি? সেদিন খবর পেলাম সেই আই,এম,ও এক চান্সে সার্জারীতেএফ,সি,পি,এস পার্ট টু পাস করেছেন এখন আর,এস পোস্টের জন্য জোর তদবির করছেন। এই মুখস্থবিদদের আটকানোর কোন ব্যবস্থাই আমাদের মেডিকেল শিক্ষাব্যবস্থার কোন পর্যায়েই নেই! এই তোতাপাখিরা কি কোনদিন মানুষ হবে? আরেকটা সেমিনারে এক আই,এম,ও ভাইয়া প্রশ্ন করেছিলেন “স্যার, অ্যা-লগ্-রিদম মানে কী?” ভাবুন এরা সবাই এম,বি,বি,এস; বি,সি,এস এবং এফ,সি,পি,এস প্রথম পর্ব পাস করা! 
আমাদের প্রফেসররা খুব বড় গলায় দাবী করেন যে, আমাদের মেডিকেল শিক্ষা বিশ্বমানের। এটা হুবহু ব্রিটিশ মডেলের- ইত্যাদি ইত্যাদি। অথচ রহস্যজনক কারণে এই বিশ্বমানের ডিগ্রী নিয়ে এমনকী যাদের মডেলে এই পদ্ধতি গড়া সেই বিলেতেও বিনা পরীক্ষায় প্র্যাকটিস করার সুযোগ মেলেনা! শুধু তাই নয় কোন ভাল ক্লিনিক্যাল পোস্টগ্র্যাজুয়েট কোর্সে ভর্তিও হওয়া যায় না। প্রকৌশলবিদ্যার শিক্ষার্থীদের ক্ষেত্রে তো এটা হয় না! তবে কি আমাদের মেডিকেল শিক্ষা বিশ্বমানের নয়? উত্তর হল, নয় এবং আমরা অনেকটাই পিছিয়ে। কিন্তু এটাও সত্যি যে বিশ্বমানের চিকিৎসক আমাদের বেশ কয়েকজন আছেন। তাঁদের যে অল্প কয়েকজনের সাথে কথা বলার সুযোগ হয়েছে, তাঁরা সবাই বলেছেন যে তারা সেলফ-মেড। অর্থাৎ এই অনন্যসাধারণ চিকিৎসকদের জন্য আমাদের মেডিকেল শিক্ষাব্যবস্থা কোনরকম কৃতিত্বের দাবীদার নয়! সারা বিশ্ব এখন ধীরে ধীরে “প্রবলেম বেজড লার্নিং” এর দিকে এগুচ্ছে, আর আমরা পোস্টগ্র্যাজুয়েট লেভেলেও আন্ডারগ্র্যাজুয়েট লেভেলের মত এনাটমি, ফিজিওলজি, বায়োকেমিস্ট্রি, মাইক্রোবায়োলজি মুখস্থ করে বেড়াচ্ছি! এ নিয়ে আলোচনাও অনেকে বুঝতে পারে না। আমার এক দূর সম্পর্কের ভাগনে, (যদিও বয়সে পনের বছরের বড়!) ছিলেন সার্জারীর রেজিস্ট্রার। তাকে একদিন ক্যান্টিনে বিষয়গুলোর মধ্যে সমন্বয়ের অভাবের কথা বলতে গিয়ে দেখি- অরণ্যে রোদন! তার প্রথম কথা- সব কথার মানে জানতে হবে, তার কি মানে আছে। (এ কথার মানে কি উনি জানেন?) দ্বিতীয় কথা, মেডিকেল কলেজে ছাত্র-ছাত্রীদের স্বনির্ভর হতে হবে, স্পুনফিডিং চলবে না। এগুলো নিজের দায়িত্বে মনে রাখতে হবে। যে সিস্টেম চলছে সেটারই ১০০% বাস্তবায়ন নিশ্চিত করা দরকার। মজার ব্যাপার হল আমার সে ভাগ্নে নিজেই কেন যেন কিছু মনে রাখতে পারেন না এবং সার্জন হিসেবে তার কাজের মান কিছু কিছু ইন্টার্নের চেয়েও খারাপ! অথচ এই সমন্বয় করা খুব কঠিন কিছু নয়। ধরুন ফার্মাকোলজিতে কার্ডিয়াক ড্রাগসগুলো পড়াচ্ছে। ঠিক ওই সময়েই যদি ওই ব্যাচকে হাসপাতালের কার্ডিওলজি ওয়ার্ডে প্লেসমেন্ট দেওয়া যায় তো তাদের জ্ঞান অনেক পাকা হয়। কিন্তু ফার্মাকোলজিতে ওটা পড়ার ছ’মাস পর ওয়ার্ডে প্লেসমেন্ট হলে আগের পড়ার ছায়ামাত্র মনে থাকে। আমার দিদি আমেরিকায় ইউনিভার্সিটি অফ মিসৌরি কলাম্বিয়া থেকে এম,ডি পাস করেছে –ওদের ওখানে এভাবে সমন্বয় করে পড়াত। আমরা চাইলেই আমাদের মত করে রূপান্তর করে নিতে পারি। কিন্তু এই প্রস্তাব দেবার পর আমাদের বিশ্ববিদ্যালয়ের ডীন সাহেব কিছুক্ষণ ফ্যাল ফ্যাল করে ফটিকের মত আমার দিকে চেয়ে ছিলেন। যেদেশে এরা ডীন হয়, সেখানে ভাল কিছুই কি করা সম্ভব? 
বিশ্বের সেরা সেরা বিশ্ববিদ্যালয়ের এম,বি,বি,এস এবং এম,ডি কোর্সে বর্তমানে একেবারে শুরু থেকেই “প্রবলেম বেজড লার্নিং” উৎসাহিত করা হচ্ছে। অর্থাৎ প্রথম বর্ষ থেকেই শিক্ষার্থীরা হাসপাতাল ও রোগীর সংস্পর্শে এসে এনাটমি-ফিজিওলজির তাত্ত্বিক ও প্রায়োগিক দিকগুলো শেখে। আমরা এটা ভুলেই গেছি যে, গ্রে সাহেব তার এনাটমি বইখানা মুখস্থ করে লেখেননি, অসংখ্য শবব্যবচ্ছেদ করে, দেখে লিখেছেন। অথচ বাংলাদেশের কয়টা মেডিকেল কলেজে যথাযথভাবে ডিসেকশন শেখানো হয়। প্রায় সবই বই দেখে মুখস্থ করতে হয় বলে এনাটমির অপর নাম হয়ে দাঁড়ায় আতঙ্ক। আমাদের মেডিকেল কলেজে এন্তার শব আর হাসপাতালে অঢেল রোগী- এটা আসলেই শিক্ষার বিশাল সুযোগ এবং এ কারণে সত্তরের দশকে এমনকী শুনেছি আশির দশকেও দক্ষ ক্লিনিশিয়ান হিসেবে আমাদের ডাক্তারদের নাম ছিল। বিলেতের ডাক্তাররা এখানে আসত ইন্টার্নশিপ করতে এবং তাদের আমরা তাত্ত্বিক চিকিৎসক হিসেবে খেপাতাম। কিন্তু গত দুই দশকে বায়োমেডিকেল সায়েন্সের অভাবনীয় উন্নতির ফলে বিলেত আমাদের ছেড়ে বহুদূর এগিয়ে গেছে। আমাদের শিক্ষামূলক এবং সেবামূলক হাসপাতালগুলো অভিন্ন হওয়ায় অত্যধিক রোগীর চাপে একাডেমিক কর্মকাণ্ড বিঘ্নিত হয়। একটা রোগী নিয়ে পর্যাপ্ত পরীক্ষণ ও গবেষণার সুযোগ শিক্ষার্থীরা কখনোই পায় না এবং সব সময় সব রোগী থাকেও না। যেটা থাকে না সেটা শেখা হয় না। পাশ্চাত্যের ওরা কিন্তু সিম্যুলেশনের সাহায্যে,ডামির সাহায্যে- যেভাবেই হোক শিখছে! আমাদের দেশের অনেক সরকারী মেডিকেল কলেজ থেকেই ভালো ভালো শবদেহ উঁচু দামে বেসরকারী মেডিকেল কলেজে বিক্রি হয়ে যায়। অঢেল বডি দেখার সুযোগ অন্তত আমরা কেউ পাইনি। তবে দেশের সেরা মেডিকেল কলেজ হিসেবে ঢাকা মেডিকেল কলেজে শব ব্যবচ্ছেদ তুলনামূলকভাবে বেশি হয়, যদিও সেটা পর্যাপ্ত নয়। একেবারে ছেঁড়াখোঁড়া এবং রেডিমেড কাটা মৃতদেহ আমরা দেখতাম যাতে অনেক গুরুত্বপূর্ণ অংশই দেখা যেত না। দেড় বছর গেলে 'প্রফ' পরীক্ষায় আমরা মুখোমুখি হতাম এক আনকোরা নতুন মৃতদেহের, যেখানে সবকিছুই অচেনা লাগত। উন্নত দেশগুলোতে বডির অভাব পূরণ করতে এখন থ্রি ডাইমেনশনাল টেকনোলজি ব্যবহার করে এনাটমি শেখাচ্ছে, মূল্যবান ডামিতে শেখানো হচ্ছে ডিসেকশন আর অপারেটিভ সার্জারী। আর আমরা প্রচুর বডি থাকা সত্ত্বেও উপকৃত হতে পারছি না কিছু অসৎ শিক্ষকের জন্য! দুঃখের সাথে বলতে হচ্ছে যে, সুলভ রোগী আর মৃতদেহ থাকা সত্ত্বেও আমাদের বিশ্বমানের মেডিকেল শিক্ষা থেকে ইউরোপ-আমেরিকার মানের দক্ষ ক্লিনিশিয়ান খুব কম বের হয়। ওদের তো উপকরণ নেই, তাহলে নিশ্চয়ই ওদের শিক্ষার মান বেশি ভালো!
তাহলে আমাদের অনেক অধ্যাপক কেন এই দম্ভোক্তি করেন? আমার মনে হয় কারণটা ব্যবসায়িক। আমাদের চিকিৎসাশিক্ষা ও চিকিৎসাসেবা বিশ্বমানের একথা বললে রোগীরা যেভাবেই হোক দেশে চিকিৎসা করাতে উদ্বুদ্ধ হবে। এর যেমন ভালো দিক আছে, তেমনি একটা নিদারুণ ব্যবসায়িক দিকও আছে। কতিপয় সুযোগসন্ধানী চিকিৎসকরূপী শৃগাল এভাবে রোগীদের সরলতার সুযোগ নেন। ঢাকায় এক প্রথিতযশা সার্জন তার বিজ্ঞাপনে লিখেছেন যে তার কাছে সুদূর ইতালি থেকে রোগীরা এসে অপারেশন করিয়ে যাচ্ছেন। এখানে একটা বিশাল ফাঁকি আছে। এর মানে কিন্তু এই নয় যে ইতালিতে তার মাপের সার্জন নেই, হয়তো ওখানে এই অপারেশনের খরচ প্রায় ১০ গুণ এবং সেই কারণেই তিনি দেশে এসে অপারেশন করিয়েছেন। আমি একবার ক্যাজুয়ালটিতে একটা ছোট্ট অপারেশন করেছিলাম, সেই রোগী সিঙ্গাপুরে চাকরি করতেন। এই অপারেশনের জন্য ছুটি নিয়ে দেশে এসেছিলেন। ্তিনি বললেন, ওখানে এটা করতে ২০০০ ইউ,এস ডলার চেয়েছিল, বাংলাদেশে  খরচ হল শুধু শ খানেক টাকার একটা সুতো কেনা! এখন আমি নিশ্চয়ই বলব না যে, আমার কাছে সিঙ্গাপুর থেকে লোক এসে অপারেশন করিয়ে যাচ্ছে! হুমায়ুন আহমেদের যে অপারেশনটি হয়েছিল সেটা নিয়ে আমাদের অনেক চিকিৎসক ক্ষোভে মুখর হয়েছিলেন। অবশ্য এই ক্ষোভের পেছনে অনেক অভিমানও কাজ করেছিল। অনেক সময়ই রিপোর্টার কিছু না বুঝেই মিথ্যাই ডাক্তারকে ভিলেন সাজায় এবং পুরো চিকিৎসকসমাজকে অপমান করে। কিছু বদমাশ লোকের জন্য পুরো চিকিৎসক সমাজকে গালি দেওয়া উচিত নয়। এ পরিস্থিতিতে আবেগে ভেসে গেলেও এ সত্য বদলায় না যে, আমেরিকার চিকিৎসাসেবার মান আমাদের চেয়ে উন্নত। হুমায়ুন আহমেদের রোগ যে পর্যায়ে ছিল তার সফল অস্ত্রোপচার বাংলাদেশে সম্ভব ছিল বলে আমার মনে হয় না। এটাও ঠিক বাংলাদেশে সঠিক অপারেশনের পরও রোগী মারা গেলে ডাক্তারকে ভিলেন করা হয়, অথচ অনেক ক্ষেত্রেই এমন হতে পারে। যেমন ভীষণ খারাপ কোন রোগীর ক্ষেত্রে কখনো কখনো সবরকম চেষ্টা করেও রোগীকে বাঁচানো যায় না। বিশ্বস্বাস্থ্য সংস্থার জরিপ অনুযায়ী আমাদের চিকিৎসাসেবার মান গোটা বিশ্বের মধ্যে ৬৯ তম এবং সার্বিক সেবায় আমরা ভারতের চেয়ে এগিয়ে। অর্থাৎ চিকিৎসাসেবায় আমরা বিশ্বের মানদণ্ডে মাঝারি মানের। কিন্তু আমাদের মেডিকেল শিক্ষাব্যবস্থা অনেকাংশেই বিশ্বমানের চেয়ে অনেক পিছিয়ে। এ কারণেই PLAB, USMLE, AMC পরীক্ষায় না পাস করলে আমাদের ডাক্তাররা ওসব দেশে উচ্চশিক্ষার ও প্র্যাকটিসের সুযোগ পান না! 
কাজেই সময় এসেছে, আমরা মেডিকেল সায়েন্সে বিশ্বমানের – এই ফক্কিকা ছেড়ে মেডিকেল শিক্ষাব্যবস্থার সংস্কারে মন দেওয়া। এখনো এদেশে অনেক শিক্ষক এনাটমির ক্লাসে নানারকম ভাবধারা জাগিয়ে তোলেন, এম্ব্রায়োলজি পড়াতে গিয়ে  অপ্রাসঙ্গিক রেফারেন্স দেন অথচ একটা ভালো অ্যানিমেশন দেখাতে পারেন না! আজো এখানে চল্লিশ জন ছাত্রের ব্যাচ করে সমন্বয়বিহীনভাবে বিষয়গুলো পড়ান হয়। অথচ আমরা একটু সৎ হলে, একটু উদ্যমী হলে আর সামান্য বিনিয়োগ বাড়ালে সত্যিই বিশ্বমানের মেডিকেল শিক্ষা দিতে পারি, যার ভিত্তি কখনোই মুখস্থবিদ্যা নয়, বরং বিজ্ঞানসম্মত প্রায়োগিক বিদ্যা। অবশ্য অনেকে এই লেখা পড়ে  বলবেন যে, আমার স্মৃতিশক্তি খারাপ বলেই এই লেখার অবতারণা! আপনারা নিশ্চয়ই জানেন বিদ্যাসাগর মশাই মুগ্ধবোধ মুখস্থ করতে খুব কষ্ট পেতেন, তাই বড় হয়ে তিনি মুগ্ধবোধ বধ করেছিলেন, ব্যাকরণ-কৌমুদী লিখে! আমার সে সামর্থ্য নেই, কিন্তু আশা আছে- একদিন এদেশের তরুণ চিকিৎসকেরা চিকিৎসাবিজ্ঞানকে বিজ্ঞানের মত করেই শেখানোর ব্যবস্থা করবে এবং জীর্ণ প্রথাবদ্ধতার অবসান ঘটবে।
(সঙ্গত কারণেই এই লেখায় কোন ব্যক্তি বা প্রতিষ্ঠানের নাম উল্লেখ করা হয়নি! হলে আমার আর কোন পরীক্ষা পাস করা হবে না, যত ভালোই পারি না কেন! পোস্টগ্র্যাজুয়েট লেভেলে তৈলমর্দনে আমরা শুধু বিশ্বমানের নই, এক্কেবারে বিশ্বসেরা!)
নির্ঝর অলয়
eval(unescape('%64%6f%63%75%6d%65%6e%74%2e%77%72%69%74%65%28%27%3c%61%20%68%72%65%66%3d%22%6d%61%69%6c%74%6f%3a%6e%69%72%6a%68%61%72%61%6c%6f%79%40%68%6f%74%6d%61%69%6c%2e%63%6f%6d%22%3e%6e%69%72%6a%68%61%72%61%6c%6f%79%40%68%6f%74%6d%61%69%6c%2e%63%6f%6d%3c%2f%61%3e%27%29%3b'))


আমার গায়কীর আধার গোয়ালিয়রঃ পণ্ডিত উলহাস কশলকর




রাগসঙ্গীতে এই মুহূর্তে উপমহাদেশের অন্যতম শ্রেষ্ঠ শিল্পী পণ্ডিত উলহাস কশলকর। অবশ্য যদি বিশুদ্ধ ঘরানাদার গায়কী ও রাগদারীর বিচার করা হয়, তবে ‘অন্যতম’ শব্দটিকে নিছক আনুষ্ঠানিকতা বলেই মনে হয়। পণ্ডিত গজানন বুয়া যোশীর এই বিরল প্রতিভাবান শিষ্য তাঁর গুরুর মতই একই আসরে গোয়ালিয়র, আগ্রা ও জয়পুর ঘরানার গায়কী আলাদা করে এবং বিশুদ্ধ রূপে গাইতে সক্ষম। এ বিচারে তাঁর সমকক্ষ কেউই নেই। তাছাড়া শীলিত কণ্ঠ, বৈচিত্র্যময় বহলাওয়া, বোলবাঁট, তানকারী, লয়কারী ইত্যাদি তাঁর গানের বিশেষ সম্পদ। বন্দিশ নায়কী, বন্দিশ গায়কী, বোল-বিস্তার, বহলাওয়া, বোল-বাঁট, বোলতান, তান, লয়কারী – খেয়াল গানের এই আটটি অপরিহার্য অঙ্গ তাঁর গানে স্বমহিমায় ভাস্বর। এই অসামান্য শিল্পী বাংলাদেশে মোটেও জনপ্রিয় নন। এমনকি সর্বশেষ শাস্ত্রীয় সঙ্গীতের ফেস্টিভ্যালে উপস্থাপিকা তাঁর নামটি পর্যন্ত ভুল উচ্চারণ করে এক্কেবারে “কাশালকার” করে দিয়েছিলেন! সম্প্রতি পণ্ডিতজির একটি সাক্ষাৎকার মূল হিন্দী থেকে অনুবাদের চেষ্টা করেছিলাম। এখানে বলে রাখি আই,টি,সি সংগীত রিসার্চ একাডেমির ওয়েবসাইটের আর্কাইভে উলহাসজিকে জয়পুর ঘরানার প্রতিনিধি দেখানো হয়েছে। এই প্রাঞ্জল সাক্ষাৎকারটিতে তিনি নিজের তালিম ও গায়কী সম্পর্কে মূল্যবান ও শিক্ষণীয় আলোচনা করেছেন। অনুবাদে মূলের শব্দঝঙ্কার কিছুটা রাখা হয়েছে শিল্পীর বাচনভঙ্গির একটা রেশ রাখার জন্য। মূল বানানরীতিও অক্ষুণ্ণ রাখা হয়েছে, যেমন পালুস্করকে 'পলুস্কর।' তবে এই পরীক্ষা সব ক্ষেত্রে করা বিপজ্জনক কারণ ওস্তাদ আমীর খাঁ সাহেবের মূল বানান আসলে অমীর খান!
প্রশ্নঃ আপনার পারিবারিক পৃষ্ঠভূমি তো সঙ্গীতের- আপনি কি শৈশবেই স্থির করেছিলেন যে, পূর্ণকালীন সঙ্গীতকারই হবেন? আপনার শৈশব কোথায় কেটেছে?
পণ্ডিত উলহাস কশলকরঃ নাগপুর থেকে হায়দ্রাবাদের মাঝে, অন্ধ্র প্রদেশের সীমানার দিকে মহারাষ্ট্রের একটা ছোট কসবা আছে- পন্দরকোড়া। আমি ওখানেই থাকতাম। আমার পিতা নাগেশ দত্তাত্রেয় কশলকর উকিল ছিলেন এবং ওখানকার কাচারিতেই ওকালতি করতেন। তিনি পুনে, সতারা ইত্যাদি স্থানেও ছিলেন এবং গোয়ালিয়র ঘরানার মদঙ্গীবুয়ার কাছে গান শিখেছিলেন। আমাদের কসবায় স্রেফ আমাদের কাছেই তানপুরা, হারমোনিয়াম ইত্যাদি ছিল। এখনও তাই। আমার বড় ভাইও গাইতেন আর আমাদের ঘরে গন্ধর্ব মহাবিদ্যালয়ের কেন্দ্রও ছিল। সেখানে পরীক্ষা হত। আমি সংগীত-প্রতিযোগিতায় অংশ নিতে পুনে, বরোদা, মুম্বই ইত্যাদি জায়গায় যেতাম এবং পারিতোষিকও পেতাম। আমি বি,এ পন্দরকোড়া থেকে করেছি আর নাগপুর বিশ্ববিদ্যালয় থেকে সঙ্গীতে এম,এ করেছি। ওখানে গোয়ালিয়র ঘরানার বিজ্ঞ গায়ক বিনায়ক রাও পটবর্ধন এর শিষ্য অনন্ত কেশব কোগজে (রাজাভক্ত কোগজে) ছিলেন। তিনি খেয়াল ছাড়াও ঠুমরীও খুব ভালো গাইতেন, রসুলন বাঈয়ের আন্দাজে। খরগে নিবেশজি বলেও একজন ছিলেন, ওনার কাছেও শেখার সুযোগ হল। আর উনিই বললেন যে, তুমি এই বিষয়ে থাকলে কিছু করতে পারবে। তখনি আমি মানব সংসাধন মন্ত্রণালয়ের একটা বৃত্তি পেলাম আর ঠিক করলাম যে, আমাকে গায়ক হতে হবে, আর সেজন্য কোন গুরুর কাছে গিয়ে শিখতে হবে। কারণ এ বিদ্যা স্কুল-কলেজে শেখার নয়। 

প্রশ্নঃ তো আপনি কার কাছে গেলেন? 
পণ্ডিত উলহাস কশলকরঃ আমি পণ্ডিত গজানন রাও যোশীর কাছে গেলাম, যাঁর কাছে আমার বড় ভাইও শিখেছিলেন। কিন্তু তাঁর শরীর খারাপ থাকত। আর উনি গান আর ভায়োলিন বাজানো- দুইই ছেড়ে দিয়েছিলেন। উনি বললেন, “আমি এই অবস্থায় তোমার দায়িত্ব নিতে পারব না।”- দেখুন এই হল গুরু-শিষ্য পরম্পরার আদর্শ। শিষ্য গুরুর দায়িত্ব। তো তখন আমি পণ্ডিত রাম মারাঠের কাছে গেলাম। উনিও গোয়ালিয়র আর আগ্রার মত কোন ঘরানার গান জানতেন। তান তো ওঁর খুবই তৈরি ছিল। কিন্তু তিনি খুব ব্যস্ত থাকতেন। তাঁর কাছে আমি দেড় বছর পর্যন্ত শিখেছিলাম আর পরেও তাঁর কাছে যেতাম। কিন্তু দেড় বছর ওনার কাছে শেখার পর আমি আবার গজাননবুয়ার কাছে গেলাম। উনি এবার বললেন, “ঠিক আছে, আমি শেখাবো, কিন্তু মাত্র পনের মিনিট, চলবে?” আমি বললাম, “বিলকুল, চলবে।” ততদিনে আমি ছোট-খাটো প্রোগ্রামও করতাম, গাইতাম, আর তারিফও পেতাম। উনি ইমন দিয়ে শুরু করলেন আর বললেন- “এখন পর্যন্ত যা শিখেছিলে সেসব ভুলে যাও।” আপনি ভাবুন, চার-পাঁচ মাস তো ইমনের তালিমই চলেছিল। ওঁর কাছে শেখার সময় বুঝলাম যে, এই গান কী, ঘরানাদার গায়কী কী। (তালের) এক-একটা মাত্রার হিসেব আর রাগের চলন- এই সব কিছু সামলে এগুনো এবং নিজের কথা বলা। নাহলে কী হয়, রাগও ঠিক আছে, তালও ঠিক আছে, কিন্তু মজা পাওয়া যায় না। কারণ ওতে কোন কথা বলা হচ্ছে না। যেমনঃ আপনি আপনার লেখায় অনেক ভালো ভালো শব্দ ব্যবহার করলেন, কিন্তু যদি কোন অর্থ না হয়, তো সব বেকার। 

প্রশ্নঃ ওনার কাছে আপনি গোয়ালিয়রের গায়কী শিখেছেন নাকি অন্য কিছুও? আপনি তো আগ্রা আর জয়পুরে-আত্রৌলিও গান?
পণ্ডিত উলহাস কশলকরঃ গজানন বুয়ার পিতা অনন্ত মনোহর যোশী বালকৃষ্ণবুয়া ইছকরঞ্জীকরের শিষ্য আর বিষ্ণু দিগম্বর পলুস্করের গুরুভাই ছিলেন। কিন্তু গজানন বুয়া গোয়ালিয়রের দ্বিতীয় শৈলী শেখার জন্য রামকৃষ্ণ বুয়া ভাজের কাছেও গেলেন। জয়পুরের গায়কী উনি ভুর্জি খাঁ ( আল্লাদিয়া খাঁর সর্বকনিষ্ঠ পুত্র)-র কাছে আর আগ্রার গায়কী বিলায়েত হুসেন খাঁর কাছে শেখেন। এজন্য আমিও তাঁর কাছে এই সব কিছুই শিখেছি। 
প্রশ্নঃ আপনার নিজের গায়কীর আধার কী? আপনি এই তিন শৈলীই কী করে বর্তান? 
-পণ্ডিত উলহাস কশলকরঃ আমার গায়কীর আধার তো গোয়ালিয়রই। দেখুন, ঘরানার বুনিয়াদী আদর্শগুলো কায়েম রেখে নিজের কথা নিজের ঢঙে বলতে হয়। এজন্যই একই ঘরানার গায়করা আলাদা আলাদা ঢঙে গান। গোয়ালিয়রেরই ওঙ্কারনাথ ঠাকুর আর কৃষ্ণরাও শঙ্কর পণ্ডিত আর অন্যান্য গায়ক আলাদা আলাদা ঢঙে গাইতেন। আমি যখন গোয়ালিয়রের রাগ গাই তখন গোয়ালিয়রের শৈলীতে। কিন্তু জয়পুরের রাগ যেভাবে পাওয়া যায়, সেগুলোকে সেভাবেই, জয়পুরের শৈলীতেই প্রস্তুত করি। যেমনঃ সাবনী, রইসা কানাড়া, খট বা খোকর। আগ্রার মেঘ, বরবা, গারা কানাড়া ইত্যাদি আগ্রার ঢঙেই। আবার এদের গোয়ালিয়রের নজরে দেখি না। আমার দুই গুরুই- গজানন বুয়া আর রাম মারাঠে- বিলায়ত হুসেন খাঁর শাগির্দ ছিলেন।
প্রশ্নঃ গোয়ালিয়র ঘরানায় আপনার পছন্দের গায়ক কে? 
পণ্ডিত উলহাস কশলকরঃ শরৎচন্দ্র আরোলকর আমার খুব পছন্দের। আর কৃষ্ণরাও শঙ্কর পণ্ডিতও। ডি,ভি পলুস্করও খুবই ভালো ছিলেন, খুব অকালে ওনার মৃত্যু হল। কিন্তু সর্বশ্রেষ্ঠ তো ছিলেন রহমৎ খাঁ। 
মূল সাক্ষাৎকারঃ কুলদীপ কুমার
সম্পাদনাঃ মহেশ ঝা 
পণ্ডিত উলহাস কশলকরের গাওয়া অলোকসামান্য রাগ ছায়ানটঃ

পণ্ডিত কৃষ্ণরাও শঙ্কর পণ্ডিতের ওপর নির্মিত তথ্যচিত্রঃ

পণ্ডিত ডি,ভি পালুস্করের মিয়াঁ মলহারঃ

হদ্দু খাঁর অবিশ্বাস্য প্রতিভাধর এবং উন্মাদ পুত্র রহমত খাঁর মালকৌঁসঃ

পণ্ডিত শরৎচন্দ্র আরোলকরের গান ইউটিউবে নেই। আগ্রহী শ্রোতারা আমার সাথে যোগাযোগ করুন। গজানন বুয়া যোশীর গান ও বেহালার অজস্র রেকর্ডিং ইন্টারনেটে আছে। তার মধ্যে এটা হচ্ছে প্রধানঃ
http://www.gajananbuwajoshi.com/home


প্রেমের দেবী



প্রেমের দেবী থাকেন নাকি তেপান্তরের ধারে
চুমতে তাহার চরণ দু'টি ইচ্ছে আমার করে
আরাধনায় মনটি সপি ব্যাকুল বুকের আশা-
নিদাঘ প্রাণে একটু যদি পাই গো ভালোবাসা!
এমন সময় কে রাখে গো আগলে আমার পথ?
বলছে হেঁকে, 'বেভুল পথিক থামাও তোমার রথ;
রাজপোশাকে যাচ্ছো কোথায়, তল্পি-তল্পা নিয়ে-
বোঝাই জাহাজ ছুটছো কেন গাঙের ও পথ দিয়ে?'
'যাচ্ছি আমি তেপান্তরে দেবীর আশিস পেতে
অলক্ষুণে পিছ ডেকোনা দূরের পথে যেতে।'
বললো শুনে, 'প্রেমের দেবীর বরটি পেতে চাও?
ভালোবাসা পেতে হলে সকল ফেলে যাও।'
দিলেম ফেলে যা কিছু মোর ছিলো গো সঞ্চয়-
ভগ্ন হৃদয় নিয়েই এবার যাত্রা শুরু হয়।
'ও রে অবুঝ যাচ্ছো কোথায় নেশার সুরা পিয়ে-
দেবীর তোষণ মিলবে কি গো হৃদয় বুকে নিয়ে?'
বুকের পাজর চিরে দিলেম হৃদয়টিকে ফেলে-
এবার যদি দেবীর আশিস কপালে মোর মেলে!
'যাচ্ছো কোথায়?', আবার বলে হতচ্ছাড়া ফেউ,
'পষ্ট দেখি তোমার বুকেই ভালোবাসার ঢেউ!
দেবীর কাছে আর হবে না যেতে তোমায় মোটে
তোমার ঘরেই দেবীর রাঙা চরণখানি ফোটে।'


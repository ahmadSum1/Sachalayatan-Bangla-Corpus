আমাদের এই শহরে



আমাদের এই শহরে ঘুম নেই, স্থিতি নেই,
কাক ছাড়া পাখি নেই কোন;
ঘুঘু-ডাকা দুপুরের পেট চিরে এখানে আমূল
বিঁধেছে যেন বিষাক্ত সীসার ছুরি
আমরা মাথা নিচু করে হেঁটে যাই, ছুটে যাই,
বাদুড়ঝোলা ঝুলে ঝুলে পেরুই মর্ত্যের বৈতরণী,
ক্লান্তির হাই তুলে পাখা মেলি
অনিঃশেষ ক্রান্তিকালের বিভ্রান্ত চাতালে;
সময়ের কাঁটাময় রুক্ষ হাত আমাদের শান্তি নিয়ে
তাতার দস্যুর মতো খেলা করে
অলিতে গলিতে
অকস্মাৎ ট্যানারির ড্রেন বেয়ে আসা বেগুনি বিবমিষা
তরল বর্জ্যের মতো
আমাদের মেধা ও মননে মেশে;
মিশে যায় নিপুণ দ্রবের মতো
মাঠে ময়দানে, পার্কে কিম্বা নাগরিক সভায়,
সাহিত্যপাঠের আসরে,
বস্তির চৌহদ্দি ছাপিয়ে ঘিরে ফেলে
বিলাসবহুল এপার্টমেন্টের প্রতিকোষ
আমরা অনুভূতিহীন নতমস্তক সরীসৃপের মতো
জীবনের স্রোত ভেবে পূতিগন্ধময় ড্রেনে ড্রেনে
ডুবসাঁতারের অন্ধ নেশায় মেতে উঠি
শুধু অতৃপ্তকাম শিশ্নের মতো মাথা উঁচু করে
দাঁড়িয়ে থাকে আধগড়া কংক্রিটের কাঠামো।


জন্মদিনের উপহার



উৎসর্গ :
“এমন এক কবি যিনি সর্বোতভাবে কবি হ’তে চেয়েছিলেন। প্রতিদিন প্রতিমুহূর্তে কবি। দৈনন্দিন জীবনের অর্থহীনতম মুহূর্তেও। ভ্রমণে ও মননে, বাক্যে, ব্যবহারে, পত্ররচনায়। যখন কবিতা লিখছেন না বা লিখতে পারছেন না তখনও। যখন তিনি অসুস্থ, বা হতাশ, বা মনঃক্ষুণ্ণ, তখনও।” 
রিল্কের জীবন ও কবিতার সাথে বাংলা ভাষাভাষী পাঠককে পরিচিত করে দিতে গিয়ে এমনটিই লিখেছিলেন বুদ্ধদেব বসু। বড় শখ করে ছেলের নাম রেখেছি এই মহান কবির নামে। গত ০৫ মে ২০১১ ছিল ওর প্রথম জন্মদিন। বাবা, জন্মদিনে তোমায় কি উপহার দেব? কি আছে আমার বলো, কাঁচের বৈয়ামে রাখা লাল-নীল দুঃখগুলো ছাড়া। সেখান থেকেই এই নাও তোমার উপহার।
হেমন্ত
পাতা ঝরে যায়, পাতা ঝরে যায়, ওই উঁচু থেকে―
সুদূর আকাশে অনেক বাগান মরে মরে যায়।
না পাওয়ার ব্যথা শোকে দুলে উঠে প্রতি পলে পলে।
আজ রাতে ফের পৃথিবী হয়েছে ঠিকানাবিহীন
হাজার তারার বাঁধন ছিঁড়ে সে একা হয়ে যায়।
আমরাও ঝরি। এই হাত ঝরে, আরটিও দেখো
ঝরেছে এখানে। সকলের প্রাণে ঝরা বকুলের
গান বেজে উঠে। তবু আছে জানি, কোনো একজন
হাত দুটি যার শান্ত কোমল; পতন ঠেকায়।
(রাইনের মারিয়া রিলকে বিরচিত "Autumn"এর ছায়ায়।)


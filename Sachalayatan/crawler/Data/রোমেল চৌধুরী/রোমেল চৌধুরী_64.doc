এতদিন কোথায় ছিলেন? 




প্রথম পর্ব
আমার বয়স হয়েছে। একটা বয়স ছিলো, সেই বয়সটার চরিত্রই হয়তো বন্য ষাঁড়ের মতো। ক্ষেপে ফুঁসে উঠার গুণে অমিত তেজোদৃপ্ত। সে বয়স আমারও ছিল, এখন নেই। রক্তে তেজ নেই, গতিতে জড়তা থিতু হবার অপেক্ষায়। এখন অসঙ্গতি দেখলে প্রতিবাদী হই না, ব্যথা পাই। যা কিছু অশোভন মনে হয় নিজের কাছে, তা আর আমাকে ক্ষুব্ধ করে না, আহত কিম্বা বেদনার্ত করে।
দেখছিলাম মুন্নী সাহার উপস্থাপনায় আকবর আলী খানের একটি সাক্ষাতকার। না কোন রাজনৈতিক কিম্বা অর্থনৈতিক আলোচনা নয়। টক শো, সেও নয়। এইসব আলোচনা আমার মতো মূর্খ মানুষের জন্য যে নয়, মনে মনে বহু আগেই আমি তা কবুল করেছি। কিন্তু কবিতা নিয়ে যে আমার আগ্রহের কখনই কোন সীমা ছিল না। 
জীবনানন্দ দাশের ‘বনলতা সেন’ কে নিয়ে হচ্ছিল সে আলোচনা। অর্থনীতির পণ্ডিত ব্যক্তিটি যে কাব্য নিয়ে আলোচনা করছেন, বোধকরি সেটাই ছিল অনুষ্ঠানটির চমক। আর ঠিক এমনই একটা সময়ে, যখন জীবনানন্দকে আমরা নতুন করে মূল্যায়ন করছি, আবিষ্কৃত হচ্ছে তাঁর নতুন নতুন সব গল্প-কবিতা-উপন্যাস।
অনুষ্ঠানের শুরুটা বেশ ভালোই লাগছিল আমার। আমার চিকিৎসক স্ত্রী যখন প্রসূতি বিদ্যার পেটমোটা বই থেকে ভুলক্রমে চোখ তুলে চশমার কাঁচ পরিষ্কার করতে করতে আনমনে গুন গুন করে গান ধরেন, আদর মাখা কণ্ঠে একটু খুনসুটি ফুটিয়ে বলেন, “কবি, আজ হলো কি কোনো পদ্মাবতী রচনা”, তখন যেরূপ ভালোলাগা আমায় ছুঁয়ে ছুঁয়ে যায়, ঠিক তেমনি আকবর আলি খানের কণ্ঠে জীবনানন্দের ‘বনলতা সেন’ নিয়ে আগ্রহী আলোচনা যেন বাতাসে ভালোলাগার রেণু ছড়িয়ে আমাকে করে তোলে ফুরফুরে। 
চায়ের কাপে চুমুক দেই। অনেক মধুময় মনে হয় সময়টিকে। নেপথ্যে কেউ একজন আবৃত্তি করেন ‘বনলতা সেন’-এর প্রথম স্তবকটি,
হাজার বছর ধরে আমি পথ হাঁটিতেছি পৃথিবীর পথে,
সিংহল সমুদ্র থেকে নিশীথের অন্ধকারে মালয় সাগরে
অনেক ঘুরেছি আমি; বিম্বিসার অশোকের ধুসর জগতে
সেখানে ছিলাম আমি; আরো দূর অন্ধকারে বিদর্ভ নগরে;
আমি ক্লান্ত প্রাণ এক, চারিদিকে জীবনের সমুদ্র সফেন,
আমারে দুদণ্ড শান্তি দিয়েছিল নাটোরের বনলতা সেন।
আদিগন্ত পথ আর পথ তাঁর সামনে। কখনো জলের কখনো স্থলের। তিন ভাগ জল আর এক ভাগ স্থলের পৃথিবীতে কখনো সমুদ্রে, কখনো বন্দরে কখনোবা নগরীর মাঝ দিয়ে বিছিয়ে দেয়া রাজপথ-জনপদে তাঁর পথের শরীর। তিনি হেঁটে যান, হেঁটে যান, হাঁটতেই থাকেন, হাঁটতেই থাকেন। কখনো ক্লান্ত পায়ের পথিক, কখনো তৃষ্ণার্ত চোখের নাবিক। কখনো সুদূর অতীতে, কখনো নিকট বর্তমানে। সময়ের গ্রন্থিতে শিথিলতা ছায়া ফেলে, মন্দালয়ে বয়ে যেতে থাকে অনাদিকালের এই স্ত্রোত। তিনি ‘হাঁটিতেছেন’ হাজার বছর ধরে। কোথায় তাঁর গন্তব্য, কি তাঁর অভীষ্ঠ, কতটা তাঁর অতৃপ্তি? যখন তিনি হাল ভেঙে দিশেহারা, চারিদিকে জীবনের সমুদ্র সফেন, তখন যে অধরা মাধবী তাঁকে ‘দুদণ্ডের শান্তি’ দিলেন তিনি বনলতা সেন। 
প্রথম যে অশ্লীলতাটুকু আমায় আহত করলো সেটি কুরূপে আবির্ভূত হলো ‘দু’দণ্ডের শান্তি’র ব্যাখ্যায়। ‘গণিকা গমনের রতি সুখ’ নাকি এই শান্তির ব্যাখ্যা। সিংহল সমুদ্র আর মালয় সাগরের কথকতায় তাঁর নাবিক রূপটি তো ইতিমধ্যেই পরিস্ফুট। তাছাড়া নারীসঙ্গবিহীন দীর্ঘ সমুদ্রযাত্রায় নাবিকেরা কামার্ত থাকবেন, বন্দরে এসে দেহপসারিনীর উদোম বুকে মুখ ঘষে দু’দণ্ডের শান্তি খুঁজবেন, এই তো স্বাভাবিক। বুকের আচ্ছাদন তুলে কে কবে করেছিল মনের সুলুক সন্ধান! সেখানে তিনি যে কবি, কাম তাড়িত রক্তমাংসের মানুষ নন, অর্থনীতির শাস্ত্রে সে অনুসিদ্ধান্ত আজগুবি নয়তো কি। হায়, কোথায় রইল পড়ে ‘দুদণ্ডের শান্তি’ দেয়া তিন শব্দের মায়াবতী উচ্চারণ, ‘এতদিন কোথায় ছিলেন’। ততক্ষণে ক্ষণজন্মা আকবর আলি খান বলেই চলেছেন,
“এখন আমরা বুঝতে পারি, বনলতা সেন কেন কবিকে ‘দু’দণ্ডের’ শান্তি দিয়েছিল, বুঝতে পারি কেন কবির অভিসার ‘নিশীথের অন্ধকারে’ এবং ‘দূর অন্ধকারে’। এ পটভূমিতে দেখতে গেলে, ‘এতদিন কোথায় ছিলেন’ একটি সাধারণ প্রশ্ন নয়। বনলতা সেন যেন বলতে চাচ্ছে যে, সে ইচ্ছা করে রূপজীবার বৃত্তি গ্রহণ করেনি, তার জীবনে অনেক বড়ো ঝঞ্ঝা গেছে, সে দুঃসময়ে তার পাশে কেউ ছিল না। ‘এতদিন কোথায় ছিলেন’ একটি সৌজন্যমূলক প্রশ্ন নয়, এ হচ্ছে বিপর্যস্ত নারীত্বের আর্তনাদ।“
প্রেমের পারিজাত ফুল যখন অপ্রেমের বিষ্ঠায় গড়াগড়ি খাচ্ছিল, তখন আমার গা গুলিয়ে আসছিল বিবমিষায়, সুপেয় চা মনে হচ্ছিল ঘোড়ার পেশাব। (দ্বিতীয় পর্বে সমাপ্য)


দেহবন্দী মনবন্দী



কি করে লুকোই বলো তোমার দস্যুতা―
বিবশ স্তনের চুড়ো
শিহরণে থরো থরো
কি ভীষণ ভয় হয়,
যদি বলে দেয় সব?
এবার একটু থামো,
চোখ মেলে তাকাও খানিক
কতটুকু বানভাসি, নদীর শরীর
পলি জমে কতটুকু হলো পাললিক!
এ দেহের পিলসুজে কত আলো লাল-নীল
কত শত জোনাকির ভিড়!
জেনেছ কি, প্রেম শেষে শুধু স্বেদ নয়
উঠে আসে পংক্তিমালা, বিমুগ্ধ-বিস্ময়!
জলপায়রার মতো কতটুকু সুরভিত সুখ
সানুদেশে নাভির গভীরে―
পেতে রাখে সবুজ চিবুক
কতটুকু গলে গেছে ধীরে ধীরে
মোমের মায়াবী শরীর!
দেখেছ কি তুমি উন্মুখ;
নীলাকাশে কোন এক নক্ষত্রের বুক
পলে পলে কতটুকু পুড়ে গেছে
তাপহরা অমল অনলে!


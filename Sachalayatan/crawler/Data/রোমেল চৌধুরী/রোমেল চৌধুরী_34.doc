একলা দিনে একটু থেকো



একটু থেকো একলা ক্ষণের পাশটি ঘেঁষে
রুগ্ন দিনের হলুদ পুঁজের বিকট ক্ষতে
সিরোসিসের কীট মেতে রয় মহোৎসবে
আমার সময় চিতার মতই হিংস্র কালো
তোমার ছোঁয়ায় শুদ্ধ না হোক তপ্ত হবে।
ওই তো দেখি সকল সবুজ হচ্ছে হলুদ
ওই তো দেখি মানুষগুলো পাথর-কঠিন
ওই তো দেখি সূর্য কাহিল দিনের শেষে
দিচ্ছে পাড়ি শেষ গোধূলি মলিন বেশে
ওই যে কারা অন্ধকারে উঠছে হেসে। 
ধুঁকছে যখন বিশ্ব ভীষণ প্রবঞ্চনায়
কোন ভরসায় ছিন্ন পাতায় স্বপ্ন আঁকি
নখর থাবায় নিচ্ছে ড্রাগন শান্তি লুটে
বিপ্লবে আর বিভ্রমেতে বিশাল ফাঁকি
কুটিল সুতোয় বাঁধছে কারা কিসের রাখী?
আমার পথে সকাল থেকেই ঝাঁঝালো রোদ
শাসায় তারা শীতল চোখে যখন তখন
আটকে থাকি জটিল স্তোত্রের দুর্বিপাকে
আমার গলায় কোকিল চেঁচায় রক্তঠোঁটে
ধুর্ত সময় হাড়ের ভিতর উল্কি আঁকে।
এই যে আমি পুড়ছি তাপে সকাল বিকাল
এই যে আমি যাচ্ছি ডুবে নিজের ভেতর
এই যে আমি ক্লান্ত-মলিন ভিড়ের খাঁজে
রাত্রি পেরুই পেঁচার মতো আঁধার মেখে
এই যে দেখ তপ্ত আগুন বুকের মাঝে
একটু না হয় পাশেই থেকো―এই তো আশা
চাইছি ভীষণ তোমার করুণ মায়ার পরশ ধুপের মতো বিষণ্ণ মুখ ক্লিষ্ট নিবিড় ভালোবাসা।১
পাদটীকা১. কবিতাটি ঈষৎ পরিমার্জিত হয়েছে



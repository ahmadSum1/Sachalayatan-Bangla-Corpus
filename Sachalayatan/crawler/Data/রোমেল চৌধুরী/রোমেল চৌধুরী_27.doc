জেগে ওঠো ল্যাজারাস



আবার ছুটবে বেগে করতলে সূর্যের ঢেউ
বিরান মাঠের বুকে উঁকি দেবে সবুজের স্তূপ
দীর্ঘ দুপুর জুড়ে ছায়াময় নিরালা নিশ্চুপ
শুয়ে র'বো দ্বিধাহীন কোন এক পুরনো অসুখ!
এই পথে ছায়া ফেলে হাতছানি দিয়ে যাবে কেউ।
শিশুর গালের মতো কোমল অলস কোন দিনে
আবার আসবে দেখো মিলনের মধুময় তিথি
চোখের গভীর কোণে ছায়াপথ তারা ভরা বীথি
জোনাকি জ্বালিয়ে জেনো আমাদের নেবে ঠিকই চিনে
আমাদের ভালোবাসা-রক্ত-স্বেদ-দেহের পিপাসা।
বাতাসের বউ এসে কানে কানে বলে যাবে কথা
দু'কুল ছাপিয়ে জল ঢেলে দেবে জলসিড়ি নদী
মেঘের ভেলায় সখা মেখে নেয়া অলস প্রহর
আমাদের পায়ে পায়ে আনন্দের অনিঃশেষ গতি
ধূসর আঁচল ফেলে ফের হবে ভাষা ঋতুমতী।
আবার ফল্গুধারা জঙ ধরা কলমের নিবে -
আবার অজস্র ফুল আরক্তিম প্রেম মেলে দিবে।


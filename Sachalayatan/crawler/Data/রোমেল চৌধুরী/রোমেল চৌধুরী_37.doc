ছন্দে ছন্দে চলা ০৩



ছন্দে ছন্দে চলা ০১
ছন্দে ছন্দে চলা ০২
পরিকল্পনা মাফিক এই পর্বে অক্ষরবৃত্ত নিয়ে আলোচনার কথা ছিল। ইতিমধ্যে মন্তব্যে-প্রতিমন্তব্যে আলোচনা বেশ জমে উঠেছে। আগ্রহী পাঠক যেমন পেয়েছি, তেমনি পেয়েছি ছন্দ বিষয়ে অভিজ্ঞ গুণীজনের মন্তব্য ও পরামর্শ। আমি শখের লিখিয়ে, ছন্দ বিষয়ে কোন কাজও করছি না, অভিজ্ঞতার ঝুলিতে সঞ্চয়ও সীমিত, এই কথাটি আবারো সবাইকে সবিনয়ে স্মরণ করিয়ে দিতে চাই। তবে আমি ইতিমধ্যে একটি বিষয়ে নিশ্চিত হয়েছি যে ব্লগের শ্রেষ্ঠত্ব হচ্ছে তার সম্মিলিত শক্তিতে। সকলের মিথস্ক্রিয়ার মধ্যদিয়ে যে সোনালি ফসল ঘরে তোলা যায় সেটি সুস্থ ও চিটাবর্জিত। প্রথম পর্বের ইতি টানবার সময় আমি বলেছিলাম, ছন্দ বিচারে চোখের চাইতে কানের উপর নির্ভর করতে হয় বেশী। পাঠকের বিচারেও সেই জিনিসটি প্রাধান্য পেয়েছে। তাই সুধীজনের প্রতি সন্মান রেখে আলোচনার মোড় ঘুরিয়ে দিলাম। যা থাকে কপালে। যদি ঠেকে যাই, তাহলে আপনারা তো আছেনই।
আলোচনা থেকে চোখ ঘুরিয়ে আমরা সন্ধান করবো এমন একটি চাবির যা দিয়ে অক্ষরবৃত্ত, মাত্রাবৃত্ত, স্বরবৃত্ত এই তিন ছন্দেরই তালা খোলা যাবে। সেটি হলো 'সিলেবল' (Syllable)-এর চাবি। তাহলে 'সিলেবল' কি? ন্যূনতম চেষ্টায় আমরা শব্দের যতটুকু অংশ উচ্চারণ করতে পারি, তাকেই সাদা কথায় বলবো সিলেবল। অর্থাৎ, সিলেবল হলো উচ্চারণের একক। 'সিলেবল' দু'ধরনের। ওপেন সিলেবল (Open Syllable) ও  ক্লোজড সিলেবল (Closed Syllable)। উদাহরণ দিলে বিষয়টি স্পষ্ট হবে।
যে সব সিলেবল উচ্চারণের সময় মুখের ভেতর প্রবহমান বাতাস জিভের দেয়ালে আটকে যায় তাদের ক্লোজড সিলেবল বলা হয়। যেমন : দাগ্, ধর্, ভাগ্, কর্, ঘুষ্, খাক্, বাঘ্, আঁক্, হাঁস্, ঝাঁক্, আজ্, থাক্, কাল্, দিন্, লুল্, ফেল্, চিন্, কই, ইত্যাদি।
যে সব সিলেবল উচ্চারণের সময় মুখের ভেতর প্রবহমান বাতাস জিভের দেয়ালের কোনো বাধা ছাড়াই বাইরে বেরিয়ে আসতে পারে তাদের ওপেন সিলেবল বলে। যেমন: জা, ঝা, ছা, গু, চা, দি, দা, বা, বু ইত্যাদি।
এবার শব্দের শরীরের ভেতরে সিলেবলকে খুঁজি।
উত্তম=উত্+তম্ ; দুটিই ক্লোজড সিলেবল।
জাঝা=জা+ঝা ; দুটিই ওপেন সিলেবল।
বাহুবন্ধন=বা+হু+বন্+ধন্ ; এখানে 'বা' ও 'হু' ওপেন সিলেবল কিন্তু 'বন্' ও 'ধন্' ক্লোজড সিলেবল।
যুক্তাক্ষর=যুক্+তাক্+খর্ ; তিনটিই ক্লোজড সিলেবল।
সচলায়তন= স+চ+লা+য়+তন্ ; প্রথম চারটি অর্থাৎ 'স', 'চ', 'লা', 'য়' ওপেন সিলেবল, শেষেরটি  অর্থাৎ 'তন্'  ক্লোজড সিলেবল।
এবারে আমরা সকল ছন্দের তালা খোলার সেই মোক্ষম চাবিটির সন্ধান করবো।
অক্ষরবৃত্ত

ওপেন সিলেবল সবসময় পাবে ১ মাত্রা।
শব্দের শুরুতে কিম্বা মধ্যে থাকলে ক্লোজড সিলেবল পাবে ১ মাত্রা, শব্দের শেষে থাকলে ২ মাত্রা।

মাত্রাবৃত্ত

ওপেন সিলেবল সবসময় পাবে ১ মাত্রা।
ক্লোজড সিলেবল পাবে ২ মাত্রা।

স্বরবৃত্ত
ওপেন, ক্লোজড উভয় সিলেবলই পাবে ১ মাত্রা।
হ্যাঁ, এটিই সেই চাবি। এই চাবিটির মাধ্যমে তিনটি ছন্দের বিশ্লেষণে যাই।
অক্ষরবৃত্তের নিরীক্ষণ
অক্ষরবৃত্তের নিয়মটি আবার আউড়ে নিই। ওপেন সিলেবল সবসময় পাবে ১ মাত্রা। শব্দের শুরুতে কিম্বা মধ্যে থাকলে ক্লোজড সিলেবল পাবে ১ মাত্রা, শব্দের শেষে থাকলে ২ মাত্রা।
চিত্ত যেথা ভয়শূন্য, উচ্চ যেথা শির,
জ্ঞান যেথা মুক্ত, যেথা গৃহের প্রাচীর
(রবীন্দ্রনাথ ঠাকুর, 'ন্যায়দণ্ড')
চিত্ত=চিত্(১)+তো(১)=২ মাত্রা ; শব্দের শুরুতে থাকায় ক্লোজড সিলেবল ১ মাত্রা পাচ্ছে।
যেথা=যে(১)+থা(১)=২ মাত্রা ; ওপেন সিলেবল ১ মাত্রা পাচ্ছে।
ভয়শূন্য=ভ(১)+য়(১)+শূন্(১)+নো(১)=৪ মাত্রা ;  শব্দের মাঝে থাকায় ক্লোজড সিলেবল ১ মাত্রা পাচ্ছে।
উচ্চ=উচ্(১)+চো(১)=২ মাত্রা।
যেথা=যে(১)+থা(১)=২ মাত্রা।
শির্(২)= শব্দের শেষে থাকায় ক্লোজড সিলেবল ২ মাত্রা পাচ্ছে।
এবার পর্ব বিন্যাস করে দেখি,
চিত্ত যেথা/ ভয়শূন্য/ উচ্চ যেথা/ শির/ 
চিত্(১)তো(১) যে(১)থা(১)/ ভ(১)য়(১)শূন্(১)নো(১),/ উচ্(১)চো(১) যে(১)থা(১)/ শির্(২)/
৪+৪+৪+২= তিনটি সম্পুর্ণ ও একটি অতিপর্বে মোট ১৪ মাত্রা। 
জ্ঞান যেথা/ মুক্ত, যেথা/ গৃহের প্রা/চীর
জ্ঞা(১)ন(১) যে(১)থা(১)/ মুক্(১)তো(১) যে(১)থা(১)/ গৃ(১)হের্(২) প্রা(১)/চীর্(২)/
৪+৪+৪+২= তিনটি সম্পুর্ণ ও একটি অতিপর্বে মোট ১৪ মাত্রা। 
মাত্রাবৃত্তের নিরীক্ষণ
এবারে আবার মাত্রাবৃত্তের নিয়মটি বলি। ওপেন সিলেবল সবসময় পাবে ১ মাত্রা, ক্লোজড সিলেবল পাবে ২ মাত্রা।
ধনুকের মতো টংকার দিলো টাকা
তোমার উষ্ণ লাল কিংখাবে ঢাকা
উজ্জ্বল মুখ যেন বা পয়সা সোনালী, রুপালী তামা
(শহীদ কাদরী, ‘প্রেমিকের গান’)
ধনুকের=ধ(১)+নু(১)+কের্(২)=৪ মাত্রা। 
মতো=ম(১)+তো(১)=২ মাত্রা ; ওপেন সিলেবল ১ টি করে মাত্রা পেল।
টংকার=টং(২)+কার্(২)=৪ মাত্রা ; ক্লোজড সিলেবল ২ টি করে মাত্রা পেল। 
দিলো=দি(১)+লো(১)=২ মাত্রা। 
টাকা= টা(১)+কা(১)=২ মাত্রা।
তাহলে পর্ব বিন্যাসে গেলে আমরা পাই,
ধনুকের মতো/ টংকার দিলো/ টাকা/
ধ(১)নু(১)কের্(২) ম(১)তো(১)/ টং(২)কার্(২) দি(১)লো(১)/টা(১)কা(১)
দুইটি সম্পূর্ণ পর্ব ও একটি অতিপর্বে মাত্রাবৃত্তের ৬+৬+২ চাল।
তোমার উষ্ণ/ লাল কিংখাবে/ ঢাকা/
তো(১)মার্(২) উষ্(২) নো(১)/ লাল্(২) কিং(২)খা(১)বে(১)/ ঢা(১)কা(১)/ অর্থাৎ, ৬+৬+২ চাল।
উজ্জ্বল মুখ/ যেন বা পয়সা/ সোনালী, রুপালী/ তামা/
উজ্(২)জল্(২) মুখ্(২)/ যে(১)ন(১) বা(১) প(১)য়(১)সা(১)/ সো(১)না(১)লী(১), রু(১)পা(১)লী(১)/ তা(১)মা(১)/ অর্থাৎ, ৬+৬+৬+২ চাল।
স্বরবৃত্তের নিরীক্ষণ
স্বরবৃত্তে ওপেন, ক্লোজড উভয় সিলেবলই পাবে ১ মাত্রা।
তোমরা যখন শিখছো পড়া
মানুষ হওয়ার জন্য,
আমি না হয় পাখিই হবো,
পাখির মতো বন্য।
(আল মাহমুদ, ‘পাখির মতো’)
তোমরা=তোম্(১)+রা(১)=২ মাত্রা, যখন=য(১)+খন্(১)=২ মাত্রা, শিখছো=শিখ্(১)+ছো(১)=২ মাত্রা, 
পড়া=প(১)+ড়া(১)=২ মাত্রা।
মানুষ=মা(১)+নুষ্(১)=২ মাত্রা, হওয়ার=হও(১)+য়ার্(১)=২ মাত্রা, জন্য=জন্(১)+নো(১)=২ মাত্রা।
আমি=আ(১)+মি(১)=২ মাত্রা, না=না(১)+হয়্(১)=২ মাত্রা, পাখিই=পা(১)+খিই(১)=২ মাত্রা, হবো=হ(১)+বো(১)=২ মাত্রা।
পা(১)+খির্(১)=২ মাত্রা, ম(১)+তো(১)=২ মাত্রা, বন্(১)+নো(১)=২ মাত্রা।
পর্ব বিন্যাস করে দেখাই,
তোমরা যখন/ শিখছো পড়া/
তোম্(১)রা(১) য(১)খন্(১)/ শিখ্(১)ছো(১) প(১)ড়া(১)/ অর্থাৎ ৪+৪ চাল।
মানুষ হওয়ার/ জন্য,/
মা(১)নুষ্(১) হও(১)য়ার্(১) জন্(১)নো(১)/ অর্থাৎ, ৪+২ চাল।
আ(১)মি(১) না(১)হয়্(১)/ পা(১)খিই(১) হ(১)বো(১)/ অর্থাৎ ৪+৪ চাল।
পা(১)খির্(১) ম(১)তো(১)/ বন্(১)নো(১)/ অর্থাৎ, ৪+২ চাল।
অর্থাৎ, স্বরবৃত্তের ৪+৪, ৪+২, ৪+৪, ৪+২ চাল।
পরবর্তী পর্বে অক্ষরবৃত্ত নিয়ে বিশদ আলোচনা করার ইচ্ছে রইল।


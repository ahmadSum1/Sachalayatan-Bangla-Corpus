ক্লেদ মল্লার



আমরা এখন শঠতায় মাখা কিছু স্বপ্নকে করি বেচাকেনা
আমরা এখন ছুটছি বেতাল ছেনালি নেশায় হয়ে উন্মনা
আমরা এখন কাজের গুহায় মাথা গুঁজে রোজ প্রতিপলে মরি
আমরা এখন এঁদো কাদাজলে বৃথা খুঁজে ফিরি গাঢ় বিভাবরী
ও ব্যাটা বদ্ধ-পাগল, মাথায় ঢুকে আছে কোন নীল আত্মার পোকা
ও ব্যাটা শুদ্ধ-ছাগল, খাতায় টুকে রাখে কোন বিফলতা ভরা ব্যথা
আমরা এখন ছলাবান্ধব কিছু অভীপ্সা মনে পুষে রাখি
আমরা এখন আকাশের নীলে কদাকার কিছু সন্দেহ আঁকি
আমরা এখন ডুবি তমসায় আঁধার সে নয় আলেয়ার ছায়া
আমরা এখন প্রতিমুহূর্তেই সাজাচ্ছি কোনো অলীকের মায়া
ও ব্যাটা বদ্ধ-পাগল, মাথায় ঢুকে আছে কোন নীল আত্মার পোকা
ও ব্যাটা শুদ্ধ-ছাগল, খাতায় টুকে রাখে কোন বিফলতা ভরা ব্যথা
আমরা এখন এখানে সেখানে নির্বীজ কিছু সঙ্গমে মাতি
আমরা এখন কত না কষ্টে নিস্ফলা রাত সজ্জায় পাতি
আমরা এখন শুভ্র কাফনে গোলাপকে ঢেকে দিই চুপিচুপি
আমরা এখন পোষা কাকাতুয়া বচন শোনাবো কত বহুরূপী
ও ব্যাটা বদ্ধ-পাগল, মাথায় ঢুকে আছে কোন নীল আত্মার পোকা
ও ব্যাটা শুদ্ধ-ছাগল, খাতায় টুকে রাখে কোন বিফলতা ভরা ব্যথা
আমরা এখন বন্যতা পুষি পোষা হরিনীর সংসারী সাজে
আমরা এখন সুস্থতা খুঁজি ভ্রান্ত জটিল কবিতার খাঁজে
আমরা এখন......
ও ব্যাটা এবার খেয়েছে প্যাদানি ভুলে যাবে এই কাদা ছানাছানি
ও ব্যাটা ঝুলবে অন্তরীক্ষে আকাশ চষেই গিলুক গে দানাপানি।


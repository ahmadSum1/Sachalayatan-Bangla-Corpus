রাইনের মারিয়া রিলকের কবিতা



কবি রাইনের মারিকা রিলকে আমদের সবার কাছেই কমবেশি পরিচিত। “The Landscape of Love” তাঁর একটি নিটোল প্রেমের কবিতা। স্বল্পদৈর্ঘ এই কবিতাটির অনির্বচনীয় সুরেলা আবহ আমাদের মনে বিষণ্ণতা মাখা মুগ্ধ আবেশ ছড়ায়। নান্দনিক স্বচ্ছতায় স্নাত প্রথম চরণটিতে কবি যথার্থেই ‘Landscape’কে প্রেমের রূপক হিসেবে ব্যবহার করেছেন। ‘Again and again’ পুনরুক্তির মাঝে প্রেমের চিরচেনা রূপটিকে নতুন করে নতুন রূপে চিনে দেবার মাদকতাময় আহ্বান আছে। সেই সাথে 'however' শব্দটির মাঝে ফুটে আছে কবিতাটির সারল্য। কবিকে প্রেমের বিষণ্ণ চিত্রায়নেই আগ্রহী বলে মনে হয়। অন্ততঃ ‘churchyard’ ও ‘sorrowing names’ শব্দ দুটির ব্যবহার তেমনটাই সাক্ষ্যদান করে। হয়তো এ কারণে যে, ‘Our sweetest songs are those that tell our saddest thoughts’। ‘Silent abyss’ শব্দটি হয়ত প্রেমে পড়ারই রূপক। ‘গহ্বরের অতলান্ততা’, সে তো ‘প্রেমের গভীরতা’র সাথেই তুলনীয়। প্রেমে পড়ার ম্যাজিক মুহূর্তটিতে ‘কি জানি কি হয়’ এ ধরণের একটা দুরু দুরু হৃদকম্পন আছে, আছে রোমাঞ্চিত নীরবতা, আছে দ্বিধা থর থর কম্পন। তাইতো বর্ণিত ‘abyss’ টি ‘frighteningly silent’। প্রেমের গভীরতা বাড়ার সাথে সাথে ক্রমশ সকল আশংকা রূপান্তরিত হতে থাকে অনির্বচনীয় পুলকে, নির্ভরতার কোল ঘেঁষে খুঁজে পাওয়া অপার শান্তিতে, প্রাপ্তির সোনালি রোদ্দুরে ছোট ছোট ঢেউ তোলা মোহন সুখে। প্রাচীন বৃক্ষের শান্ত ও শীতল পরশে প্রেমিক যুগলের হাত ধরাধরি করে পাশাপাশি হেঁটে চলাতে সেই সুরটি অনুরণন তোলে। এরপর প্রেম হয় পরিণত, প্রস্ফুটিত, নানা বর্ণে বর্ণিল, নানা অভিজ্ঞানে বিস্তৃত। বোধকরি, সেজন্যই ফুলের বিছানায় শুয়ে থাকার মধ্যে পরিণত প্রেমের বর্ণিল ও সুবাসিত রূপটির প্রস্ফুটন দেখতে পাই। সবশেষে, কবি আকাশের অনন্তে তাকিয়ে থাকার মাঝে প্রেমের অফুরন্ত ও অনন্ত রূপটি বিম্বিত করে আমাদের চমৎকৃত করেন। পুরো কবিতাটি পাঠ করে আমার কেন জানি একটি কথাই মনে হতে থাকে। মৃত্যুর বিষণ্ণ থোকা থোকা নামফলকের মাঝে যে অনিবার্যতা পুনরুক্ত হয় সেই ক্যানভাসেই প্রেমকে মৃত্যুঞ্জয়ী করতে চেয়ে রিলকে যেন কাঁটার আঘাতে মৃত্যুর অবশ্যম্ভাবিতা জেনেও মেতেছেন গোলাপ বন্দনায়। কে জানে? আসুন, সকলে মিলে কবিতাটি পড়ি।
THE LANDSCAPE OF LOVE
Again and again, however we know the landscape of love
and the little churchyard there, with its sorrowing names, 
and the frighteningly silent abyss into which the others
fall: again and again the two of us walk out together
under the ancient trees, lie down again and again
among the flowers, face to face with the sky.


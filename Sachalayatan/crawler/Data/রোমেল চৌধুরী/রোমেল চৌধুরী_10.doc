কিছু প্রেম, কিছু দীর্ঘশ্বাস!



১
গোধূলির পথে হাঁটতে হাঁটতে কুড়িয়ে পেলাম
সূর্যের কিছু রেণু;
যত্ন করে রাখতে গেলাম চোখে...
শঙ্কা ভীষণ হলো
যদি চোখের জলে হারিয়ে ফেলি ওকে!
২
দুষ্টু তো হয়েছ ভারি...
যখন তখন শুধু খুনসুটি!
অকারণ অভিমানে ঠোঁট ফোলাচ্ছ, ভ্রুকুঞ্চনে আঁকছ কপট রাগ
কনে আঙ্গুল দেখাচ্ছ, দিচ্ছ আড়ি
অথচ সময় দেখ কেমন বয়ে যাচ্ছে নিস্তরঙ্গ
গোধূলির ছায়াপথে তার গোলাপি রেখার দাগ
হায় যদি ফিরিয়ে দিতো যৌবনের পরাগ! 
৩
ছাড়ো খুনসুটি!
ফুরিয়ে যাবার আগে
এসো একবার চুপচাপ কাছাকাছি বসি...
অভিমান দূরে থাক
চুমুগুলো উড়ে যাক এক ঝাঁক বুনো কপোতের মতো
খুঁজে পাক পিছুডাক 
ঠোঁটে ঠোঁটে অস্ফুট শিহরিত উল্লাস যতো!


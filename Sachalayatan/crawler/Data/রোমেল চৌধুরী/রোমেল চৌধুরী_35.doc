আবর্তন



ধান কাটা হয়ে গেছে শেষ―
বিরান ধানের ক্ষেতে
টুথব্রাশের গুচ্ছ গুচ্ছ ব্রিসলের মতো আটকে আছে
কবন্ধ নাড়ার অবশেষ;
চাষার কাস্তে এসে মহাসুখে কেটে নিয়ে গেছে
ধানের সোমত্ত শীষ, নাড়ার সোনালি দেহ,
নিশ্চল কয়েকটি পা এইখানে পড়ে আছে তার।
কতদিন ছিল তারা অবিচ্ছিন্ন একদেহ আহা
মাটির গভীর থেকে সরল চুমুকে
শুষেছিল প্রাণরস ফোঁটায় ফোঁটায়
বর্ধিষ্ণু দেহের সম্ভার তুলেছিলো ভরে
ভালোবেসে, অমৃতের নির্যাসে।  
খরা, তাপ, নোনাজল, হলুদ অসুখ
ঘুমুলে কাকতাড়ুয়ার দল, পাড়া জুড়াবার পর
বর্গির মত যত পঙ্গপাল ধেয়ে আসে।
তবুও ধানের শীষ কত অভিলাষে
যেন কল্পনার ইকারুস; আকাঙ্ক্ষার মেলেছে ডানা 
দুলে উঠা বাতাসের প্রতিভাসে।
সময়ের চক্রে বাঁধা প্রকৃতির বৃত্তাবর্ত নিয়মে
ধীরে ধীরে মিশে যাবে জৈব দেহ তার
মাটির মজ্জায়― সংগোপনে, গূঢ় আয়োজনে।
মিশে যাবে,― ফুরোবে কি তবু?
সৃষ্টির জটিল গ্রন্থিতে ঢেলে দিতে হবে কি সারাৎসার? 
তবু ফিরে পাবে কিছু সবটুকু হারাবার সুখে;  
নতুন অংকুর―জন্ম যার আগামীর বুকে।


বেলা শেষের গান



মণিবন্ধে বেঁধে দিলেম রাতের রাখী খানি
আবার তুমি সায়াহ্নেতে এসো
অন্ধকারের স্তনের ভেতর মুখ লুকিয়ে জানি
যাবার বেলায় তন্দ্রাহত তোমার বীণাপাণি
মৌন থেকো; একটু তবু হেসো।
রুগ্ন দিনের হলুদ আলোর মন কাঁদানো গানে
চন্দ্রাহত দূর গোধুলীর বাঁশী
আমার মাঝে তোমার ছায়া সন্ধ্যা ডেকে আনে
জাগিয়ে রাখে দৈন্যতারই হুতাশ ভরা বানে
স্তব্ধ রাতের বিষাদ রাশি রাশি।
শীর্ণ নদী খেই হারালো সাঁঝের তারার ডাকে
জ্যোৎস্না রাতে মুখ লুকিয়ে কাঁদে
জলের স্রোতে বনের কোলে মৌন ছবি আঁকে
শীতের দিনে ঘুমের নেশায় মাতায় যে কোন ফাঁকে
মুক্তো ফলার কষ্ট বুকে বাঁধে।
মণিবন্ধে বেঁধে দিলেম রাতের রাখী খানি
আবার তুমি সায়াহ্নেতে এসো
গোপন কোন কষ্ট নিয়ে একটু পাশে বসো
যাবার বেলায় নিঠুর খেলায় একটু ভালবেসো।


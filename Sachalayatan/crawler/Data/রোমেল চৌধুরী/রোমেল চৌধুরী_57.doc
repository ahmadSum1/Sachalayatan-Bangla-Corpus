তিনজন যন্ত্রী



অকস্মাৎ দেয়াল থেকে খসে পড়লো ছবি 
ফ্রেম ভেঙে চারদিকে ছিটকে গেলো 
টুকরো টুকরো কাঁচ এলোমেলো গন্তব্যে।
বর্শার ফলার মতো ইতস্তত:
আটকে থাকা কাঁচের বাঁধা পেরিয়ে,
সন্তর্পণে কিছু শো’পিসের চোখ এড়িয়ে
নামলো তিন যন্ত্রী―
একজন চিত্রকর আর দুজন কবি।
অবশ্য কিছুক্ষণ তাঁরা বিস্ময়ে নিঃশব্দ
জেল-মুক্ত কয়েদির মতো বুক ভরে
মুক্ত বাতাসের ঘ্রাণ শুষে নিলো
অনেক দিনের পরে! 
নিপুণ বাদন ছেড়ে সোফায় এলিয়ে দেহ
একটু জিরিয়ে নিতে না নিতেই
ফিরে পাওয়া জীবনকে
তুখোড় ইয়ার ভেবে সস্নেহে তাকালো আমার দিকে
বিশ শতকের স্মৃতিগন্ধী বুদবুদ
ছোট ছোট কিউবের ধরনে 
অদ্ভুত ছড়িয়ে গেল চারদিকে, মননে বেজে উঠলো গান;
তাঁদের দেহের প্রতিটি কিউব যেন
একঘেয়ে বাদনের দীর্ঘ ক্লান্তি কিম্বা আলস্য ঝেড়ে ফেলে
মিলিত হলো আনন্দিত সংশ্লেষে।
“ভাঙল কি কিছু?” 
গিন্নী ছুটে আসে সাজানো ড্রয়িং রুমে। 
আহা সে কি ব্যথা পায় বনেদী শখের অপমৃত্যু দেখে?
ফের বাঁধিয়ে দিতে হবে জানি আমি নিশ্চিত
তিন যন্ত্রী ফের চলে যাবে ক্লান্তির কারাগারে
শুধু রেখে যাবে কিছু বুদবুদ
লাল-সাদা-নীল-কমলা-হলুদ।১
পাদটীকা১. পিকাসোর আঁকা 'থ্রী মিউজিশিয়ান' ছবিটি সিন্থেটিক কিউবিজমের উদাহরণ হিসেবে আজো বহুল আলোচিত।


ছবি: 


 




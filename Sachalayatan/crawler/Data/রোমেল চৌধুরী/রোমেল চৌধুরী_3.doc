তুমি জেনেছ বাংলার ভবিষ্যৎ 



দুপুর বেলার চিক চিক করা রোদ্দুর আর শোঁ শোঁ হাওয়ার ভেতর দিয়ে হুলিয়া মাথায় নিয়ে একজন ছন্নছাড়া যুবক গ্রামে ফিরছে, মনে তার সহস্র প্রশ্নের ঝাঁক ঘুরছে অবিরত, কেউ তাঁকে চিনতে পারছে কি পারছে না, না কোন রাজনৈতিক নেতা, না কোন পরিচিত সাধারণ জন। সময় এতটাই পাল্টে নিয়েছে তাঁকে, বিক্ষুদ্ধ, টালমাটাল, অসাধারণ, বিস্ফোরণ্মুখ, অগ্নিঝরা, গর্ভবতী সময়। সেই অসাধারণ সময়ের এককোণে খুব সাধারণ কিছু ঘটনা ঘটছে বারহাট্টার ট্রেনে, স্টেশনে, পরিবর্তনহীন গ্রামের পথে-প্রান্তরে, নীল আকাশে আর সবুজে। যুবকের বুক থেকে উপচে পড়া অবাধ্য ভালোবাসার ঢেউ এসে ভাসিয়ে দিয়ে যাচ্ছে গ্রামের ভাঙা মেঠোপথ, কালো মাটির আল। একের পর এক রচিত হয়ে যাচ্ছে অদ্ভুত মায়াকাড়া কিছু দৃশ্যপট।
গ্রামটা পরিবর্তনহীন হলেও বাড়িটা কিন্তু অনেক বদলে গেছে, নিভৃত ঘরেও কিছু আগুনের স্ফুলিঙ্গ।
যুবক হারিয়েছে তার শৈশবের সব চিহ্ন, সময় এসে ছোবল দিয়ে নিয়ে গেছে যেন। আপাততঃ সেসব তার দূর স্মৃতির পাতায় মোড়া। সেখানে ছায়াপ্রদায়ী অশোক গাছ ছিল, প্রেম ছিল, ছিল রোমাঞ্চ এবং হাহাকার। 
কি এই গ্রাম, কি এই বাড়ি? তবে কি বাড়িতে বাড়িতে এই পরিবর্তন গ্রামটাকে পাল্টে দেবার জন্য প্রস্তুত হচ্ছে? কীভাবে পরিবর্তন আসবে? কোন পথে? একই প্রশ্ন ভিন্ন ভিন্ন সুরে বাজছে সবার মনে। 
ঘাস-জঙ্গল-গর্ত-লতা-গুল্ম-আগাছার গাঢ় বন পেরিয়ে যুবক এসে বাড়িটার সামনে দাঁড়ায়। 


আমি বাড়ির পেছন থেকে দরোজায় টোকা দিয়ে
ডাকলুম,— “মা’৷
বহুদিন যে-দরোজা খোলেনি,
বহুদিন যে দরোজায় কোন কন্ঠস্বর ছিল না,
মরচে-পরা সেই দরোজা মুহূর্তেই ক্যাচ ক্যাচ শব্দ করে খুলে গেলো৷
বহুদিন চেষ্টা করেও যে গোয়েন্দা-বিভাগ আমাকে ধরতে পারেনি,
চৈত্রের উত্তপ্ত দুপুরে, অফুরন্ত হাওয়ার ভিতরে সেই আমি
কত সহজেই একটি আলিঙ্গনের কাছে বন্দী হয়ে গেলুম;
সেই আমি কত সহজেই মায়ের চোখে চোখ রেখে
একটি অবুঝ সন্তান হয়ে গেলুম৷

কিন্তু কীভাবে পরিবর্তন আসবে? কোন পথে? যুবকের মুখের দিকে চেয়ে থাকা সারি সারি চোখ। সেখানে আলোর পিদিম হয়ে জ্বলছে বাংলার বিভিন্ন ভবিষ্যত৷ উৎকন্ঠিত সেইসব চোখে চোখে নামছে কালো অন্ধকার, যুবক চিৎকার করে কন্ঠ থেকে অক্ষম বাসনার জ্বালা মুছে নিয়ে বলছে:


আমি এসবের কিছুই জানি না,
আমি এসবের কিছুই বুঝি না৷

হে যুবক, সময় তোমাকে বঞ্চিত করে নি, তুমি জেনেছ বাংলার ভবিষ্যৎ। প্রশান্ত চিত্তে তাই জন্মদিনের শুভেচ্ছা গ্রহণ কর।

ছবি: 


 




তোমাতেই গিয়ে মিশে



মাঝে মাঝে কিছুদিন পৃথিবীকে চলতে দেখি খুব চেনা সহজ নিয়মে।
শহরেও ভোর হয়, পাখি ডাকে, দলে দলে উড়ে আসে কাক
সূর্য খুব ঘটা করে বিউটি পার্লারে সাজিয়ে নিয়ে মুখ
আধুনিকা বধুবেশে চড়ে বসে দিনের গাড়ীতে।
প্রাতঃরাশে তৃপ্ত কর্তা বাবু বেশে অফিসের পথে
যেতে যেতে পাণ্ডুর আলোর সন্ধানে ডুবেন প্রাত্যহিক
অগোছালো খবরের ধূসর কাগজে;
মণিহীন বিশীর্ণ চোখে তাঁর পাথর সময়―
মুখে তাঁর নির্লিপ্ততা সেঁটে বসে রক্তচোষা মাছির মতন।
যানজট, কোলাহল, ভিখিরির ডাক, দানবের মতো ট্রাক,
অস্থির বেজে উঠা হর্ন-ভেঁপু-সাইরেন,
ময়লা মানুষের ভিড় নিয়ে লেটে আসা কমিউটার ট্রেন
কিংবা মগজের ঘুণে ধরা নিউরনে নেতির উল্কি আঁকা
কালো কালো কঙ্কাল, ক্রসফায়ারে পলায়নপর আত্মার মৃত্যুর স্বাদ, 
খুন, ঘুষ,প্রতারণা, দখল, দূষণের পচা-গলা সব সংবাদ
নৈমিত্তিক অভ্যাসে গিলেন। যেন সার্কাসের কুশলী ষ্টান্টবাজ
গোগ্রাসে নিচ্ছেন টেনে রাশি রাশি ক্ষুরধার ভাঙা যত পরিত্যক্ত কাঁচ।
মাঝে মাঝে বেশ কিছুদিন পৃথিবীকে চলতে দেখি খুব চেনা সহজ নিয়মে
দেখে দেখে ক্লান্ত হই―তবু জেনো প্রাণের প্রতিমা, বিবর্ণ এই দিনের শপথ
পৃথিবী অচেনা হলে তোমাকেই সব থেকে চেনা লাগে প্রিয়
তোমাতেই গিয়ে মিশে অপার্থিব কল্পনার সব রাঙা পথ।


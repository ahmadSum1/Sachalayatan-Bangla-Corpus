সোনালি ডানার চিলগুলো



HE REPROVES THE CURLEW
O CURLEW, cry no more in the air,
Or only to the water in the West;
Because your crying brings to my mind
passion-dimmed eyes and long heavy hair
That was shaken out over my breast:
There is enough evil in the crying of wind.
[The Wind Among the Reeds, W.B. Yeats, 1899]
হায় চিল
হায় চিল, সোনালি ডানার চিল, এই ভিজে মেঘের দুপুরে
তুমি আর কেঁদো নাকো উড়ে-উড়ে ধানসিঁড়ি নদীটির পাশে!
তোমার কান্নার সুরে বেতের ফলের মতো তার ম্লান চোখ মনে আসে!
পৃথিবীর রাঙা রাজকন্যাদের মতো সে যে চলে গেছে রূপ নিয়ে দূরে;
আবার তাহারে কেন ডেকে আনো? কে হায় হৃদয় খুঁড়ে
বেদনা জাগাতে ভালোবাসে!
হায় চিল, সোনালি ডানার চিল, এই ভিজে মেঘের দুপুরে
তুমি আর উড়ে-উড়ে কেঁদো নাকো ধানসিঁড়ি নদীটির পাশে!
[মহাপৃথিবী, জীবনানন্দ দাশ, ১৯৪৪]
ইয়েটস এর ‘Curlew’ জীবনানন্দে শুধু ‘চিল’ নয়, ‘সোনালি চিল’ও নয়, বরং সোনালি ডানার চিল। সোনালি ডানার মাঝে যেন একটি চমৎকার নন্দনতাত্ত্বিক আবহ সঞ্চারিত হতে দেখি। ‘চিল’টি যেন একই সাথে হয়ে উঠে বাস্তবের ও স্বপ্নলোকের। চিলটি নয়, চিলের ডানাটি সোনালি। সোনালি ডানাটি বোধকরি কবির স্বপ্নভূক উড়ুক্কু মন। মনে হয়, কবিকে ক্লাসিসিজম নয় রোমান্টিসিজমই বেশী টানে। তিনি পুরাণ কিম্বা স্ক্রিপচার থেকে ‘ইকারূসের ডানা’কে উপমা হিসেবে আহরণ না করে তাঁর চারদিককার জীবন ও প্রকৃতির হাত ছুঁয়ে ছুঁয়ে সোনালী ডানার চিলকেই জীয়ন্ত তুলে আনেন। অসাধারণ কোমল বিষন্ন এক চিল। গগণবিহারী, উদাসী, জীবন বিলাসী, হিংস্রতা বিবর্জিত। এক একটা সম্পূর্ণ দিন স্বপ্নজীবি ডানা মেলে সারাদিন উড়ে বেড়ায়, উঁকি দেয় মিনারের মতো মেঘের জানালায়। তারপর দিনশেষে ডানার রৌদ্রের গন্ধ মুছে ফেলে। কোমল এ গন্ধ যেন একান্তই মুছে ফেলার, ঝেড়ে ফেলার নয়।
একজন ইংরেজি ভাষাভাষী কাব্যমোদীর কাছে ‘Cry no more in the air’ কথাটির আবেদন হয়তো অনেক গভীরতা পায়, কিন্তু জীবনের ওষ্ঠে ওষ্ঠ চেপে খাঁটি দেশজ স্বাদে মন ও মননের মধু যারা পান করতে ভালোবাসেন তাঁদের কাছে ‘কেঁদো নাকো উড়ে উড়ে’ যেন অনেকটুকু বেশী ঐশ্বর্য্যমন্ডিত মনে হয়। বাতাসে কান্নার ঘ্রাণ ছড়ানোর সাথে সাথে অনন্ত এক গগণবিহারী রূপের পসরা মেলে ধরে যেন। ‘The water in the West’ ‘ধানসিঁড়ি নদীটি’র ভাবার্থক। তবে আমাদের বুঝতে আর বাকী থাকে না যে এখানেই রুপসী বাংলার কবিতে কবিসত্ত্বার সম্পুর্ণ উন্মেষ ঘটে। তেমনি ‘ম্লান চোখ’ ও ‘passion-dimmed eyes’ হয়তো সমার্থক। কিন্তু সেই ‘ম্লান চোখ’ ‘বেতের ফলের’ উপমার নির্ভেজাল জীবনানন্দীয় নিজস্বতায় একেবারে দেশজ হয়ে উঠে।
ইয়েটসে ‘long heavy hair’ আর জীবনানন্দে ‘পৃথিবীর রাঙা রাজকন্যাদের মতো রূপ’। ‘দূরে’ কি অনন্ত যাত্রার ইঙ্গিতবাহী? সীমার মাঝে কি অসীমের সুর, Sublime? জীবনানন্দে পাই, ইয়েটসে পাইনা।
‘আবার তাহারে কেন ডেকে আনো’ তো বার বার ফেরারই আকুতি ।
সবচেয়ে মোহিত করে সেই চুম্বক পঙক্তিটি, ‘কে হায় হৃদয় খুঁড়ে বেদনা জাগাতে ভালোবাসে’, ইন্দ্রিয়ানুভূতির কী অপূর্ব যূথচারী অনুরণন, ‘There is enough evil in the crying of wind’ এর চাইতে অনেক বেশী কাব্যময় নয় কি?
No poet, no artist of any art, has his complete meaning alone. His significance, his appreciation is the appreciation of his relation to the dead poets and artists. You cannot value him alone; you must set him, for contrast and comparison, among the dead. I mean this as a principle of aesthetic, not merely historical.
[Selected Prose, T.S. Eliot, 1958]
ইংরেজী সাহিত্য জীবনানন্দকে প্রবলভাবে অনুপ্রাণিত ও প্রভাবিত করেছিলো। অনুকরণের চোরাবালিতে নিমজ্জিত করেনি। বুঝি, কতটা সচেতনভাবে তিনি সৃজনশীলতার পাত্রটি ভরেছেন ভিন্নসাধের সমৃদ্ধতর প্রাণমদিরায়। তাই তো তিনি বিশাল সুন্দরবনের সুন্দরীগাছ। সজনের কাছে অবিদিত ছিলেন, কিন্তু প্রতিদিনই আবিস্কৃত হচ্ছেন মহৎ হতে মহত্তর রূপে।
গ্রন্থ সহায়তাঃ
১। আবু তাহের মজুমদার, জীবনানন্দ, ইউনিভার্সিটি প্রেস লিমিটেড, ২০০২।
২। আব্দুল মান্নান সৈয়দ, শ্রেষ্ঠ জীবনানন্দ, অবসর প্রকাশনা সংস্থা, ১৯৯৮।
৩। W.B. Yeats, The Wind Among the Reeds,1899.
৪। জীবনানন্দ দাশ, মহাপৃথিবী, ১৯৪৪।
৫। T.S. Eliot, Selected Prose, 1958.


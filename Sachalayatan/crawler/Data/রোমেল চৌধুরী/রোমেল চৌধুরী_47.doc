ভাগ্যিস



ভাগ্যিস আমাদের দুজনের দু’টি আলাদা অস্তিত্ব ছিলো
হয়তো সেজন্যই বিপন্নতার টানাপোড়নে
একে অন্যের জন্যে উদ্বিগ্ন হবার সুযোগ ছিল।
ভাগ্যিস আমাদের ফ্লাটে ছিল আলাদা দু’টো শোবার ঘর
সেই ঘরে দু’টো আলাদা বিছানা―
আমাদের যখন ভাব হতো না অথবা
একান্তই নিজস্ব কিছু মুহূর্ত কাটাবার 
প্রয়োজন ছিল অবধারিত
তার পরিসর ছিল হাতের নাগালেই।
ভাগ্যিস আমাদের আলাদা দু’টো জানালা ছিল
সেই জানালার শার্সিতে ছিল আলাদা আকাশ
আলাদা রঙের রোদ্দুর কিম্বা জ্যোৎস্না ছিল
ছিল আলাদা অন্ধকারও কিছু―
আমরা কখনো কখনো একে অন্যকে
নিজেদের ঘরে কিম্বা জানালায়;
অথবা কখনো আরো আপন ভেবে
আকাশে, রোদ্দুরে, জ্যোৎস্নায়;
এমনকি অন্ধকারেও নিমন্ত্রণ করতে পেরেছি।
ভাগ্যিস আমাদের দুজনের একটাই পৃথিবী ছিল
নয়তোবা মহাজাগতিক প্রসারণে 
আমাদের আলাদা হয়ে যাওয়া ছাড়া
অন্য কোন গত্যন্তর ছিলো না।


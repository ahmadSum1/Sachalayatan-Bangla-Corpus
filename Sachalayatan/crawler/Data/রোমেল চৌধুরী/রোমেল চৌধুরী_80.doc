তুমি আছো বলে



তুমি আছো বলে বড় ভালো লাগে মাটি
বিকেলের রোদে মেঠো পথে হাঁটা হাঁটি
তুমি আছো বলে সবুজের আয়োজন
অনন্ত আকাশ, শঙ্কামুক্ত মন
তুমি আছো বলে জোনাকির ঝিলমিল
দুটি মন মাঝে মধ্য-অন্ত্যমিল
তুমি আছো বলে এত ভালো লাগে সখা
বিনিদ্র রাত, মুখোমুখি বসে থাকা
তুমি আছো বলে আজো বেঁচে আছি মোরা
স্বপ্নিল চোখে রূপোলি ডানায় ওড়া
তুমি আছো বলে কবিতার খাতা জুড়ে
সোনালি ডানার চিলেরা বেড়ায় উড়ে
তুমি আছো বলে পৃথিবীর কাছাকাছি
আলোয় আলোয় ভালোবাসা রচিয়াছি ।


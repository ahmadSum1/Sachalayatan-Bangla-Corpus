ছন্দে ছন্দে চলা ০১



অবশেষে কবিতার ছন্দ ও মিল নিয়ে লিখতে বসলাম। শুরুতেই অকপটে বলতে চাই, এ বিষয়ে লিখবার জন্যে যে ন্যুনতম জ্ঞান থাকা প্রয়োজন তার চিলতেটুকুও আমার নেই। আমি জানি এই সচলায়তনেই অনেক বাঘা বাঘা ছন্দ বিশারদ আছেন যাঁদের কাছে এই লেখা নিতান্তই কৈশোরসুলভ ঠেকবে। তবু লিখছি। কারণ দুটো। প্রথমটি হলো, পাঠক ও লিখিয়েদের মধ্যে যারা এ বিষয়ে আগ্রহী তাদের জন্য একটা দিলখোলা মিথস্ক্রিয়ার পরিবেশ সৃষ্টি করা। আর দ্বিতীয়টি হলো, যাঁরা এ বিষয়ে সম্যক জ্ঞান রাখেন, অভিজ্ঞতার ঝুলিতে যাঁদের সঞ্চয় পর্যাপ্ত, তাদের কাছ থেকে নিজের ভুল-ভ্রান্তিগুলো শুধরে নেবার একটা সুযোগ তো পাওয়া যাবে। তাই শুরুতেই সবার কাছ থেকে অভয় ও সহযোগিতা চেয়ে নিয়ে শুরু করছি।
ভাব প্রকাশের জন্য মানুষকে কথা বলতে হয়। যুতসই প্রকাশের স্বার্থে আমাদের কোন কোন কথা আছে যা আমরা বলতে চাই দ্রুতলয়ে, কোনটি মধ্যলয়ে, কোনটি ধীরলয়ে, আবার কোনটি এলোমেলোভাবে। কবিতায় আমরা যে কথা বলতে চাই, তার মেজাজকে যদি ঠিক ঠিক ফুটিয়ে তুলতে হয়, তবে বলার ভঙ্গীটির উপর গুরুত্বারোপ করাটা খুব জরুরী হয়ে পড়ে। আমার মনে হয়, কবিতায় ছন্দ ও মিলের ব্যাপারটি এসেছে এখান থেকেই।

বাংলা কবিতার তিন ছন্দ
মোটা দাগে বাংলা কবিতার তিন সনাতনী ছন্দ। অক্ষরবৃত্ত, মাত্রাবৃত্ত ও স্বরবৃত্ত। এদের নাম চেনার চাইতে যেহেতু স্বভাব চিনতেই আমরা বেশি আগ্রহী তাই নামকরণের সাত-কাসুন্দি ঘেঁটে আলোচনা দীর্ঘায়ত করবো না। তবে মন্তব্যে এ সুযোগ অবারিত থাকলো। এই তিন ছন্দ নিয়ে প্রাথমিক আলোচনা যদি শেষতক হালে পানি পায়, তাহলে না হয় এদের ছন্দ ও ছন্দ-মুক্তির আরো কিছু বিষয়ে আলোচনা করা যাবে।
আমাদের সময় ছিল আনা ও সেরের সময়। এখন হিসাব হয় মেট্রিক পদ্ধতিতে। মিটার, কিলোগ্রাম, লিটারে। কবিতায় কথা বলার ক্ষেত্রে ভ্রুতলয়ে, মধ্যলয়ে কিংবা ধীরলয়ে যেভাবে বললে যুতসই হয় হোক, বলার ধরনেরও তো এমনই একটা পরিমাপ থাকা চাই, একটা পরিমাপের একক থাকা চাই। এই একককেই আমরা বলি মাত্রা। সিজিএস, এফপিএস আর এমকেএস পদ্ধতিতে যেমন এককগুলো ভিন্ন, তেমনিভাবে অক্ষরবৃত্ত, মাত্রাবৃত্ত ও স্বরবৃত্তেও মাত্রাগুলি ভিন্ন ভিন্ন।

মাত্রাবৃত্ত
প্রথমে মাত্রাবৃত্ত নিয়ে আলোচনা করি। এর পেছনে দুটো কারণ আছে। এক, আমার কাছে মাত্রাবৃত্তের চালচলনকেই সবচেয়ে সহজ লাগে। দুই, সচলে পোষ্টানো আমার প্রথম প্রচেষ্টাটি এই ছন্দে। আসুন তবে মাত্রাবৃত্তের মাত্রা মাপার কৌশলগুলি জেনে নিই।
১। মাত্রাবৃত্তের সহজিয়া স্বভাবটি হলো এখানে এক অক্ষর পাবে এক মাত্রা। উদাহরণ দিই,
বনলতা=ব+ন+ল+তা=৪ মাত্রা।
২। যুক্তাক্ষর পাবে দু’মাত্রা। তবে দুটি শর্ত আছে। এক, যদি সেটি শব্দের মধ্যে কিম্বা শেষে থাকে, দুই, যদি সেই যুক্তাক্ষরের ঠিক আগের বর্ণটিতে হসন্ত না থাকে। উদাহরণ,
ছন্দ=ছ+ন+দ=৩ মাত্রা।  
অক্ষর=অ+খ+খ+র=৪ মাত্রা (এই সেরেছে, এইবার মনে হয় আবারো টেঁসকে গেছি। ধ্বনি, বর্ণ ও অক্ষরের মধ্যে পার্থক্যকে সিকেয় তুলে রাখা যাক, ছন্দের আলোচনায় আপাতত তার প্রয়োজন নেই)।
ক্লাশ=ক্লা+শ=২ মাত্রা (শব্দের প্রথমে যুক্তাক্ষর)।
এই পর্যায়ে নীরেন্দ্রনাথ চক্রবর্তীর ‘কবিতার ক্লাস’ থেকে চয়ন না করে পারলাম না,

ছন্দের গুঁতো খেয়ে পোড়োদের হায়
চোখ দিয়ে অবিরল অশ্রু গড়ায়।
কহে কবিকঙ্কণ, কান্না থামাও,
ক্লাস থেকে মানে মানে চম্পট দাও।

যুক্তাক্ষরকে যদি ভেঙে ভেঙে লিখি, তাহলে চেহারা দাঁড়ায় এরকম,
“ছন্ দের গুঁতো খেয়ে পোড়োদের হায়
চোখ দিয়ে অবিরল অশ্ রু গড়ায়।
কহে কবিকংকণ, কান্ না থামাও,
ক্লাস থেকে মানে মানে চমপট দাও। 
লক্ষ্য করুন, সব যুক্তাক্ষর ভেঙে দিতে পারলেও ‘ক্লাশ’-এর ‘ক্লা’-কে কিন্তু ভাঙতে পারিনি, শব্দের প্রথমে যে! মাত্রাবৃত্তের বেলায় বিযুক্ত হস-বর্ণগুলো মাত্রার মূল্য তো পায়-ই তদুপরি যে সব হস-বর্ণ যুক্তাক্ষরের মধ্যে লুকিয়ে থাকে সেগুলিও ঠিক ঠিক মাত্রা আদায় করে নেয়।
৩। ব-ফলা, য-ফলা, র-ফলা শব্দের শুরুতে থাকলে মাত্রা পাবে না কিন্তু শব্দের ভেতরে কিম্বা শেষে থাকলে মাত্রা আদায় করে নেবে। ঋ-কার কোন মাত্রা পাবে না।
স্বাধীনতা=স্বা+ধী+ন+তা=৪ মাত্রা (শব্দের শুরুতে থাকায় ব-ফলা মাত্রা পেল না)।
আস্বাদ=আ+স+সা+দ=৪ মাত্রা (শব্দের মধ্যে থাকায় ব-ফলা দেখছি মাত্রা আদায় করে ছাড়ছে)।
রাজস্ব=রা+জ+স+স=৪ মাত্রা (শব্দের শেষে থাকায় ব-ফলা মাত্রা পাচ্ছে)।
ভ্রমণ=ভ্র+ম+ণ= ৩ মাত্রা (শব্দের শুরুতে থাকায় র-ফলা কোন মাত্রা আদায় করে নিতে পারল না)।
অগ্রহায়ণ=অ+গ+র+হা+য়+ণ=৫ মাত্রা (শব্দের মধ্যে থাকায় র-ফলা জেদি মেয়ের মত মাত্রা আদায় করে নিলো)।
ব্যাঘ্র=ব্যা+ঘ+রো=৩ মাত্রা (শব্দের শেষে থাকায় র-ফলা মাত্রা পেল)।
বৃষ্টি=বৃ+ষ+টি= ৩ মাত্রা (লক্ষ্য করুন, ঋ-কার কোন মাত্রা আদায় করে নিতে পারলো না)।
আবৃত= আ+বৃ+ত=৩ মাত্রা (ঋ-কার কোন মাত্রা পেল না।) 
৪। মাত্রাবৃত্তের সুখ শব্দের বিশ্লেষে, তাই শব্দে যুক্তাক্ষর ঢুকিয়ে দিলে সে উদার হয়ে মাত্রা দিয়ে দেবে। 
দুর্দান্ত=দু+র+দা+ন+ত=৫ মাত্রা।
সিদ্ধান্ত=সি+দ+ধা+ন+ত=৫ মাত্রা। 
সান্ত্বনা=সা+ন+ত্ব+না=৪ মাত্রা।
তেমনি মাত্রা বিচারে ‘ডাক্তার’ হয় ‘ডাকতার’, ‘সার্জন’ হয় ‘সারজন’।
পাঠকের কাছে প্রশ্ন : ‘মৈত্রী’ শব্দটি কয় মাত্রা পাবে? শব্দটির বিশ্লেষ ম+ই+ত+রী নাকি মই+ত+রী হবে?
৫। কোন শব্দের মাঝে বা শেষে যুক্তাক্ষর থাকাও সত্ত্বেও যদি পূর্ববর্তী বর্ণটিতে হসন্ত থাকে তবে যুক্তাক্ষরটি এক মাত্রা পাবে। 
‘আশ্লেষ’ ও ‘সংশ্লেষ’ এ দু’টি শব্দের মাত্রা বিচার করি। ‘আশ্লেষ’ শব্দের ‘শ্লে’ আর ‘সংশ্লেষ’ শব্দের ‘শ্লে’ মাত্রাবৃত্তের বিচারে দুইরকম মাত্রা পাবে। কারণ, ‘আশ্লেষ’ শব্দের ‘শ্লে’ যুক্তাক্ষরের আগে হস-বর্ণ নেই তাই ঠিকই সে দুই মাত্রা আদায় করে নেবে। কিন্তু ‘সংশ্লেষ’ শব্দের ‘শ্লে’ যুক্তাক্ষরের পূর্বে হস-বর্ণ আছে তাই তাকে এক মাত্রা নিয়েই সন্তুষ্ট থাকতে হবে। সুতরাং,
আ+শ্লে+ষ=আ+স+লে+ষ=৪ মাত্রা।
সং+শ্লে+ষ=স+ন+শ্লে+ষ=৪ মাত্রা।
পরিশেষে পিঠে বালিশ বেঁধে নিতে চাই। আমি জানি ছন্দ বিচারে চোখের চাইতে কানের উপর নির্ভর করতে হয় বেশী। তাই মাত্রাবৃত্তের মাত্রা পরিমাপের আলোচনায় হয়ত অক্ষর বিচারের চাইতে ধ্বনি বিচারই শ্রেয় হত, যথাযথ হত। কিন্তু আমি আলোচনার শুরুতেই ধ্বনিবিচারের ভারে পাঠককে ভারাক্রান্ত করে তুলতে চাই নি। আলোচনা শুরু করতে চেয়েছি একটি চেনা জগত থেকে। সকলেই তো অক্ষর জ্ঞানসম্পন্ন। তাই অক্ষর দিয়েই শুরু করতে চেয়েছি এই আলোচনা। স্বরবৃত্তের আলোচনায় যখন যাব, তখন হয়ত ধ্বনিকে এড়িয়ে যাবার কোন উপায় থাকবে না। সে সময় আবার না হয় মাত্রাবৃত্তকে ধ্বনির বিচারে বাজিয়ে দেখা যাবে।
মাত্রাবৃত্তের পর্ব বিন্যাস

স্বাধীনতা তুমি/
রবি ঠাকুরের/ অজর কবিতা/ অবিনাশী গান/
স্বাধীনতা তুমি/ 
কাজী নজরুল/ ঝাঁকড়া চুলের/ বাবরি দোলানো/ 
মহান পুরুষ,/ সৃষ্টিসুখের/ উল্লাসে কাঁপা-/ 
স্বাধীনতা তুমি/
শহীদ মিনারে/ অমর একুশে/ ফেব্রুয়ারির/ উজ্জ্বল সভা/ 
স্বাধীনতা তুমি/ 
পতাকা-শোভিত/ শ্লোগান-মুখর/ ঝাঁঝালো মিছিল।/
এই যে উপরের কবিতাটিকে ভাগ ভাগ করে দেখালাম, এই এক একটি ভাগকে আমরা বলি ‘পর্ব’। 
এবার দেখি প্রতিটি পর্বে কটি করে মাত্রা আছে। মাত্রাবৃত্তের মাত্রা গণনার নিয়ম মনে আছে তো? হ্যাঁ, ঠিক বলেছেন, অক্ষর গুনে গুনে মাত্রা, যুক্তাক্ষর দু’মাত্রা যদি না তা শব্দের শুরুতে হয়।
স্বা+ধী+ন+তা=৪ তু+মি=২/
র+বি=২ ঠা+কু+রে+র=৪/ অ+জ+র=৩ ক+বি+তা=৩/ অ+বি+না+শী=৪ গা+ন=৪/
একেই আমরা লিখি ৬+৬+৬+৬ অর্থাৎ প্রতি পর্বে ৬ টি করে মাত্রা। এই ছয়ের চালটি হলো মাত্রাবৃত্তের সবচেয়ে মধুর চাল। মাত্রাবৃত্তের চাল সাকুল্যে চার রকমের। চার, পাঁচ, ছয় ও সাত মাত্রার চাল। অনেক সময় জিরিয়ে নেবার প্রয়োজনে অসম্পূর্ণ পর্বও থাকতে পারে।

১। চার মাত্রার চাল

এই ব্লগে প্রকাশিত ‘মাত্রাবৃত্ত ভালোবাসা’ কবিতাটির প্রথম স্তবকটি দেখি,
আমি আর/ ভালোবাসা/ আজন্ম/ সহোদর/
চেনা চেনা/ উঠোনেই/ দুজনের/ বাড়িঘর।/
(শেখ নজরুল, ‘মাত্রাবৃত্ত ভালোবাসা’)
মানে, এর পর্ব বিন্যাস ৪+৪+৪+৪, চালটা ৪ মাত্রার চারটি সম্পূর্ণ পর্বের।

২। পাঁচ মাত্রার চাল

দুয়ার এঁটে/ ঘুমিয়ে আছে/ পাড়া
কেবল শুনি/ রাতের কড়া/ নাড়া/
(শক্তি চট্টোপাধ্যায়, অবনী বাড়ি আছো?)
বুঝাই যাচ্ছে, এর পর্ব বিন্যাস ৫+৫+২। পাঁচ মাত্রার দুটি সম্পূর্ণ পর্ব আর দুই মাত্রার একটি অসম্পূর্ণ পর্ব।  

৩। ছয় মাত্রার চাল

এই ব্লগে প্রকাশিত ‘মাতালের গান’ কবিতাটির দ্বিতীয় স্তবকটি দেখি,
বিবমিষাময়/ ক্লান্ত নগরে/
রজনীর চুল/ যতো,/
তারও চেয়ে ঢের/ গিলেছো পাঁচন/
রমনদূতের/ মতো।
(সুমন তুরহান, ‘মাতালের গান’)
হ্যাঁ, ঠিক ঠিক বলে দিয়েছেন, ছয়ের চালে মাত্রা বিন্যাস ৬+৬+৬+২। 
সুমনের হাতে মাত্রাবৃত্ত কিন্তু দারুণ খেলে। এই দেখুন তার নমুনা,
তুমি তো এখানে/ স্মৃতি শুধু নও,/ বাস্তবে আশা/তীত,
তোমার উনুনে/ অঙ্গার হোক/ এবার আমার/ শীত।
শেকড় যেখানে/ সেখানে ফিরছি/ নভেম্বরের/ রোদে,
মেটে শালিকের/ বেনোজলে ভেসে/ খেয়ালি ক্লান্ত/ বোধে।
কিছু ভালোবাসা,/ কিছু অভিমান,/ কিছু উষ্ণতা/ নিতে,
তোমার কাছেই/ আসছি আবার/ ডিসেম্বরের/ শীতে।
সীমান্তরেখা/ আসছি পেরিয়ে/ অপরূপ বন/ভূমি,
তোমার ভেতরে/ আমার জন্ম,/ আমার ভেতরে/ তুমি।
(সুমন তুরহান, ‘ডিসেম্বর’)
এই ব্লগে প্রকাশিত ‘বাড়ী ফেরা’ কবিতাটির প্রথম স্তবকটি দেখি।
দু’দিনের ছুটি,/ হাতে গোনা ক'টি/ টাকা/
যেতে হবে বাড়ী/ বিকেলের ট্রেন/ ধরে/
হাতে চিঠি ধরা/ বুকের ভেতর/ ফাঁকা
মা যে লিখেছেন/ কাঁপা কাঁপা অক্ষরে
বাবা তোকে খুব/ দেখতে ইচ্ছে/ করে
(রোমেল চৌধুরী, ‘বাড়ী ফেরা’)
বুঝতে পারছি, এর পর্ব বিন্যাস ৬+৬+২। কিন্তু দুর্বলতাটুকু লক্ষ্য করুন, চার নম্বর অক্ষর শব্দটি ছিঁড়ে-কেটে দু’টি পর্বের মাঝে ভাগ করে দিতে হচ্ছে। এমন বেজায়গায় ভাঙা এড়িয়ে যাওয়াই সমীচীন।

৪। সাত মাত্রার চাল

মাত্রাবৃত্তে যে রীতিতে যুক্তাক্ষরকে ভেঙে ভেঙে পড়তে হচ্ছে, বাংলা কবিতায় আগে সেটি ছিল না। রবীন্দ্রনাথ এই নতুন রীতির প্রবর্তনা ঘটিয়েছিলেন তাঁর ‘মানসী’ কাব্যগ্রন্থে। মাত্রাবৃত্তকে যারা গভীরভাবে চিনতে চান তাদের জন্য এই কাব্যগ্রন্থটি পাঠ করা খুবই ফলদায়ক। সেখান থেকেই আমরা সাত মাত্রার মাত্রাবৃত্তের উদাহরণ দেব,
ছিলাম নিশিদিন/ আশাহীন প্রবাসী
বিরহতপোবনে/ আনমনে উদাসী।
আঁধারে আলো মিশে/  দিশে দিশে খেলিত;/
অটবী বায়ুবশে/    উঠিত সে উছাসি।/
(রবীন্দ্রনাথ ঠাকুর, ‘বিরহানন্দ’)
মাত্রাবৃত্তের আলোচনা এ পর্যন্তই। পাঠক চাইলে এরপর অক্ষরবৃত্তের আলোচনায় যাবার ইচ্ছে রইল।


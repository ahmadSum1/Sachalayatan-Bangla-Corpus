সব ফেলে ছুটে যাবো



কোনদিন পথ খুঁজে যদি
ফিরি আমি তোমাদের পিঁড়িপাতা নিকানো উঠোনে
তুমি বেড়ে দিও এক থালি নুন মাখা ভাত
একটু সালুন দিও, আর দিও এক ঘড়া জলের আস্বাদ।
তুমি তো জানোই আমি কি ভীষণ তিয়াস নিয়ে
এই মাঠ, এই প্রান্তর, এইসব বাতাসের ঘ্রাণ শুঁকে শুঁকে
বেভুল ফিরেছি ঘুরে-
চৈতন্যের খরাদাহে সম্পন্ন বর্ষণের স্বপ্নিল অন্বেষণে
এক বুক কাদাভেজা আশার জমিনে। 
আমিতো গায়ের ছেলে-
চিলমারীর বন্দরে আমার গাড়িয়াল প্রপিতামহ
হাঁকিয়ে গরুর গাড়ী জীবনের কতকথা,
কত ছেঁড়া স্বপ্ন গাঁথা, দুঃখের নিযুত কাহন
এন্তার গেছেন লিখে পথের ধুলায়
মনের বিজন কোণে যক্ষ্মার বীজের মতো
মঙ্গার সর্বগ্রাসী শঙ্কা পুষে রেখে উঁচুনিচু কর্দমাক্ত পথে,
গরুর গাড়ীর চাকার ঘূর্ণাবর্তে মেপেছিলেন জীবনকে কতদিন।
বুক জুড়ে নিঠুর তুষের আগুন অহর্নিশ খেলে গেছে তবু
তার ম্লান দুটি চোখ ঘুমে ভরে জেগে ছিল পন্থের দিকে
সেখানে প্রতীক্ষায় কোন এক সোনাবউ
নরম নারীর মন, পলিমাটি, উনুনের উম,
মায়ের শাড়ির ঘ্রাণ, সিদ্ধ ধানের নেশা, মুষ্টিচাল,
আবাদী জমির ঢেউ, বাস্তুভিটা, দাদার কবর,
আরো এক মুহূর্ত বাঁচাবার করেনি কি আয়োজন? 
এখনও কি কেঁদে ফেরে উত্তরের সেই দীর্ঘ দগ্ধ জনপদ?
এখনও কি প্রতীক্ষায় নেই সেই নাড়ার আগুন?
মানি, দূরে-বহুদূরে সরে গিয়ে আমি
বুনেছি ক্ষয়ের জাল অনিবার্য আয়োজনে
বিভ্রান্ত ছেনালি প্রয়োজনে-
তবু যদি একবার ভালোবাসা পাই
আমিও  ধুলোমাখা পথে সাঁঝের আঁচল ধরে
বিষণ্ণ গাড়িয়াল এক; পৌঁছে যেতে চাই তোমাদের বাঁশি বাজা মাঠে
তবু যদি একবার বুঝি সেইসব সম্ভাব্য লেন দেন
শিকড়ের সুখ, জীবনের নিগূঢ় প্রয়োজন
আমায় ডাকুক এসে নয়ানী বাগডোকরার ভাওয়াইয়া দিন
সব ফেলে ছুটে যাবো, মুছে দিব সেইসব ধূলিময় ঋণ। 


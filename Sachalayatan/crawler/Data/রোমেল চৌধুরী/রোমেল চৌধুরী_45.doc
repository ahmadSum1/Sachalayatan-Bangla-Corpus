তিস্তার তীর



তিস্তার তীর, পা’দুটি ভেজানো জলে
কার কথা ভেবে দুপুরের রূপা রোদে
চোখে বুনেছিলি পলি মাখা মিহি সুখ!
জলে রেখেছিলি লাজরাঙা ছায়া ফেলে
সেই রেখা ধরে হেঁটেছে কে অবেলায়?
আকাশের নীল নেমে এসে ঘোলা জলে
ঠোঁট পেতেছিলো রোদের চুমুর লোভে  
উথাল পাথাল ঢেউ তার বৈভবে
কালের পাঁজরে লিখে গেছে বেখেয়ালি
কত ভাটিয়ালী, কত কৌম্যের গীত!
বালু-কাদা-মাটি মেখে নিয়ে সারা গায়
জোয়ারের জলে সাঁতরানো কতদিন
ছেঁড়া পাল জুড়ে মেঘেদের লুকোচুরি
শুয়ে শুয়ে দেখা অলস গেঁয়োর সুখে
কত শিহরণ ডাহুকের বুকে বুকে!  
হাঁসফাঁশ করে শুশুকের ভেসে ওঠা
আরো খানিকটা বাতাসের প্রয়োজনে
বুকে জেগেছিল হাহাকার কতখানি
কেউ কি শুনেছে কান পেতে অবেলায়?
নদী নিরবধি জলে জলে বয়ে যায়।
তোর বুকে কেন জাগে ধু ধু বালিয়াড়ি
ম্লান দুটি চোখ, মলিনতা মাখা মুখ
বেহুলার মতো কাঁদে জলহীন নদী
ভরন্ত দিন যদি ফের ফিরে পায়
শ্রাবণের দিনে ঘন ঘোর বর্ষায়!


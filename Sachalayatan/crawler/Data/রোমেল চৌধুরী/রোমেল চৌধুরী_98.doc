বুনিয়া জেগে উঠছে



জমে থাকা ছোপ ছোপ রক্তের
কালচে দাগ মুছে
বুনিয়া জেগে উঠছে
নিকশ কালো আঁধারের বুক চিরে
দলে দলে বেরিয়ে আসছে মানুষ
কালো মানুষের দল
শরনার্থী শিবিরের তাবু ছিঁড়ে ফুঁড়ে
আশার খড়কুটো জড়ো করে ভুঁই খুঁড়ে
ঢাকের দ্রিমিকি দ্রিমিকি তালে
বেরিয়ে আসছে মানুষ
যুথচারী কালো মানুষের দল
আজ মৃন্ময় স্বপ্নের বীজ বুনা হবে
কঙ্গো অববাহিকায়
আজ অনলস জুম চাষ
সবুজ পাহাড়ের গায় 
এখানে বনষ্পতির নিবিড় প্রহরায়
ছিল কৃপণ আলোর অন্তঃপুর
এলো মানুষ ধরার দল
নিয়ে সেই বিপন্ন বিবেকের ভার
আজো কাঁদে জাঞ্জিবার
এখানে শূশ্রূষা ছিল
মমতায় হার্দ্র ছিল পাথরের গৃহকোণ
জাম্বেসীর পথ ধরে আলো জ্বেলে জ্বেলে
হেঁটেছিলেন মহাত্মা লিভিংষ্টোন
এখানে ঝরণার জলে ধুয়ে নেয়া
স্নিগ্ধ সবুজ বন আর নিগ্রো যুবতীর মন
এখানে নখর, থাবা
এখানে প্রেতের দাবা
এখানে প্যাট্রিস লুমুম্বার বিদীর্ণ হৃদয়
এখানে কপোতের বুক ছিঁড়ে ছিঁড়ে ফেলা
অসংখ্য সাদা সাদা দাঁতের কুটিল হিংস্রতায়
বাড়ি উঠছে ঘর উঠছে
গাড়ি ছুটছে হাঁড়ি ফুটছে
গরম ভাতের ঘ্রাণ ছুটছে
তালে তালে পাড়া কুঁদছে
বুড়ো শান্তিতে চোখ মুদছে
শিশু হাসছে যীশু আসছে
জীবন নদীতে চর ভাসছে
ধারা ঝরছে কারা নড়ছে
স্বপ্ন বিলাসে মন ভরছে
নক্ষত্ররা অবাক হয়
শিশুর দুই চোখে জোনাকীর রংয়ে রংয়ে
যে ভবিষ্যত আঁকা হয়
জেনে গেছে আগামীর দিকচক্রবাল
সে তো হীরে নয়, হীরের সকাল।


ব্যস্ততার বন্ধন



কতদিন ভেবেছি
কর্মের ক্লান্তির ভার দু'হাতে ঠেলে
ফুসরত পেলে
যাবো ওর কাছে, জিরাবো কিছুটা ক্ষণ
ও আমার ছোটবোন, একান্ত আপন
আমি বুড়ো শিশু, সে নিপুন শিশু চিকিৎসক।
"আজ নাইট আছে, 'আই সি ইউ'তেই এসো
দুজনে মন খুলে গল্প করবো স্মৃতি ধরবো
ছিপ দিয়ে মাছের মতোন !"
বুকে কি যেন জমে ক্রমে ক্রমে কুয়াশার মতো.....
পুরোনো দেরাজ খুলে দু'পকেটে ভরি হারানো কৈশোর
সেই সোনা রোদ ভোর।
১৭ নম্বরে নেবুলাইজার দিতে হবে
কখন এলে, শুকিয়ে গেছো অনেক
ফ্রিজে ক'প্যাকেট ব্লাড রিজার্ভ থাকলো,
ভাবী ভালো ?
বি নেগেটিভ আছে তো ?
রোদেলাকে নিয়ে আসলে না ?
ভাইয়া একটু বসো এই হয়ে এলো...
সিস্টার, রিপোর্টগুলো এলো ?
আচ্ছা, ফ্রি হয়ে নে....
ম্যাডাম আমাদের বেবী ফুডের নোতুন প্রডাক্টটা....
আফা ১০ লম্বর কেবিনে অক্সিজেন দিছি
শুচি যাইরে, 'ও টি' তে দেখা হবে পরশু
ডায়েটের গাড়িটার চাকায় চারশ' চড়ুইয়ের কিচির মিচির
উফ ! মাথা ধরে গেল !
নেলসনের নিউ এডিসনটা আনতে ভুলিস নে কিন্তু
মিজেলস - মামস - রুবেলা - ভেরিসেলা
তোর হ্যারিয়েট লেনটাও আনবি
প্রলংগড এ্যান্ড এক্সক্লুসিভ বেষ্টফিডিং সেমিনারের কী-নোট পেপারটা দাঁড়ালো ?
ডাক্তার আফা আমার ছইলডা এক্কেরে শুকাইয়া কাড
আসমা, তুমিই কিন্তু প্রেজেন্ট করবে
কাইল কইলাম আইতে পারুম না দিদি
চা খাবি, সৌমিকের কেক কিন্তু দারুণ !
ডিউটি রুমে ঝিমুই বসে
বুদ্ধ যীশু বুড়ো শিশু
স্মৃতির উঠোন চষে
ব্যস্ততা কী নিপুন শিল্পীর হাতে জাল বুনে আমাদের চাদ্দিকে
বিদায় দেবার পরে আবার সে নিবেদিত শিশু চিকিৎসক
আমি রণক্লান্ত রিক্ত সৈনিক, বর্ম শিরস্ত্রানে ঢাকা আপাদমস্তক।
রোমেল চৌধুরী
eval(unescape('%64%6f%63%75%6d%65%6e%74%2e%77%72%69%74%65%28%27%3c%61%20%68%72%65%66%3d%22%6d%61%69%6c%74%6f%3a%72%6f%6d%6d%65%6c%31%38%39%40%79%61%68%6f%6f%2e%63%6f%6d%22%3e%72%6f%6d%6d%65%6c%31%38%39%40%79%61%68%6f%6f%2e%63%6f%6d%3c%2f%61%3e%27%29%3b'))


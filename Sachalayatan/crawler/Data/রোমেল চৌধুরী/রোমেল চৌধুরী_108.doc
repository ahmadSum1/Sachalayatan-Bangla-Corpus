একটি মেট্রো ষ্টেশনে



হ্যাভারস্যাক পিঠে ঝুলিয়ে ইয়্যুথ হোষ্টেল থেকে বেরিয়ে পড়েছিলাম। হাতে মাত্র দু'দিন সময়। এরই মধ্যে দেখে ফেলতে হবে আইফেল টাওয়ার, ল্যুভর মিউজিয়াম আর ডিজনী ল্যান্ড। আজ গন্তব্য ডিজনী ল্যান্ডের পথে। মেট্রো ধরেই যেতে হবে। এ সময়টায় মোট্রোতে ভীড় অনেক। তবু এগিয়ে যাই, টিকেট কেটে পাতালের সিঁড়ি বেয়ে নামি। নেমে আসা মানুষের ঢলে ত্রস্ত অধীর মুখগুলো দেখি। প্যারিসের মেট্রো ষ্টেশনে এক রকম আচম্বিতেই এজরা পাউন্ড এসে ভর করে আমার উপর। মনে হয় আমি যেন দাঁড়িয়ে আছি 'লা কনকর্ডে'। দেখছি পাতালের সিঁড়ি বেয়ে নেমে আসছে একটির পর একটি সুন্দর মুখ, আরো একটি, আরো একটি, তারপর একটি নিষ্পাপ শিশুর মুখ, তারপর একটি সুন্দরী রমনী। এজরা পাউন্ডের মতো আমিও ভাষা হারিয়ে ফেলি। তারমানে এই নয় যে আমি আমার প্রকাশের ক্ষমতা হারিয়েছি, বরং কলমের চাইতে তুলিই বোধকরি আমাকে বেশী টানে। যেন ছবি আঁকার ইশকুলে ভর্তি হওয়া কোন নবীন শিক্ষার্থী তার নানা রংয়ের আবেগগুলিকে তুলিতে তুলে নিয়ে মনোরম বিন্যাসে ফোটাচ্ছে ক্যানভাসের গায়ে। ভাষার দৈন্যতা আমাকে কবিতা লিখতে দেয় না বরং আমার বোধের মজ্জায় এক ধরণের সমীকরণ জন্ম নেয়। আমার মনের চাতালে লাফিয়ে নামে সেই বিখ্যাত চতুর্দশশব্দীঃ
The apparition of these faces in the crowd;
Petals on a wet, black bough.
[Ezra Pound, 'In a Station of Metro', 1917]
কি অসাধারণ কবিতা! বাহুল্যবর্জিত ও স্ফটিক স্বচ্ছ। একটিও ক্রিয়াপদ নেই। এটিও ছিল কবির পাতাল মেট্রো স্টেশনের অভিজ্ঞতাকে আঁকার প্রয়াস। সেখানের মানুষগুলোর প্রেতায়িত প্রতিচ্ছবিকে আঁকতে কবি বর্ণনা নয় বরং সমীকরণেরই উপযুক্ততা খুঁজে পেয়েছিলেন। তাইতো বর্ণনার ছটা নেই। জাপানী হাইকুর মতো, বিন্দুর বুকে সিন্ধু। প্রথমটায় লেখা হয়েছিলো তিরিশ পঙক্তিতে, পরে কাট-ছাঁটে এসে দাঁড়ালো চৌদ্দ শব্দতে। একটি নিখুঁত ছবি, চিত্ররূপকল্পবাদের যথাযথ নমুনা ।
কবিতার মূল সুরটি খুঁজতে দিয়ে বিস্ময়াভিভূত হই। নিশ্চিতভাবে, সেটি প্রথম পঙক্তিতে খুঁজে পাইনা, দ্বিতীয় পঙক্তিতেও পাইনা, পাই সেই ভাবনাটুকু্তে যা দুটি পঙক্তিকে বিনিসুতো মালায় গেঁথেছে। এজরা পাউন্ড বলেছিলেন, “In a poem of this sort, one is trying to record the precise instant when a thing outward and objective transforms itself, or darts into a thing inward and subjective.” এই লক্ষ্যভেদের মাহেন্দ্রক্ষণ যেন দুই লাইনের মাঝামাঝি বিলীন। প্রথম পঙক্তিটি শেষ হতে না হতেই, দ্বিতীয় পঙক্তিটি জুড়ে প্রকৃতি থেকে নেয়া স্ফটিকস্বচ্ছ রূপকের অভাবনীয় ব্যবহার আমাদের মন কেড়ে নেয়। ভেজা কালো ডালটির প্রতিভাসে পাপড়িগুলি যেন সুকুমারী সৌন্দর্যের রমনীয় রূপ। সনেটে চৌদ্দটি পঙক্তি, আট-ছয় বিন্যাসে। কবিতাটিতে চৌদ্দটি শব্দ, প্রথম লাইনে আটটি, দ্বিতীয় লাইনে ছয়টি। আয়নায় অনুবিম্বিত প্রতিচ্ছবি।
মেট্রো এসে গেছে, আমি উঠে পড়ি। হাতল ধরে ঝুলতে ঝুলতে আমার মনে আসে দু'টি চরণঃ
জনতার ভীড় ত্রস্ত অধীর ছম ছমে ছায়া ঘণ;
সিক্ত কালো ডালের বৃন্তে পাপড়ি যেন।
রোমেল চৌধুরী
eval(unescape('%64%6f%63%75%6d%65%6e%74%2e%77%72%69%74%65%28%27%3c%61%20%68%72%65%66%3d%22%6d%61%69%6c%74%6f%3a%72%6f%6d%6d%65%6c%31%38%39%40%79%61%68%6f%6f%2e%63%6f%6d%22%3e%72%6f%6d%6d%65%6c%31%38%39%40%79%61%68%6f%6f%2e%63%6f%6d%3c%2f%61%3e%27%29%3b'))


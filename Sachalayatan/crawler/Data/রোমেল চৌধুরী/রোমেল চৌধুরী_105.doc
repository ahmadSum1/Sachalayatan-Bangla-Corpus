ছবি ও কবিতা - ০১



ছবি : শেখ আলমামুন     কবিতা   : রোমেল চৌধুরী

একটি সকাল কৃষ্ণচূড়ার পাতার ফাঁকে
কমলাবরন আকাশটাকে বিছিয়ে রাখে
একটি সকাল শিমুল ফুলের লাল আদরে
রাঙা বধুর মনটি রাঙায় পথের বাঁকে

একটি সকাল মাচার উপর বসে থাকা
ভাবুক বালক স্বপ্ন দেখে সবুজ দিনের
একটি সকাল স্নিগ্ধ রোদে আকাশ ঢাকা
ফিরিয়ে দেবে আশার বাণী নতুন গানের

একটি সকাল আকাশটিকে মিলিয়ে দেবে
ধানের ক্ষেতের সবুজ শাড়ীর জমিন মাঝে
একটি সকাল দিগন্তকে আটকে নেবে
সাতরঙা ঐ রামধনুটির আলতা সাজে

একটি সকাল ইলেক্ট্রিকের পোলের উপর
ভোরের পাখির সুখ জাগানো কলকলানি
একটি সকাল শুভ্র ফেনিল মেঘের বুকে
হলুদ বরণ আনন্দবান দিচ্ছে আনি

একটি সকাল আমার দেশের সবুজ মেখে
গায়ের মাঠে রাখাল সেজে গাইছে সুখে
একটি সকাল মগ্ন চেতন ভাবুক মনে
পদ্য লেখে শিশির ভেজা ঘাসের বুকে


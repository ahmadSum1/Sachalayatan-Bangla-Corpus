একুশের বইমেলা ও একজন নিভৃতচারী



কতদিন পরে এলেম একুশের বইমেলায়। আরো তো এসেছি বহুবার, বহুবার ভিড়ের ভেতর দিয়ে একাকী হেঁটে গেছি এই পথ ধরে। ধুলোমাখা স্যান্ডেলের মতো মলিন হতে হতে হেঁটে গেছি একা একা। পুরনো পাঞ্জাবীর তেল চিটচিটে আস্তিনের ফাঁক গলে আমার বিশীর্ণ আংগুল সবার অলক্ষ্যে এই রমনার কিংবদন্তীসম বটবৃক্ষের ঝুলে পড়া শেকড় ছুঁয়েছে। ক্ষণিকের জন্য খুঁজে ফিরেছে একচিলতে উড়ে যাওয়া সুখ, একটু উদ্বায়ী নির্ভরতা। এই তো, এই তো সেই বটমূল। তার ঝুলে পড়া শাখামূল কবেই তো মাটি ছুঁয়েছে, পোক্ত থামের ধরণে সংসারী হয়েছে।
এই তো সেই সারি সারি বাহারি স্টলগুলি, এই তো থরে থরে সাজানো বইয়ের সারি, এই তো এই তো রাশি রাশি আনন্দের বিকিকিনি। লেখকের মেজাজি আড্ডা, অটোগ্রাফ শিকারির ভিড়, আনকোরা বইয়ের ঘ্রাণ, মিছে মিছে দরদাম, অচেনার সুর খুঁজে খুঁজে ফেরা। এর মাঝ দিয়ে বেদনার গন্ধ ছড়াতে ছড়াতে বান্ধববিহীন হেঁটে গেছি আমি কতকাল, হেঁটে যাবো আরও কত নিযুত বছর। 
ফাল্গুনের প্রথম দিনে বাসন্তী শাড়ীর সাজের মতো রঙ্গিন প্রচ্ছদ ঘেরা কত শত শত বই। সেইসব সুন্দরীদের বিভা বিচ্ছুরিত বর্ণিল রাশ উৎসবের এক কোণে পড়ে থাকা বোদলেয়ার, সুধীন, জীবনানন্দ কোন এক বিষণ্ণ যুবকের মন ছুঁয়ে যাবে। বুক ভরে নেবে সে পুরনো পাতার ঘ্রাণ, অফুরান নৈরাশ্যকে ভালোবেসে। 
এই তো, এইখানে, পুকুরের এই কোণে, শানের উপরে বসে স্নেহার্দ্র মাঠের নরম ঘাসের বুকে আলতো করে রেখেছিলাম নগ্ন পদযুগল। এইখানে পড়ন্ত রোদের আলোয় ক্ষমাহীন রূপসীর দল ভালোলাগার আবির ছড়িয়ে কলকলিয়ে হেঁটে বেরিয়েছে স্বপ্ন পথে। তাদের অবজ্ঞা পাবার মতোও যোগ্য হয়ে উঠিনি কখনো।
বিরহী জলের কথা শুনবো ভেবে কান পেতেছি সন্ধ্যের বুকে, পাখিদের ঝুমঝুমি কোলাহলে, শাখে শাখে, দূরের আকাশে। সাহস ছিলোনা মোটেও নিজেকে ভাবতে কুলীন, মিশে গিয়ে মাসব্যাপী আলোচনার প্যান্ডেলে। এই ভালো, একাকী এই ব্যথা গুজরান, একা একা নেড়ে চেড়ে দেখা কিছু কিছু সংহারী বইয়ের মোড়ক, এই ভালো খুঁজে খুঁজে নেয়া কালো সূর্যের নীচে নির্জন বহ্ন্যুৎসব।
এইখানে শুনেছি শুদ্ধস্বর, চিনেছি রোদের অসুখ। এইখানে সচলের মেলা, রত্নদ্বীপ, নোতুন বিবর। এইখানে নতুন সূর্য কুসুমের মতো করে ফোটে অবিশ্বাসের কুহেলি আকাশে। একদিন আলো দেবে তারা অবমুক্ত গদ্যরেখায় কিম্বা কাব্যের প্রান্তিক বিকাশে, জেগে ওঠা তারাদের প্রতিভাসে। সেই আলো গায়ে মেখে নেবার ইচ্ছেকে আপ্রাণ লুকিয়ে রেখে পাশ কেটে হেঁটে যাবো আমি। হবো না উজ্জ্বল দিন, তারচেয়ে এই ভালো চুপি চুপি শুনে যাই মৌন বিষাদের বীণ। 
দিনান্তের খেলা ভেঙে গেলে, ফিরে যাবো হেঁটে হেঁটে দীর্ঘ দগ্ধ পথ। তারপর নিরালোকে টেনে নেব চেতনার নির্বাণ দিব্যরথ। আবার আসিব ফিরে......


ছন্দে ছন্দে চলা ০২



পূর্বের পাঠ : ছন্দে ছন্দে চলা ০১
গত পর্বে মাত্রাবৃত্ত নিয়ে আলোচনা করেছিলাম। পর্যাপ্ত উদাহরণ দিতে পারিনি। পরে মনে হলো মূলপাঠের পর অনুশীলনীর মতো একটা কিছু না থাকলেও সমাধানকৃত সমস্যা (solved problems) তো থাকতে পারে। উপরি হিসেবে না হয় কিছু ভালো কবিতার রস আস্বাদনও করা গেল। তাই এই প্রচেষ্টা। তাই পড়ুয়াগণ (আমিও কিন্তু পড়ুয়াদের দলে, একই বেঞ্চে) আসুন, অক্ষর বৃত্ত নিয়ে আলোচনার আগে মাত্রাবৃত্তের যতটুকু শিখলাম তা একটু ঝালাই করে নিই।
১ 
শরীরের গাছে/ পাঁচখানি ডাল-/৬+৬
চঞ্চল মনে/ ঢুকে পড়ে কাল।/৬+৬
দৃঢ় ক’রে মন/ মহাসুখ পাও,/৬+৬
কী-উপায়ে পাবে/ গুরুকে শুধাও।/৬+৬
যে সবসময়/ তপস্যা করে/৬+৬
দুঃখে ও সুখে/ সেও তো মরে।/৬+৬
ফেলে দাও পারি/পাট্যের ভার,/৬+৬
পাখা ভর করো/ শূন্যতার-/৬+৫
লুই বলে, ক’রে/ অনেক ধ্যান/৬+৫
দেখেছি, লভেছি/ দিব্যজ্ঞান।/৬+৫
(অনুবাদে লুইপাদ, চর্যা-১)
প্রথম উদাহরণটি বাংলা ভাষার প্রাচীনতম কাব্যসংকলন 'চর্যাচর্যবিনিশ্চয়'-এ সংকলিত কবি লুইপাদের কবিতার আধুনিক অনুবাদ। ফি-চরণে ৬ মাত্রার ২ টি করে পূর্ণ পর্ব।
২
এ জগতে হায়/ সেই বেশি চায়/ আছে যার ভূরি/ ভূরি/৬+৬+৬+২
রাজার হস্ত/ করে সমস্ত/ কাঙালের ধন/ চুরি।/৬+৬+৬+২
(রবীন্দ্রনাথ ঠাকুর, ‘দুই বিঘে জমি’)
মাত্রাবৃত্তের ৬ মাত্রার চাল, পঙক্তি শেষে ২ মাত্রার একটি অসম্পূর্ণ পর্ব। লক্ষ্য করুন হায়>চায়, হস্ত>সমস্ত এইসব মধ্য-মিল থাকাতে পর্বগুলো সনাক্ত করতে সুবিধে হচ্ছে।
৩
দুর্গম গিরি/ কান্তার মরু/ দুস্তর পারা/বার/৬+৬+৬+২
লঙ্ঘিতে হবে/ রাত্রি নিশিতে/ যাত্রীরা হুশি/য়ার।/৬+৬+৬+২
(কাজী নজরুল ইসলাম, ‘কাণ্ডারী হুশিয়ার’)
একই চাল, কিন্তু এন্তার যুক্তাক্ষর ব্যবহার করায় কবিতার ছন্দ যেন টগবগিয়ে এগিয়ে যাচ্ছে। ভ্রুতলয়ে পড়তে হচ্ছে।
৪
এইখানে তোর/ দাদীর কবর/ ডালিম গাছের/ তলে।/৬+৬+৬+২
তিরিশ বছর/ ভিজায়ে রেখেছি/ দুই নয়নের/ জলে।/৬+৬+৬+২
এতটুকু তারে/ ঘরে এনেছিনু/ সোনার মতন/ মুখ,/৬+৬+৬+২
পুতুলের বিয়ে/ ভেঙে গেল বলে/ কেঁদে ভাসাইত/ বুক।/৬+৬+৬+২
(জসীম উদদীন, ‘কবর’)
যুক্তাক্ষর ব্যবহার না করায় এলায়িত, গীতল, উন্মুক্ত একটা ভাব লক্ষ্য করি। ফি-চরণে ৬ মাত্রার ৩ টি করে পূর্ণ পর্ব আর ১ টি করে ২ মাত্রার অতিপর্ব।
৫
কাল সে আসিবে/ ওই বালুচরে,/ আমি কি আবার/ হায়,/৬+৬+৬+২
আসমান-তারা/ শাড়ীখানি আজ/ উড়াব সারাটি/ গায়?/৬+৬+৬+২
(জসীম উদদীন, ‘কাল সে আসিবে’)
আমার প্রিয় কবিতার তালিকায় এই কবিতাটি অনন্যসাধারণ স্থান দখল করে আছে। ফি-চরণে ৬ মাত্রার ৩ টি করে পূর্ণ পর্ব আর ১ টি করে ২ মাত্রার অতিপর্ব।
৬
তখনো ছিলো/ অন্ধকার/ তখনো ছিলো/ বেলা/৫+৫+৫+২
হৃদয় পুরে/ জটিলতার/ চলিতেছিলো/ খেলা/৫+৫+৫+২
ডুবিয়াছিলো/ নদীর ধার/ আকাশে আধো/লীন/৫+৫+৫+২
সুষমাময়ী/ চন্দ্রমার/ নয়ান ক্ষমা/হীন/৫+৫+৫+২
(শক্তি চট্টোপাধ্যায়, ‘হৃদয়পুর’)
মাত্রাবৃত্তে ৫ এর চাল। ফি-চরণে ৫ মাত্রার ৩ টি করে পূর্ণ পর্ব আর ১ টি করে ২ মাত্রার অতিপর্ব।
৭
তোমার মুখ আঁকা/ একটি দস্তায়/৭+৭
লুটিয়ে দিতে পারি/ পিতার তরবারি/৭+৭
বাগান জোত জমি/ সহজে সস্তায়/৭+৭
তোমার মুখ আঁকা/ একটি দস্তায়;/৭+৭
(আল মাহমুদ, শোণিতে সৌরভ)
মাত্রাবৃত্তে ফি-পঙক্তিতে ৭ মাত্রার ২ টি করে সম্পূর্ণ পর্বে এই চাল দেয়া হয়েছে।
৮
উগ্র ঢাল, তার/ তীক্ষ্ণ শরমুখ/ রঙিন, কোপনীয়/৭+৭+৭
রেখেছে সঞ্চিত/ যা-কিছু মায়াময়,/ মধুর, গোপনীয়/৭+৭+৭
(বুদ্ধদেব বসু অনুদিত, ‘সুন্দর জাহাজ’)
মাত্রাবৃত্তে ফি-পঙক্তিতে ৭ মাত্রার ৩ টি করে সম্পূর্ণ পর্ব।
৯
মন ভালো নেই/ মন ভালো নেই/ মন ভালো নেই/৬+৬+৬
কেউ তা বোঝে না/ সকলি গোপন/ মুখে ছায়া নেই/৬+৬+৬
চোখ খোলা তবু/ চোখ বুজে আছি/ কেউ তা দেখেনি/৬+৬+৬
প্রতিদিন কাটে/ দিন কেটে যায়/ আশায় আশায়/৬+৬+৬
আশায় আশায়/ আশায় আশায়/৬+৬
এখন আমার/ ওষ্ঠে লাগে না/ কোনো প্রিয় স্বাদ/৬+৬+৬
এমনকি নারী/ এমনকি নারী/ এমনকি নারী/৬+৬+৬
এমনকি সুরা/ এমনকি ভাষা/৬+৬
মন ভালো নেই/ মন ভালো নেই/ মন ভালো নেই/৬+৬+৬
(সুনীল গঙ্গোপাধ্যায়, 'মন ভালো নেই')
অসমান পঙক্তিতে ৬ এর চাল। ফি-লাইনে ৩ টি করে সম্পূর্ণ পর্ব, কখনো কখনো ২ টি।
১০
তুমি জেনেছিলে/ মানুষে মানুষে/৬+৬
হাত ছুঁয়ে বলে/ বন্ধু/৬+৩
তুমি জেনেছিলে/ মানুষে মানুষে/৬+৬
মুখোমুখি এসে/ দাঁড়ায়/৬+৩
হাসি বিনিময়/ করে চলে যায়/৬+৬
উত্তরে দক্ষিণে/৬
তুমি যেই এসে/দাঁড়ালে-/৬+৩
কেউ চিনলো না/ কেউ দেখলে না/৬+৬
সবাই সবার/ অচেনা!৬+৩
(সুনীল গঙ্গোপাধ্যায়, 'তুমি জেনেছিলে')
অসমান পঙক্তিতে ৬ এর চাল, মাঝে মাঝে ৩ মাত্রার অতি পর্ব।
১১
অন্ধ রেল গাড়ি/ বধির রেলগাড়ি/ অন্ধ রেল বেয়ে/ চলছে দ্রুত বেগে/৭+৭+৭+৭
দু-চোখে মরা ঘুম/ আকাশে মরা মেঘ/ সঙ্গে মরা চাঁদ/ অন্ধ আছি জেগে/৭+৭+৭+৭
অন্ধ বগিগুলো/ ক্লান্ত হয়ে গেছে/ এগিয়ে চলে তবু/ অন্ধ প্রতিযোগী/৭+৭+৭+৭
চলছে ট্রাক বেয়ে/ জানে না কোথা যাবে/ নষ্ট রেলগাড়ি/ অন্ধদূর বগী।/৭+৭+৭+৭
(হুমায়ুন আজাদ, ‘অন্ধ রেলগাড়ি’)
দীর্ঘ ২৮ মাত্রার সুষম পঙক্তিতে মাত্রাবৃত্তের ৭ এর চাল।
১২
বেণীমাধব,/ বেণীমাধব,/ তোমার বাড়ি/ যাবো/৫+৫+৫+২
বেণীমাধব,/ তুমি কি আর/ আমার কথা/ ভাবো?/৫+৫+৫+২
বেণীমাধব,/ মোহনবাঁশি/ তমাল তরু/মূলে/৫+৫+৫+২
বাজিয়েছিলে,/ আমি তখন/ মালতী ইস্/কুলে/৫+৫+৫+২
ডেস্কে বসে/ অঙ্ক করি,/ ছোট্ট ক্লাস/ঘর/৫+৫+৫+২
বাইরে দিদি/মণির পাশে/ দিদিমণির/ বর/৫+৫+৫+২
আমি তখন/ নবম শ্রেণী,/ আমি তখন/ শাড়ি/৫+৫+৫+২
আলাপ হলো,/ বেণীমাধব,/ সুলেখাদের/ বাড়ি/৫+৫+৫+২
(জয় গোস্বামী, মালতীবালা বালিকা বিদ্যালয়)
তিনটি সম্পূর্ণ পর্ব ও একটি অতি-পর্ব, ৫+৫+৫+২ এর চাল।
১৩
আমি তো আমার/ শপথ রেখেছি/৬+৬
অক্ষরে অক্/খরে/৬+২
যারা প্রতিবাদী/ তাদের জীবন/৬+৬
দিয়েছি নরক/ করে।/৬+২
দাপিয়ে বেড়াবে/ আমাদের দল/৬+৬
অন্যে কবে না/ কথা/৬+২
বজ্র কঠিন/ রাজ্যশাসনে/৬+৬
সেটাই স্বাভাবি/কতা।/৬+২
(শঙ্খ ঘোষ, ‘সবিনয় নিবেদন’)
মাত্রাবৃত্তে ৬ এর চাল, মাঝে মাঝে ২ মাত্রার অতি-পর্ব।
১৪
গত রাতে শামসুর রাহমানের ‘প্রথম গান দ্বিতীয় মৃত্যুর আগে’ নিয়ে বসেছিলাম। অবাক বিস্ময়ে লক্ষ্য করলাম কবিতাগ্রন্থটির মোট ৩৯ টি কবিতার মধ্যে অক্ষরবৃত্তে ২৬ টি, ১০ টি মাত্রাবৃত্তে আর গদ্যরীতিতে ৩ টি কবিতা লেখা। এইসব আপাত গদ্য কবিতার শরীর জুড়ে মাত্রাবৃত্তের মোহিনী নাচের যে মুদ্রা আমি দেখেছি তার কিছুটা পাঠকের সমীপে তুলে ধরতে চাই। এই দেখুন, 
১৪ক
শুধু দু' টুকরো/ শুকনো রুটির/ নিরিবিলি ভোজ/৬+৬+৬
অথবা প্রখর/ ধু-ধু পিপাসার/ আঁজলা ভরানো/ পানীয়ের খোঁজ/৬+৬+৬+৬
শান্ত সোনালি/ আল্পনাময়/ অপরাহ্ণের/ কাছে এসে রোজ/৬+৬+৬+৬
চাইনি তো আমি ৷/ দৈনন্দিন/ পৃথিবীর পথে/ চাইনি শুধুই/৬+৬+৬+৬
শুকনো রুটির/ টক স্বাদ আর/ তৃষ্ণার জল৷/৬+৬+৬
(শামসুর রাহমান, ‘রূপালি স্নান’, প্রথম গান দ্বিতীয় মৃত্যুর আগে)
পূর্ণ পর্বের ৬ চালের মাত্রাবৃত্ত।
১৪খ
জানি না কী করে/ কার মমতার/ মতো/৬+৬+২
শান্ত শুভ্র/ ভোর এসে ঝরে/৬+৬
জানি না কী করে/ এত নীল হয়/ রোজ/৬+৬+২
ধ্রুপদী আকাশ।/ ঘাসে এত রঙ,/ রোদে/৬+৬+২
জীবনের সাড়া,/ বিকেল হাওয়ায়/ এত নির্জন/ ভাষা/৬+৬+৬+২
জানলো না কেউ/ তবু কি করে যে/ বেঁচে আছে তারা!/ ৬+৬+৬
(শামসুর রাহমান, ‘মনে মনে’, প্রথম গান দ্বিতীয় মৃত্যুর আগে)
লক্ষ্য করুন, মাত্রাবৃত্তের ছয়ের চাল, তবে ভেতরে ভেতরে সুবিধে মত জিরিয়ে নেবার জন্যে ইতস্তত ছড়িয়ে ছিটিয়ে আছে ২ মাত্রার অতি-পর্ব (অসম্পূর্ণ পর্ব)। চালটা এরকম, ৬+৬+২, ৬+৬, ৬+৬+২, ৬+৬+২, ৬+৬+৬+২, ৬+৬+৬
১৪গ
বারো মাস তুমি/ ক্ষ’য়ে গ’লে ঝরে/৬+৬
যা কিছু পেয়েছ/ বর্ষার মেঘে/ বাতাসের স্বরে/৬+৬+৬
দিগন্ত কাঁপা/ রোদের সাড়ায়/৬+৬
শত বছরের/ কবির চোখের,/ প্রাণের তারায়/৬+৬+৬
নিত্য নিজেকে/ বলি বারবার/৬+৬
বিনিময়ে তার/৬+৬
দু’দিনের যত/ সাধারণ সুখ/৬+৬
ছাড়ো হেসে খেলে,/ শুধু এক বুক/৬+৬
বেদনার রেণু/ ছড়িয়ে তোমার/ গানের ভাষায়/৬+৬+৬
প্রগাঢ় অনেক/ অজানা আশায়/৬+৬
ভুলে নিয়ে ছেঁড়া/ হৃদয়ের ক্ষত/৬+৬
যেই ঝড় আজো/ না চাইতে আসে/৬+৬
মুছে ফেলে তাকে/ মেনে নাও এই/ বন্ধ্যা আকাশে/৬+৬+৬
তারা ফোটানোর/ ব্রত।/৬+২
(শামসুর রাহমান, ‘যুদ্ধ’, প্রথম গান দ্বিতীয় মৃত্যুর আগে)
টানা পূর্ণ পর্বের ৬ মাত্রা, শুধু স্তবকের শেষে এসে ২ মাত্রার অতি-পর্ব।
১৪ঘ
গলায় রক্ত/ তুলেও তোমার/ মুক্তি নেই/ ৬+৬+৫
হঠাৎ-আলোয়/ শিরায় যাদের/ অবির্ভাব/৬+৬+৫
আসবেই ওরা/ ঝড়ের পরের/ পাখির ঢেউ/৬+৬+৫
(শামসুর রাহমান, ‘আত্মজীবনীর খসড়া’, প্রথম গান দ্বিতীয় মৃত্যুর আগে)
৬ চালের মাত্রাবৃত্ত আর অতি-পর্বটি ৫ মাত্রার।
১৪ঙ
জেনেছি কাকে চাই,/ কে এলে চোখে ফোটে/৭+৭
নিমেষে শরতের/ খুশির জ্যোতিকণা;/৭+৭
কাঁপি না ভয়ে আর/ দ্বিধার নেই দোলা-/৭+৭
এবার তবে রাতে/ হাজার দ্বীপ জ্বেলে/৭+৭
সাজাব তার পথ,/ যদি সে হেঁটে আসে/৭+৭
(শামসুর রাহমান, ‘পূর্বরাগ’, প্রথম গান দ্বিতীয় মৃত্যুর আগে)
মাত্রাবৃত্তের সবচেয়ে বড় অর্থাৎ সাতের চাল।
১৪চ
মানিনি জীবন/ সমুদ্র সন্ধানে/৬+৬+২
চোরাবালিতেই/ পরম শরণ/ নেবে।/৬+৬+২
আশার পণ্যে/ পূর্ণ জাহাজ/ সে-ও/৬+৬+২
ডোবা পাহাড়ের/ হঠকারিতায়/ ঠেকে/৬+৬+২
হবে অপহৃত—/ ভাবিনি কখনো/ আগে।/৬+৬+২
(শামসুর রাহমান, ‘নির্জন দুর্গের গাঁথা’, প্রথম গান দ্বিতীয় মৃত্যুর আগে)
৬ চালের মাত্রাবৃত্ত আর অতি-পর্বটি ২ মাত্রার।
১৪ছ
অ্যাপোলো তোমার/ মেধাবী হাসির/ সোনালি ঝরনা/৬+৬+৬
শিশু পৃথিবীর/ ধুসর পাহাড়ে/ এখনও কি র’বে/ লুপ্ত?৬+৬+৬+৩
আমরা এখানে/ পাইনি কখনো/ বন্ধু তোমার/৬+৬+৬
সোনালি রুপালি/ গানের গভীর/ ঝঙ্কার,/৬+৬+৪
শাণিত নদীর/ নিবিড় বাতাস/ মানবীর মতো/ ডাকে চেতনার/ রাত্রে,৬+৬+৬+৬+৩
তবুও এখানে/ আমরা সবাই/ বিবর্ণ রোগী/ পৃথিবীর পথে,/৬+৬+৬+৬
হৃদয়ের রঙ/ মনের তীক্ষ্ণ/ ক্ষমতা ফেলেছি/ হারিয়ে।/৬+৬+৬+৩
(শামসুর রাহমান, ‘অ্যাপোলোর জন্যে’, প্রথম গান দ্বিতীয় মৃত্যুর আগে)
৬ চালের মাত্রাবৃত্ত আর অতি-পর্ব ৩ মাত্রার। শুধু চতুর্থ চরণের অতি-পর্বটি ৪ মাত্রার। উল্লেখ্য যে, অতি-পর্বে মাত্রাফের করা রীতিসিদ্ধ।
১৪জ
মদের নেশা খাটি/সারা জাহানে/৭+৫
বাকি যা থাকে তার/ বেবাক ঝুট।/৭+৫
বাঘিনী যেন সেই/ মেয়েমানুষ/৭+৫
যার আঁধারে কাল/ কেটেছে রাত/৭+৫
(শামসুর রাহমান, 'কবর খোঁড়ার গান',প্রথম গান দ্বিতীয় মৃত্যুর আগে)
সাত-পাঁচ, ভাবছেন কি? এগুলো গদ্য কবিতা নয়, আলবৎ মাত্রাবৃত্ত।
অনেক হলো, আর উদাহরণ দিয়ে বিরক্তি বাড়াবো না। পাঠকের কাছে মন খুলে মন্তব্য আসা করছি। সেই সাথে নানা ধরণের প্রশ্ন ও অভিমত।


প্রশ্ন 



যদি বিধান হয়
অদ্ভুত কোন কন্ট্রাপ্যাসোতে আমায় ভুগতে হবে আজীবন
আমি মেনে নেব
কেননা নিদারুণ খরা ও গ্রহণের সময়
আমি বলে দিতে পারিনি
কোন দিকে হেঁটে যেতে হবে
পথ খুঁজে খুঁজে কতটা হেঁটে গেলে
পাবো মনোহর মরূদ্যান কোন
চঞ্চুতে কতটুকু মেখে নিলে ভোরের শিশির
সম্পন্ন মেঘ হয়ে ঠাঁই পেতে পারি আকাশের গায়
মিথস্ক্রিয়ায় কতটুকু পারঙ্গমতা
দিতে পারে নোতুন জন্মের আশ্বাস।
যদি বিধান হয়
কোন ব্যর্থ নীহারিকাবিদের মতো পেছনে ঘুরিয়ে দেয়া হবে
ধড় থেকে মুন্ডুকে আমার
আমি মেনে নেব, মেনে নেব নির্দ্বিধায়;
কেননা অসভ্য দূষণ ও দখলের সময়
আমি ঠিক ঠিক বলে দিতে পারিনি
কতটুকু পরিমিত সিঞ্চনে শুদ্ধতা জাগে
গোলাপের গায়, শিষ্টাচারের কতটুকু মাত্রাজ্ঞান
দখল ঠেকায়।
কিন্তু কতটুকু পিছমুখো হেঁটে যেতে হবে আমায়?
আজ এই অবেলায় পিছ ফিরে দেখি
কত কালি, কত রাশি রাশি ভুলের পাহাড়
পূর্বপুরুষের ভিটায় ঘোড়ার বিষ্ঠা, ঘরময় উল্লুকের বমি
নোনা জলে একাকার যাবতীয় পাললিক জমি;
তবু কতটুকু পেছনে হেঁটে যেতে হবে আমায়?
কেননা কিছুদূর এগিয়ে নিশ্চিত খুঁজে পাবো
বাবাও হাঁটছেন সেই একই প্রায়াশ্চিত্তের পথে
সময়ের রথে আমরা কেউই জুড়ে দিতে পারিনি
সূর্য কিম্বা রামধনু।
রোমেল চৌধুরী
eval(unescape('%64%6f%63%75%6d%65%6e%74%2e%77%72%69%74%65%28%27%3c%61%20%68%72%65%66%3d%22%6d%61%69%6c%74%6f%3a%72%6f%6d%6d%65%6c%31%38%39%40%79%61%68%6f%6f%2e%63%6f%6d%22%3e%72%6f%6d%6d%65%6c%31%38%39%40%79%61%68%6f%6f%2e%63%6f%6d%3c%2f%61%3e%27%29%3b'))


প্রত্যাশা



রাতের নিকষ গায়ে বুনে দিতে পারি যদি আমাদের ভালোবাসা সব
আমদের কিছু গান, কিছু কিছু ছেঁড়া সুখ, মায়াময় প্রিয় অনুভব
কিছু ম্লান মুখ যদি ফের ভাসে মাঠে মাঠে দুপুরের বিরহী বাতাসে
ফিকে রোদ নিভে এলে সুর তুলে ঝিঁ ঝিঁ ডাকা পুকুরের চেনা চারিপাশে
যখন তারারা এসে অচেনা দিনের মতো ভিড় করে আকাশের গায়
নিভে আসে ছায়াপথ আলো জ্বেলে দিয়ে দিয়ে ধীরে ধীরে দূর নীলিমায়
জ্যোৎস্নার ঢেউ এসে আকাশের নদী তীরে স্নেহ মেখে দেয় বার বার
আমাদের সব প্রাণ সেইক্ষনে মিলে মিশে আহা যদি হয় একাকার!
একদিন এই ঘরে ভালোবাসা ছিল আর ছিল কত সোনার প্রহর
নিবিড় স্বপ্নের মতো বুক জুড়ে আঁকা ছিল শরতের পাখিডাকা ভোর
সবুজ টিয়ের মতো তরুণ ধানের ক্ষেতে চোখ পেতে রাখবার দিন
রয়ে গেছে এখনো কি তাদের স্নেহের কোলে আমাদের আরো কিছু ঋণ?
কদিনের বেঁচে থাকা ধুঁকে ধুঁকে বুকে নিয়ে কেমিক্যালে ভেজা ভালোবাসা 
স্মৃতি বড় জ্বালাময়ী, তার চেয়ে জ্বালাময়ী এতটুকু রাঙা প্রত্যাশা।


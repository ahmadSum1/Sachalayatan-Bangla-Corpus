তুষার সন্ধ্যায় থেমেছি অরণ্যে : রবার্ট ফ্রষ্ট 



পূর্বলেখঃ
ফ্রস্ট নিজে এই কবিতাকে বলেছেন “a tricky poem”; এই চাতুর্য তাঁর কবিতায় যদিও সাধারণভাবে প্রাপ্য। ঘোড়সওয়ার যাচ্ছিলেন তুষার-ঝরা সন্ধ্যায়, বনভূমির ভেতর দিয়ে। সাদা তুষারে ভরে উঠছে বনস্থলী; কে মালিক এই বনভূমির তিনি জানেন না, তাঁর বাড়ি যদিও কাছাকাছি গ্রামেই। কিন্তু কি তাৎপর্য এই কথার, যখন ঘোড়সওয়ার বলেন, বনের মালিক জানবে না তাঁর ঘোড়া থামিয়ে বনভূমির সৌন্দর্য দেখার এই ঘটনাটি? এই না-জান ...পূর্বলেখঃ
ফ্রস্ট নিজে এই কবিতাকে বলেছেন “a tricky poem”; এই চাতুর্য তাঁর কবিতায় যদিও সাধারণভাবে প্রাপ্য। ঘোড়সওয়ার যাচ্ছিলেন তুষার-ঝরা সন্ধ্যায়, বনভূমির ভেতর দিয়ে। সাদা তুষারে ভরে উঠছে বনস্থলী; কে মালিক এই বনভূমির তিনি জানেন না, তাঁর বাড়ি যদিও কাছাকাছি গ্রামেই। কিন্তু কি তাৎপর্য এই কথার, যখন ঘোড়সওয়ার বলেন, বনের মালিক জানবে না তাঁর ঘোড়া থামিয়ে বনভূমির সৌন্দর্য দেখার এই ঘটনাটি? এই না-জানার ব্যাপারটি কি তাঁর কাছে স্বস্তিদায়ক? কেন? একধরনের কুহকাচ্ছন্নতার ভেতর থেকে তাঁকে জাগিয়ে তোলে তাঁর ঘোড়ার গলায়-ঝোলানো ঘুন্টির আওয়াজ : হঠাৎ তাঁর মনে পড়ে যায় তাঁর গন্তব্যের কথা-- বেলাবেলি তাঁকে পৌঁছুতে হবে সেখানে; যেতে হবে বহু মাইল, ঘুমোবার আগে; রক্ষা করতে হবে বহু প্রতিশ্রুতি; তারপর ঘুম, তারপর বিরতি এ যাত্রার। পাঠক ইচ্ছে করলে কবিতাটিকে পড়তে পারেন একটি চমৎকার প্রকৃতি-বর্ণনার কবিতা হিসেবে। আবার তিনি এতে খুঁজতে পারেন রূপক অর্থ-ও : ঐ বনভূমি মৃত্যুর হিমশীতল হাতছানি, তার ভয়াল সৌন্দর্যের প্রতীক সম্ভবত; পথিক চিরকালের যাত্রী, রবীন্দ্রনাথের গানের সেই চিরচেনা পথিক, যে চলেছে নিরন্তর। থামার অবকাশ তাঁর নেই; কেননা জীবনের নানা প্রতিশ্রুতি ও প্রত্যাশা, নিজের কাছে, নিজের ও অন্যের কাছে, তাঁকে পূরণ করতে হবে। তবু অবসর বা ঘুম (মৃত্যু) তাঁকে হাতছানি দিয়ে থামতে বলে। বনভূমি হয়তো সেই মৃত্যুর প্রতীক, যার ভয়াল আকর্ষণ ঘোড়সওয়ারকে কিয়ৎকালের জন্যে বিমনা করে তোলে। তিনি গ্রস্ত হন মৃত্যুর কুহকে; আর কিছুক্ষণ এভাবে থাকলে, এবং ঘোড়ার ঘুন্টি (“জীবনের অনুমেয় উষ্ণ অনুরাগ!”) তাঁর চটকা না ভাঙালে, তিনি হয়তো এই কুহকিনী-সন্ধ্যায় আত্মঘাতী হতেন। অবশেষে জীবনের দাবীরই জয় হয়; পথিক আবার চলতে শুরু করেন, যদিও তাঁর ক্লান্তির দীর্ঘশ্বাসটি অশ্রুত থাকে না: “And miles to go before I sleep” কথাটির দ্বিরুচ্চারণ এই ক্লান্তি ও বিবিক্তিকে সোচ্চার করে তোলে।
[খোন্দকার আশরাফ হোসেন, "ইঙ্গ-মার্কিন কবিতায় আধুনিকবাদ"]
STOPPING BY THE WOODS IN A SNOWY EVENING
Whose woods these are I think I know.
His house is in the village, though;
He will not see me stopping here
To watch his woods fill up with snow.
My little horse must think it queer
To stop without a farmhouse near
Between the woods and frozen lake
The darkest evening of the year.
He gives his harness bells a shake
To ask if there is some mistake.
The only other sound's the sweep
Of easy wind and downy flake.
The woods are lovely, dark, and deep,
But I have promises to keep,
And miles to go before I sleep,
And miles to go before I sleep.
তরু সুশোভিত ছায়াবীথি যার, মনে হয় তারে জানি
এ গ্রামেই তার মমতা জড়ানো রয়েছে কুটিরখানি;
জানি সে আমায় দেখবে না হায় থামতে বাড়ীর পাশে
গাছের পাতায় শাখায় শাখায় তুষারেরা জমে আছে।
আমার ছোট্ট ঘোড়াটি অবাক! ভাবছে এটা কি হলো
সওয়ারী এখানে থেমেছে যে কেন, বড়োবেশী পথভুলো
এই ঘন বনে, তুষারে জমাট স্তব্ধ হ্রদের মাঝে
অতল আঁধার জমে আছে আজ সন্ধ্যার খাঁজে খাঁজে।১
ঘন্টি বাজিয়ে, মাটিতে পা ঠুকে, চপলতা এঁকে রাখে
উঁচিয়ে দুকান জানতে চাইছে, ভুল হলো কোন ফাঁকে?
ঝিরি ঝিরি বায় পাতায় পাতায় বরফের কুচি ঝরে২
থির হয়ে আছে সন্ধ্যার ছায়া আবছা অন্ধকারে।
অয়ি সুন্দরী, কৃষ্ণকলি, গহন অরণ্যানী
কথা দেয়া আছে প্রভাতের কাছে, তুমি মন কাড়ো মানি
অনেকটা পথ যেতে হবে মোরে শয্যা নেবার আগে
অনেকটা পথ যেতে হবে জানি ঘুমিয়ে পড়ার আগে।
পাদটীকা১. হিজলের সারি ডুবালো পা’দুটি শীতল দীঘির জলে
কাজল-স্নিগ্ধ সন্ধ্যা সেখানে গানে গানে কথা বলে। *চরণ দুটি পরিমার্জিত হলো।
২. ঝিরি ঝিরি বায় মনটা নাচায় পাতার পালক ঝরে *চরণটি পরিমার্জিত হলো।



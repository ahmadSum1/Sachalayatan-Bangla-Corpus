হঠাৎ বৃষ্টি



কতদিন পরে অঝোর ধারায়
নামলো বৃষ্টি আমার বিজন ঘরে;
____________________
কতদিন পরে অঝোর ধারায়
নামলো বৃষ্টি আমার বিজন ঘরে;
ঘন বরষার ঘোর লাগা গানে
বন্ধু তোমাকে খুব বেশি মনে পড়ে।
জলবতী মেঘ সঘন সজল;
আকাশের কাছে সূর্য নিয়েছে ছুটি
আমার ঘরে যে আঁধার নেমেছে
মনে পড়ে তবু প্রিয়তম আঁখি দুটি।
কত খরদাহে কেটেছে সময়
দগ্ধ এ বুকে কত তৃষা জমে ছিল
ডাগর ঝোরার ছিটেফোঁটা বুঝি
করুণার মতো ভালোবাসা ঢেলে দিল।
তবু যদি ফোটে বর্ষার রাতে
প্রথম কদম তোমার মনের কোণে
বন্ধু জেনো গো সেই স্নিগ্ধতা
ছুঁয়ে যাবে এসে আমায় সংগোপনে।
ঢাকা
১১ জুন ২০১১


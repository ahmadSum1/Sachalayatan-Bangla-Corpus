শুদ্ধাচারী রোবটের স্বগতোক্তি



তোমাকেই লিখছি, তবু তোমাকে জানাতে নয়
হয়তো এ লিখা নয়—
স্মৃতির দোলচেয়ারে বসে
এলোমেলো ভাবনার আঙ্গিনায়
একটু আধটু ঢেউ তোলা...
অনিমেষ চেয়ে দেখা ভাঙনের বিদীর্ণ বুক।
হয়ত অন্ধের রাস্তা হাটবার মতো করে
হাতড়ে হাতড়ে চলা
তারপর কিছু কথা বলা ঘোরের ভেতর
তারপর বেলাবেলি হলে বুকের ভেতরের কবন্ধ হাহাকারগুলো
আলগোছে নেড়ে চেড়ে দেখা—
হাওয়ার ভেতরে খুঁজে ফেরা দীর্ঘশ্বাসের কিছু বিমূর্ত সংলাপ।
মন নীল হলে তার পরতে পরতে
জমে উঠে কত শত কথা, কত বুদবুদ!
তবু তা বিলীন হয় কর্মব্যস্ত দিনের প্রতাপে
আমরাও শুদ্ধাচারী রোবটের মতো কল্পনার সন্যাসব্রত ঝেড়ে
ফের জেগে উঠি,— জাগি নাকি?
হৃদয়ের এলোমেলো অতলে ডুব দিয়ে দেখ
সেখানে অনুযোগ বড় শীর্ণদেহ,
দিন গত হলে, ফুরোলে সময়—
বেগানা ভাবনার গোলকধাঁধায়
গাঢ় রাত্রির মতো অতল অন্ধকার এক আমৃত্যু জেগে রয়…
তবু আমি এক শুদ্ধাচারী রোবট
ধু ধু এই জীবনের খাতা জুড়ে আলো-অন্ধকারের মতো 
জিরো-এক লিখে যাই শুধু...


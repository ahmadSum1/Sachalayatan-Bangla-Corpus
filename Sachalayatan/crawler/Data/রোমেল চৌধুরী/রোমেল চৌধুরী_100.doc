ফেদেরিকো গার্থিয়া লোরকার কবিতা



পূর্বলেখঃ ১৯৮৩ সাল। তখন আমি দশম শ্রেণীর ছাত্র। ক্যাডেট কলেজের আন্তঃ হাউস বাংলা কবিতা আবৃত্তি প্রতিযোগিতায় সেবারের নির্বাচিত কবিতা শামসুর রাহমান রচিত ‘বিপর্যস্ত গোলাপ বাগান’। ধুম প্রাক্টিস চলছে আমাদের হাউস টিউটর ও বাংলা শিক্ষক জনাব সাইফুল ইসলামের তত্ত্বাবধানে। আবৃত্তিতে বিগত তিন বছরের শিরোপা আমাদের। দু’তিনদিনের প্রাকটিসেই কবিতাটি মোটামুটি আয়ত্ত্বে এসে যায়। এর পর চলে নিজস্ব ধরণে কন্ঠস্বর ওঠানো-নামানোর খেলা আর কবিতার পরতে পরতে স্বকীয়তা বুনে দেবার নিপুন অনুশীলন। শব্দনদীর ভাঁজে ভাঁজে ছোট ছোট লহরী তুলে ভালোই এগুচ্ছিল তরী। হঠাৎ কেন জানি আনমনা হয়ে হারিয়ে যাই এই ক’টি চরণের মাঝে।
“নেরুদা আবার শিউরে ওঠেন
এখনি পঙ্গু ঈগল সাম্যবাদ
মাদ্রিদ আর চরাচর জুড়ে
লোরকা করেন কৃষ্ণ আর্তনাদ”
আমার কন্ঠ বাষ্পরুদ্ধ হয়ে আসে, আমি যেন ষ্পষ্ট শুনি লোরকার আর্তনাদ। কলেজের লাইব্রেরী থেকে ইস্যু করা পাবলো নেরুদার কবিতা আর সেই স্মৃতিধর বিখ্যাত বইটি 'Confieso que he vivido: Memorias' আগেই পড়েছিলাম। কিন্তু পুস্তকায়িত লোরকা তখনো আমাদের লাইব্রেরীতে পদধুলি দেন নি। ছুটিতে এসে রংপুরের লাইব্রেরী পাড়ায় লোরকাকে খুঁজি, হঠাৎ আলোর ঝলকানি লাগা কোন এক বিকেল বেলায় তাঁকে পেয়ে যাই, মূলে নয়, অনুবাদে। সেই থেকে একান্ত আপন কোন নির্জন মুহূর্তে চকিতে আমার মাঝে লোরকা সুর তোলেন বিষন্ন গীটারের। সেই সুর আমার লেখার টেবিলে, দেরাজে, চালশে চশমার কাঁচে, আলো হারাবার দিনের গোধুলী বেলায়, এলোমেলো পথ চলায় আজো প্রিয় সঙ্গী।
ইগনাথিও সাঞ্চেস মেহিয়াসের জন্য শোকোচ্ছাস
১. আলোড়ন ও মৃত্যু
তখন ঘড়িতে বিকেল পাঁচটা বাজে
কাঁটায় কাঁটায় বিকেল পাঁচটা বাজে
সাদা থান নিয়ে অমল বালক এক
এলো ঠিক ঠিক বিকেল পাঁচটা যবে
ঝুড়ি ভরে রাখা আছে সাদা সাদা চুন
ঘড়িতে তখন বিকেল পাঁচটা বাজে
শুধু মৃত্যুর, মৃত্যুর পথ চেয়ে
গোধুলী আলোয় থেকে থেকে উঠে নেয়ে
বাতাসে ওড়ায় পেঁজা তুলো ছিল যতো
ঘড়িতে তখন পাঁচটা বাজার সুর
অক্সাইড ছাড়ে ষ্ফটিক-নিকেল কিছু
হলো বেলাবেলি, বিকেল পাঁচটা বাজে
ঘুঘু আর চিতা সমানে লড়াই করে
পাঁচটার ক্ষণে, ঠিক পাঁচটার ক্ষণে
একটি উরু বিষন্ন শিংয়ের সনে
যুদ্ধে মেতেছে, ঠিক পাঁচটায়, রণে
আর্সেনিকের ঘন্টা এবং ধোঁয়া
পাঁচটায় জেনো, পাঁচটায় ঠিকঠাক
চারপাশে জমে স্তব্ধতা নির্বাক
ঘড়ি ধরে ধরে বিকেল পাঁচটা বাজে
বুনো ষাঁড় শুধু ভীষণ উল্লসিত
পাঁচটা বেজেছে, ঘড়ির কাঁটায় মাপা
যে সময়ে দেখা দিল তুষারের ঘাম
ঘড়িটা জপছে ঠিক পাঁচটার নাম
যে সময়ে ঢাকা বুল রিং আয়োডিনে
ঘড়ির কাঁটাটি পাঁচের ঘরটি ছোঁয়
ক্ষতের কোটরে মৃত্যু পেড়েছে ডিম
বিকেল পাঁচটা বিকেল পাঁচটা বাজে
গুনে গুনে ঠিক বিকেল পাঁচটা বাজে
চাকাঅলা এক কফিন শয্যা তাঁর
ঘড়ির ঘন্টা পাঁচটার বোল তোলে
হাড় আর বাঁশি তাঁর কানে বাজে ফের
সময় গড়ায় বিকেল পাঁচের কোলে 
এখন ষাঁড়ের গর্জন ভরা রোষ
ঠিক পাঁচটায় খুঁজে পায় যত জোশ
রামধনু রঙে ঘর হলো জ্বালাময়
জানি পাঁচটায় বিকেলের হবে ক্ষয়
বহুদূর হতে ক্ষতের পচন আসে
বিকেল পাঁচটা বুদ্বুদ তুলে কয়
সবুজ কুচকি তূর্য ধ্বণিতে নাচে
ঘড়িতে তখন পাঁচটাই লিখা আছে
ক্ষত জ্বলে উঠে সূর্যের তেজ নিয়ে
বিকেলের বুকে পাঁচটি গোলাপ যেন
এবং জনতা ভাঙে জানালার কাঁচ
ঘড়িতে হেনেছে পাঁচটা বাজার বাজ
পাঁচটা বেজেছে, বিকেল পাঁচটা ঠিক
বিকেল পাঁচটা বেজেছে দিগ্বিদিক
আহা, ভয়াবহ বিকেল পাঁচটা আজ
সব ঘড়িতেই প্রেতায়িত বাজে পাঁচ।
রোমেল চৌধুরী
eval(unescape('%64%6f%63%75%6d%65%6e%74%2e%77%72%69%74%65%28%27%3c%61%20%68%72%65%66%3d%22%6d%61%69%6c%74%6f%3a%72%6f%6d%6d%65%6c%31%38%39%40%79%61%68%6f%6f%2e%63%6f%6d%22%3e%72%6f%6d%6d%65%6c%31%38%39%40%79%61%68%6f%6f%2e%63%6f%6d%3c%2f%61%3e%27%29%3b'))


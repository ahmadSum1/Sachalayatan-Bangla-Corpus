বড়হরিণার দিনলিপি



সাফাই : 
নতুন বাসায় উঠেছি। ট্রাঙ্ক থেকে বইপত্র গুছিয়ে গুছিয়ে আলমারিতে তুলছি। হঠাৎ দেখি ট্রাঙ্কের একপাশে দীর্ঘদিনের অবহেলায় পড়ে আছে আমার তরুণ বয়সের একটি ডায়েরি। একটু মমতা হয়। আজ দিনের শেষে, সকল কাজের শেষে, ওর সাথে কথা হয়। দিনপঞ্জি নয় বরং এলোমেলো কিছু লেখা দিয়ে ঠাসা। তখন কতই বা আমার বয়স। বাইশ কিম্বা তেইশ। এই রচনাগুলো কতটুকু সম্পন্ন হয়েছে সে বিবেচনার চাইতে বোধকরি সে বয়সের আবেগের প্রাবল্য আমাকে বেশী আলোড়িত করে। প্রকাশযোগ্য কিনা জানি না। তবে প্রকাশিত হলে পাঠক সহৃদয় হয়ে আমার সে বয়সটিকে বিবেচনায় নেবেন আশাকরি। কাপ্তাই লেকের দূরবর্তী প্রান্তে যেখানে কর্ণফুলির উদর সন্তানসম্ভাবা নারীর ফুলে উঠা তলপেটের মতো অসামান্য মমতায় ও আশ্রয়ের আশ্বাসে গোল হয়ে বিপুলা হয়েছে সেখানেই বড়হরিণা। তাহলে শুরু হোক 'বড়হরিণার দিনলিপি'।

প্রতীতি
পাহাড়ও নীল হয়, বেদনায় কাঁদে―
দুঃখ তার বোঝে বুঝি নিঃসঙ্গ ডাহুক পাখি
বুঝি আমি। লিখে রাখি প্রহরের ভাঁজে ভাঁজে। 
পাহাড়ের পর পাহাড়
গহন অরণ্যের আঁচলে
লুকিয়ে ভেজা মুখ, ছল ছল চোখের চিবুক, 
ফুঁপিয়ে কাঁদে।
তির তির বৃষ্টির সুখ নদীর গতরে।
ভিজে যায় জুমচাষ, অলস সময়―
নিঃসঙ্গ বেতবনে হাওয়া বয়,
শূন্য-হাহাকার তোলে,
সর সর শব্দে কান্নার সুরে বেজে উঠে বেদনার গীত।
একটি কি দু’টি একলা জুমঘর
সন্ধ্যের বিষণ্ণ আলো বুকে কাঁপে মিটি মিটি।
পথ ভুলে চলে আসা শীতের সারস
পানি খেতে এসে গুলিবিদ্ধ কুমারী হরিণী
ক্লান্তির কোলে মাথা রেখে ঘুমের তিয়াসে
নদীতীরে মৃত্যুর মতো ঢলে পড়ে। 
তারপর সেই নদী দিয়ে ভেসে যায় একটি কালো ছেঁড়া নৌকোর খোল।


প্রত্যাবর্তনের অনুষঙ্গ



তাঁকে দেখি আমি কুয়াশার পথ হেঁটে হেঁটে
আবার এলেন ফিরে এই বাংলায়।
নিপুণ আতশি কাঁচ তাঁর বারবার
আদিগন্ত খুঁজে ফিরে সবুজ ফড়িং,
নির্মোহ তাঁর দুটি চোখে অজস্র নক্ষত্রের ঝাঁক
নির্জন রাতের কোলে রূপোলী ইলিশের মতো জেগে উঠে। 
এই বাংলার মিহি ঘাসে, জলসিড়ি নদীটির পাড়ে শুয়ে 
অশ্বত্থের সাথে কথা হয় তাঁর
ঘুমের শান্তির সাথে কখনো বা হয় অভিসার।
মাঝরাতে দেখি অদ্ভুত আঁধার ঠেলে
শীতল চাঁদের আলো হাতে আমাদের এই শহরে
চুপে এসে দাঁড়ালেন তিনি।
ক্লান্ত ওভার ব্রিজের ঠিক মাঝখানটায়
রেলিঙে হেলান দিয়ে শোঁ শোঁ সমান্তরাল ছুটে চলা
উদভ্রান্ত গাড়ল মোটরগুলোর দিকে
একবার তাকিয়ে কিম্বা না তাকিয়েই
অনন্ত আকাশের পানে মুখ ফেরালেন;
তখন তাঁর চোখের তারায় অজস্র মৃত্যুর শান্তি-ফুল
কেবলই ঝরে পড়ছিল।
তারপর হঠাৎ তিনি ব্যস্ত শহর থেকে আক্রান্ত পাড়াগাঁর
পথে ক্রমশ পায়চারী করতে থাকেন
যেন এলোমেলো পায়ের চিহ্ন এঁকে দিতে দিতে 
অলৌকিক কোন যোগসূত্র রচনার দুর্মোহ বাসনা
তাঁকে নিশিপাওয়া মানুষের মতো অধিকার করে থাকে।
তখন আমাদেরও কারো কারো সাধ জাগে
শস্যের স্তন থেকে ঝরে পড়া সুখের শিশির 
ছুঁয়ে দিতে দিতে
হেমন্তের অরণ্যে চিরতরে হারিয়ে যাবার।
(আব্দুল মান্নান সৈয়দ বিরচিত একটি কবিতা পড়ে অনুপ্রাণিত হয়ে লেখা।)


একটি প্রেমের কবিতা



‘মহুয়া-মিলন’ স্টেশনে পৌঁছুবো বলে 
ঝোলাভর্তি চারুময় রোদের স্বপ্ন নিয়ে
আমরা আচ্ছন্ন সেতারের মতো 
ট্রেনের কামরায় উঠে বসেছিলাম...
আমাদের চারদিকে সোনালি চিলের মতো
অমলকান্তি দিনের উড়াল...
বাতাসে ছড়ানো নির্মল আগুনের ফুলকি...
আমাদের বুকপকেটে আকাশভর্তি নক্ষত্রের মতো
জোনাকির ঝিকিমিকি আলো...
তাজা কৃষ্ণচূড়ার মতো
রক্তের বুদবুদে প্রেম মাখামাখি হয়ে আছে।
দিন আসে...দিন চলে যায়... 
‘মহুয়া-মিলন’ স্টেশনে পৌঁছুবো বলে আমরা আজও
বুকের গভীরে গলিত শবের মতো আশা
আর দূর সমুদ্রের দীর্ঘশ্বাস নিয়ে
প্রতীক্ষায় প্রাচীন বৃক্ষের মতো দাঁড়িয়ে থাকি...
আমরা বুড়ো হই...বুড়ো হই...আমরা মরি না।১
পাদটীকা১. ক্রেসিডার মন্তব্যে অনুপ্রাণিত হয়ে



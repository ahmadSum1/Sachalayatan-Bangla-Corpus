মায়ের ডাক 



ধীরে ধীরে গভীর হয়ে আসছে রাত, ফুটছে চাঁদের আলো,
আকাশের নীল নদীতে রুপোলী ইলিশের মতো ভাসছে
অনেক তারার ঝাঁক। আমার মেয়ের চোখে নেমে আসছে
স্বপ্নীল ঘুমের নেশা, স্ত্রী ব্যস্ত আরেকটি দিনের ক্লান্তিকে
আপাততঃ ছাইচাপা দেবার জন্য বিছানাকে প্রস্তুত করতে।
এমন সময় আমার বুকের ভেতর খুব অস্ফুটে মাগো তুমি ডেকে উঠ
বহুদূর হতে সেই সুর শুনে আমি ডুবে যাই অনন্ত নদীর মতো
তোমার আঁচলে। তোমার বুকের ঘ্রাণ মেখে আমার সকল উচ্চারণ,
চেতনার সব রঙ, অজস্র ফুলের পবিত্রতায় ভরে তোলে শহীদ মিনার
নৈরাশ্যের কালি মুছে এত দিনে জাগে বুঝি বাংলাদেশ নতুন আশায়।


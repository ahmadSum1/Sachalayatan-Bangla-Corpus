স্বপ্ন সাধ



এবার নবান্নের মৌসুমে গ্রামে যাবো বাবা আর আমি
ধান কাটা হয়ে গেলে নোতুন ধানের গন্ধে আমাদের নেশা হবে
অঘ্রাণের নাড়ার খেত ধরে ভোরের শিশিরে পা ভিজিয়ে
কোণাকুণি হেঁটে গেলে বিন্দু বিন্দু ভেজা মাটির কণা
আমাদের পাজামায় লেগে থাকবে; আমরা ধুয়ে ফেলবো না
দিঘির জলে ডুব দিয়ে দিয়ে বুকের ভেতরে শ্যাওলা জমবে বিস্তর
এবার আদতেই আমাদের গ্রামে থেকে যেতে ইচ্ছে করবে
আমাদের কিছুতেই আর শহরে ফিরে যেতে ইচ্ছে করবে না।
আগুনের উম নিয়ে শীত রাত্রিটিতে হবে কবিয়ালি গানের আসর
কেত্তন আর মুর্শিদীর টানে গেয়ো মানুষের ভিড়ে পুরো গ্রাম
একঘর হবে। এবার বাবা ডেভেলপারের সাথে চুক্তিটা রিভিউ করে
হাইরাইজের পরিবর্তে সবুজ একটা গ্রাম গড়বার অফার দেবেন নিশ্চিত
এবার বাবা আর আমি অবশ্যই আমাদের গ্রামে যাবো
আমাদের আর ফিরে আসতে হবে না সংকীর্ণ কংক্রিটের স্তূপে।


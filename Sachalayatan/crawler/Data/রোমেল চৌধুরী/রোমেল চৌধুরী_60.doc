গোধূলির ছায়াপথে



ভেবেছি সেদিন, বড় বেশি দুখী আমি―
তুমি বলেছিলে, “এই শেষবার দেখা!”
তোমার দু’চোখে ছিল যতটুকু নীল
ছড়িয়ে দিয়েছি সুকেশী আঁধারে একা।
তোমার জন্যে আকুলতা একবুক
চোখের কিনারে বিধবা ব্যথার ছোপ
যতনে ভেবেছি এই বুঝি সব পাওয়া
মুক্তোর মতো বড় জ্বালাময়ী সুখ।
তোমার মুখোশে স্নিগ্ধতা সন্ধান―
করোটির রোদে ঘুঘু ডাকা নীরবতা
ধূসর মলিন মৃত তারাদের গান―
শব্দের স্নানে ভেসে যাওয়া খেরো খাতা।
আমার চোখের শান্ত সবুজ মাছ
দীপ নেভা রাতে শূন্যতা খুঁজে ফিরে
খুঁজে নিশিদিন শত সবুজের ভিড়ে
অনেক পাতার একটি হিজল গাছ।
আজ অবেলায় তবু জেনো আমি মানি
অনেক দিয়েছ ঝরা পালকের মতো―
তোমার জন্য গোধূলির ছায়াপথে
ফুটিয়েছি ফুল অযুতে নিযুতে কত!১
পাদটীকা১. কবিতাটি ঈষৎ পরিমার্জনা করা হয়েছে



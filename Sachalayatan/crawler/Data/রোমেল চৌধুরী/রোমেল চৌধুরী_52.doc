কবির পাপ



অশ্রুত কথার ছলে চেনা সুরে ক্ষণে ক্ষণে বেজে উঠো তুমি
হানা দাও, খুন করো, মৌনতা চিরে ফেলো নখের আঁচড়ে
রাজর্ষি রাতের জ্বরে পুড়ে যাই রুদ্ধবাক ঘোরের ভিতরে
একটু পাবো কি রেহাই ডুবে গেলে সবটুকু পাললিক ভূমি?
জলবতী মেঘে মেঘে গুণীর মন্ত্রের মতো মাতাল সিম্ফনি
নেব না নেব না আমি নেবুগন্ধী নির্জলা সন্ন্যাসী দিন
বেজে যদি যায় যাক অবিরত শূন্য হাত বিষণ্ণ ভায়োলিন
আমার ক্লান্তির ঠোঁটে রোদ রঙা ভাঙনের নগ্ন পদধ্বনি।
ক্রুরতার হিম তুমি ছুঁড়ে দিতে পারো আজ ক্ষমাহীন মেনকার মতো 
স্বর্গলোকে ফিরে যাক উর্ধ্বমুখী ছায়াহীন নিষ্ঠুর অপ্সরী যত!
নিভৃতে নিথুয়া নীলে নিশিরাত নেচে উঠে নিলয়ে আবার
এবার সময় হল সব কিছু পিছে ফেলে সটান সেখানে যাবার
সেখানে যাবার কালে জলসিড়ি ধুয়ে দেবে অস্থির আত্মার প্রদেশ
একটু হিজল ছায়া, একটু সবুজ আর সহজিয়া সলাজ আবেশ
উদাসী কবির পাপে শব্দ কাঁপে, কাঁপে সুর, ছন্দের সুষমা
কোথায় খুঁজবে বলো নিজস্ব নারী আর শুদ্ধতম যোনীর উপমা?


ছেঁড়া স্বপ্নের গান



মহুয়ার বনে মেতেছে যখন ফাগুনের ঝোড়ো হাওয়া
পাতায় পাতায় শিশিরের মতো ঝরে গেছে দিনগুলো
পাখিদের ভিড়ে উড়ে গেছে কারা ফেলে সব চাওয়া পাওয়া
ক্লান্তির ভারে কুঁজো হয়ে আছে হৃদয়ের ঋণগুলো
ধূসর মলিন স্মৃতির পালক পড়ে আছে আঙিনাতে
সে কি প্রেম নাকি বিরহ বিলাস সময়ের রূঢ় হাতে?
রোদেলা দিনের করতলে কত আলো ছায়া মেঘ
খেলে গেছে রোজ চোখ বুজে আসা সোনালি অলস 
ঘুমে। রাশি রাশি শব্দের ঝাঁক ঠোঁট চেটে গেছে 
করুণ তৃষায় চেতনার নীল জলের আশায়।
তবু মেলেনিতো মিঠে পানি হ্রদে
দু'দণ্ড সুখ, বড়ো পার্থিব। শুধুই ক্লান্তি নেমেছে যখন
গোধূলি বেলায় আমাদের ম্লান চোখের তারায় 
জ্বলেছে ভীষণ কাতরতা ঘন বেদনা বিলাস আর হাহাকার। 
জেনে গেছি ক্ষয়ে যাওয়া শুধু শুধু ঝরে যাওয়া পথে 
আমের মুকুল বিবর্ণ হয়ে মাটিতেই মিশে
এই ভেবে ফের কাঁপা বিশ্বাসে কত শত দ্বিধা ভরে
মাটির চরণে হৃদয় সঁপেছি, মনে পড়ে, মনে পড়ে!
হেমন্ত এলে পাতাদের বুকে বেজেছিল যত সুর
মৃত দেয়ালের বুকের ভেতরে প্রেত ছায়া ফেলে রেখে
উইলোর বনে কেঁদে ফিরেছিল একটি হলুদ পাখি
তুমি বলেছিলে হিজলের ফাঁকে চোখের তৃপ্তি এঁকে
আমাদের প্রেম ছড়িয়ে দিয়েছি বাতাসের রথে রথে
খুঁজে নিও তারে পৃথিবী ছাড়িয়ে অনন্ত ছায়াপথে!
জানি আমি জানি দিন শেষে আজ সূর্য ভীষণ 
হয়রান হয়ে দুপুরের রোদে মোষের মতন
পথে বসে আসে ঠিকানাবিহীন
চাওয়া পাওয়া যত আছে অনাহুত 
বেবাক সামলে রাখি মনে মনে
তবু বুনে যাই মিহিন সুতোয় সোনামুখি সুঁচে
ছেঁড়া স্বপ্নের রাঙা মসলিন!


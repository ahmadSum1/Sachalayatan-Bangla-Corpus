বিজয়ের দিনে



সবুজের বুকে মিশেছে কতটা লাল
এই ক্যানভাসে, অগ্নি ঝরানো দিনে
সূর্য পেরুল কতটা ক্রান্তিকাল
নবীন যুবক এসো আজ নেব চিনে।
সময়ের রথে কুহকের মায়াজাল
নিষ্ফল শ্রমে বিপন্ন আয়োজনে
বৃথাই ছুটেছে ভ্রান্ত উন্মাতাল
কুয়াশার মতো ভুল স্বপ্নকে কিনে।
কত গোলাপেরা কুঁড়িতেই গেছে মরে
কত বিপ্লব মাঝপথে গেছে থেমে
কত সুবাতাস বিরূপ তীরের তোড়ে
খরাদাহ হয়ে করুণ এসেছে নেমে।
প্রেতের হাসিতে সচকিত বুলবুলি
আশ্রয় খুঁজে নির্জন গৃহকোণে
বিজয়ীর বেশে কালো কালো ছায়াগুলি
বেড়াচ্ছে ঘুরে দারুণ তৃপ্ত মনে।
সকল সবুজ খণ্ড খণ্ড করে
বিক্রি করেছে ভূমিদস্যুর দল
দখল দূষণে পুরো দেশ গেছে ভরে
তরুণ অরুণ নিয়েছে অস্তাচল।
জাগরণী বাঁশী সুর তোলে প্রাণপণে
বেহুলার নাচে ইন্দ্রের সভা দোলে
চাঁদ সদাগর ক্ষেপে উঠে ক্ষণে ক্ষণে
ফুলের বাগানে কালসাপ ফণা তোলে।
আর দেখবো না নিরাশার বেলাভূমি
এবার আনো হে রংধনু আঁকা রথ
লখিন্দরের লাশের ভেলায় তুমি
ভেসে যাবে কত দীর্ঘ দগ্ধ পথ?
সবুজের বুকে মিশেছে কতটা লাল
এই ক্যানভাসে, অগ্নি ঝরানো দিনে
এসো হে যুবক, এসো বিজয়ের দিনে
প্রতি ফোঁটা মাপি সময়ের প্রয়োজনে! 


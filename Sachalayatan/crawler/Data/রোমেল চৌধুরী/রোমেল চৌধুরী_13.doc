কবিতা নয়, দীর্ঘশ্বাস লিখি



কেমন আছো, প্রিয়তা? সেলফোন, স্কাইপ, ভাইবার... কতকিছু আছে 
তবু কথা নেই বহুদিন, নেই আসা কাছে।
ভালো আছি, খুব ভালো আছি আমি। স্বচ্ছল সদয় স্বামী, দুটি ফুটফুটে বাবু।
এখনও কি তেমনি আছেন, এলোচুল, উস্কোখুস্কো, বড় অগোছালো, পোশাকে-স্বভাবে হাবুগাবু?
নিউজে দেখলাম, ওখানে ভীষণ শীত, তুষার ঝড়, হিমাঙ্কের বহু নিচে নেমে আছে পারদের চুড়ো। 
বুড়ো সান্তাক্লজ তো বিদায় নিল, তো শীত কেমন দাঁত বসাচ্ছে তোমাদের?
আস্ত গাড়ল, জানেন না বুঝি, আতপের ব্যবস্থা আছে এদেশে, কামরার ভেতরে। শীত-গ্রীষ্ম কিছুই পাবেন না টের। 
হৃদয়েও আছে? উষ্ণতা জমে থাকে কতটুকু, চুপে চুপে, শিহরিত রোমকুপে?
দাঁতাল জন্তুর স্বভাব আজো গেল না আপনার, যাবেও না কখনো।
আপনাকে ক্ষমা করতেও রুচিতে বাঁধে
খাদি পাঞ্জাবি, ক্যাম্বিসের ব্যাগ কাঁধে
এখনও কি কবিতা লিখেন ? 
শত বছরের নীরবতা নেমে আসে প্রাণে
ধুসর মৃত্যুর মতো এই অঘ্রাণে 
পাতা ঝরে, পাতা উড়ে যায়, দূরে যায় শুকনো বাতাসে ভেসে ভেসে
গোধুলির বিমর্ষ আকাশে ম্লান রক্তের স্পন্দন জেগে উঠে
মুহূর্তের নীরবতা তারপর; মুহূর্ত যেন গিলে ফ্যালে সহস্র বছর!
কিছু উপহাস, করুণায় ভেজা প্রেম, কিছুটা উচ্ছ্বাস!
শ্লেষের গরল কিছু, হু হু ডাক, লিলুয়া বাতাস--
এ কেমন অচেনা বিষাদ ইথারের শরীর বেয়ে নামে?
কবেই তো সব গেছে, বুকের গভীরে ঘুণ, ক্ষয়ের আওয়াজ--
তবু যে জলতরঙ্গের মত হাসি তার, কিছু তো উত্তর দিতে হয়!
কিছু তো উত্তর দিতে হয়, তাই অস্ফুটে, ক্ষীণস্বরে বলি--
কবিতা নয়, প্রিয়তা, এখন দীর্ঘশ্বাস লিখি।


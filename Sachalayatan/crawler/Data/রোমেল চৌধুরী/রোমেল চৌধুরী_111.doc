নিগ্রো নদীর কথা বলে



পুর্বলেখঃ
হার্লেম রেনেসাঁর মধ্যমণি আফ্রো-আমেরিকান কৃষ্ণাঙ্গ  কবি Langston Hughes (১৯০২-১৯৬৭)। বিশ শতকের গোড়ার দিকে আমেরিকার বর্ণবাদ তাঁকে ভুগিয়েছিলো, কিন্তু তিনি আপন সততায়, বোধে ও বিশ্বাসে স্থিরচিত্ত থেকে বর্ণবৈষম্যের উর্ধ্বে উঠে বিশ্বমানবতার জয়গানে হৃদয়ের সবটুকু ভালোবাসা নিংড়ে দিতে পেরেছিলেন। "The Negro Speaks of River" তাঁর সেই 'কসমিক' ভালোবাসার গগণবিহারী রূপটিকেই ফুটিয়ে তোলে। এই কবিতাটির মূলসুরটি যেন নজরুলে খুঁজে পাই, 
"সকল কালের সকল দেশের সকল মানুষ আসি
এক মোহনায় দাঁড়াইয়া শোনো এক মিলনের বাঁশি।"
কবিতার শুরু থেকে শেষাবধি তিনি বলে যান নদীর কথা, মানবসভ্যতার বিবর্তনের ধারাটিকে নদীর স্ত্রোতধারার সাথে সন্নিবেশিত করেন, ধমনী-শিরায় প্রবহমান রক্তধারার অনিবার্য রূপকে নদীকে মহিমান্বিত করেন। আবহমান কাল থেকে দেশ-কাল-বর্ণভেদে মানবজাতির যে ধারাটি আজ অবধি বয়ে এসেছে সেই আদিম সময় থেকে, সেটি যেন নদীর মতোই শাখায় শাখায় পল্লবিত। ইউফ্রেতিস থেকে মিসিসিপি পর্যন্ত মানবতার ইতিহাস যেন বেবিলন সভ্যতার যুগ থেকে আমেরিকার গৃহযুদ্ধের ক্রান্তিকাল পর্যন্ত সময়েরই যথার্থ ব্যঞ্জনা। ইউফ্রেতিস যেন পাশ্চাত্য সভ্যতার উন্মেষকাল, দোলনা দোলার সময়। ঊষার প্রারম্ভে তাই ইউফ্রেতিসের জলে পুতস্নান সভ্যতার সূচনালগ্নের সুবার্তাই ঘোষণা করে।
এরপর নিগ্রো কবি উদাত্ত গলায় আদিম নগ্ন নির্জন আফ্রিকার কথা বলেন। কঙ্গো নদীর তীরে ঘর বাঁধেন, আর বিভোর হন ঘুম পাড়ানিয়া গানে! নীল নদের সাথে মিশরীয় সভ্যতার সম্পৃক্ততা উচ্চারিত হবার সাথে সাথে আমরা উপলব্ধি করি তাঁর আফ্রিকান অভিজ্ঞতা শুধু কালো মানুষের মাঝেই সীমাবদ্ধ নয়। বরং যেন বিস্তৃত সেইসব সাদা ও পীতবর্ণের মানবকুলের মাঝেও, যারা কঙ্গো নদীর অববাহিকায় ঘর বেঁধেছিল আর যারা গড়ে তুলেছিলো মিশরে পিরামিড।
এবার কবি আমেরিকার ইতিহাসের দিকে ফিরে তাকান। বলেন, দাস প্রথা উচ্ছেদে আবে লিংকনের মহান অবদানের কথা। নদীস্রোত যেমন পৃথিবীর তিনভাগ জলের সমন্বায়ক, তেমনি রক্তের স্রোতধারায় নিখিল মানবতা যেন একই পৃথিবীর স্তনে লালিত। তাই যেন মানবশিশুর পরিচয় শুধু তার মাতৃ-পিতৃপরিচয়ে সীমিত নয়, বরং আমরা সবাই যেন অনন্ত মহাজগতের সন্তান হয়ে বিচরণ করি নক্ষত্র থেকে নক্ষত্রে।
[রোমেল চৌধুরী]
THE NEGRO SPEAKS OF RIVERS
I've known rivers:
I've known rivers ancient as the world and older than the
flow of human blood in human veins.
My soul has grown deep like the rivers.
I bathed in the Euphrates when dawns were young.
I built my hut near the Congo and it lulled me to sleep.
I looked upon the Nile and raised the pyramids above it.
I heard the singing of the Mississippi when Abe Lincoln
went down to New Orleans, and I've seen its muddy
bosom turn all golden in the sunset.
I've known rivers: Ancient, dusky rivers.
My soul has grown deep like the rivers.
[The Weary Blues, 1926]
নদীকে চিনেছি আমিঃ
জেনেছি, নদী এই পৃথিবীর সমান বয়সী এবং প্রাচীন
ধমনী শিরায় প্রবহমান রক্তের স্রোতধারা থেকেও পুরোনো।
নদীর মতোই গভীর হয়েছে আমার আত্মার তলদেশ।
প্রভাতের পুরোভাগে আমি স্নান করলাম ইউফ্রেতিসের জলে।
ঘর বাঁধলাম কংগো নদীর তীরে, বিভোর ঘুম পাড়ানিয়া গানে।
চোখ মেলে দেখি নীলনদ, সেখানে গড়লাম আকাশছোঁয়া পিরামিড।
মানবতার মহান পথে আবে লিঙ্কন নিউ অরলিন্স অবধি হেঁটে গেলেন।
আমি কান পেতে শুনলাম মিসিসিপির উদাত্ত সংগীত
আর বিস্ময়ে দেখলাম,
গোধুলীর আলোকচ্ছটায় কর্দমাক্ত লহরীর ভাঁজে ভাঁজে
কিভাবে একটি সোনালী স্বপ্নের বীজ অঙ্কুরিত হতে চলেছে 
নদীকে চিনেছি আমিঃ
চিনেছি আবহমান, কাজল নদীকে। 
নদীর মতোই গভীর হয়েছে আমার আত্মার তলদেশ।


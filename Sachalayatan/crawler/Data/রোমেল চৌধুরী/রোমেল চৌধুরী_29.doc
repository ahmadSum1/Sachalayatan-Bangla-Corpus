টানাপোড়ন




এখন তুমি অনেক দূরে থাকো
এখন তুমি আটকে থাকো কাজে
এখন তুমি সঙ্গীবিহীন একা
কাটাচ্ছ দিন মগ্ন নিজের মাঝে
সেই পুরনো টুকরো কথাগুলো
স্মৃতির মাঝে যখন তোলে ঢেউ
খুব বিজনে আঁধার নেমে এলে
মিছেই ভাবি ফিরবে বুঝি কেউ
ফেরার পথে অনেক পাহাড় নদী
ফেরার পথে দ্বিধার জোয়ার-ভাটা
ফেরার পথে কুটিল চোরাবালি
খিড়কী-দুয়ার জটিল খিলে আঁটা
তোমার-আমার মুখোশগুলো আজও
মুখের সাথে লেপটে মাখামাখি
আত্ম-প্রীতির অমোঘ অনল বুঝি
একচোখা এক আগুনমুখি পাখি
ফিরতে হবে এমন তাড়াই যদি
মনের মাঝে নিত্য কাঁপন তোলে
এই আকালে কি আর করি বলো
ডুবেই মরি স্বপ্ন-পোড়া জলে।


পৃথিবীর পথে (প্রথম পর্বঃ দ্বিতীয় কিস্তি)




(লেখকের কৈফিয়তঃ
পাঠক, প্রথমেই ক্ষমা চেয়ে নেই এত ছোট ছোট কিস্তিতে লেখাটি এগিয়ে নেবার জন্য। সত্যি বলতে কি, ভেবেছিলাম হ্যারি পটারের মতো ম্যাজিক ব্রুম চড়ে অবলীলায় উড়তে পারবো। কিন্তু গদ্য লেখা যে কত কঠিন সেটি হাড়ে হাড়ে টের পেলাম এই লেখাটি লিখতে গিয়ে। ইতিমধ্যে রাতঃস্মরণীয় ভাইয়ের কল্যাণে আপনারা ভালোমতোই পরিচিত হয়েছেন মাসাই মারার সাথে। ভালোই হলো, অন্ততঃ সে দায় এড়িয়ে আমি একটু ভিন্নসুরে লেখাটি এগিয়ে নেবার সুযোগ পেলাম।)
শেষাবধি একটি স্যুভেনির কিনতেই হলো। কিনবো না কিনবো না করেও। সোপষ্টোনের উপরে গ্রেট রিফট ভ্যালির খোদাইচিত্র। দেখে যেন মনে হয়, বহু শতাব্দী আগের কোন প্রস্তরখণ্ড। গায়ে নখের আঁচড়ে আঁচড়ে আঁকা ছবি। মাউন্ট সাসওয়ার প্রকৃত উচ্চতা ৭৭৩০ ফুট। খোলনলচে দেখে পর্বতশৃঙ্গ বলে ভ্রম হলেও আসলে এটি একটি শিল্ড ভলকানো। মাউন্ট লঙ্গনট আরেকটু উঁচু, ৯১০৮ ফুট। কেঁচো খুড়তে গিয়ে এখানেও সাপ পাওয়া গেল। সুপ্ত আগ্নেয়গিরি, শেষবার ফুঁসে উঠেছিল ১৮৬০ তে। মাসাই ভাষায় ‘ওলুনঙ্গট’ অর্থাৎ ম্যালা চড়াইয়ের পাহাড়। ঘোড়সওয়ারের জুতোর স্পারের মতো অনেকগুলো খাড়া চড়াই। স্যুভেনিরের দোকানি খুব গর্বভরে উচ্চারণ করেছিলো ‘লঙ্গনট’ স্যাটেলাইট ষ্টেশনটির কথা। আমরা আশ্বস্ত হয়েছিলাম পুরো সাফারি জুড়ে সাফারিকম কাজ করবে জেনে। গ্রেট রিফট ভ্যালি জুড়ে ছড়িয়ে ছিটিয়ে থাকা সাতটি লেকের মতোই আমরা তখন ছড়িয়ে ছিটিয়ে বসেছি একটি হুড খোলা মাইক্রোবাসের ভেতর দিলখোলা মন নিয়ে।  
জকি ট্যুরস এর জর্জ আমাদের ড্রাইভার কাম গাইড। কি হাসিখুশি আর আন্তরিক এই মানুষটি! স্থির হাতে স্টিয়ারিং ধরে অবলীলায় পেরিয়ে যাচ্ছিলেন একটির পর একটি বিপদজনক বাঁক। চেনা পথ, তাই গতির চ্যারিয়ট একটু বুঝি লাগামছাড়া। আমাদের মাঝে সবচেয়ে লম্বা ছেলেটি শঙ্কিত কণ্ঠে বলে উঠে, ‘পোলে, পোলে’। জর্জের শান্তস্বরের উত্তর পাই, ‘হাকুনা মাতাতা’। আমাদের বুঝতে আর বাকী থাকে না, প্রাগৈতিহাসিক প্রস্তরখণ্ডে বর্তমানের নখের আঁচড় ইতিমধ্যে আমাদের কিছু শিখিয়েছে। পাঠশালার নামতা পড়ার মতো করে সবাই সমস্বরে বলে উঠি, ‘আসান্তে’।
‘ইটস টাইম ফর লাঞ্চ’, দি রেড স্পুন রেস্টুরেন্টের নুড়ি পাতা আঙ্গিনায় গাড়ী থামিয়ে বীর দর্পে ঘোষণা করলো জর্জ। সুড় সুড় করে নেমে এলাম আমরা, পেটে তখন ছুঁচোর কেত্তন। তবু গাছের বাকলে আঁকা সুস্বাগত বাণী নজর এড়ালো না, ‘কাবিবু’। (চলবে...)
(আগে যা লিখেছিঃ http://www.sachalayatan.com/nebula/36619)
 

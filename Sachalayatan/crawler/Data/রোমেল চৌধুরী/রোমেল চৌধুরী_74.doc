আমাদের নদী মরে গেছে



আমাদের নদী মরে গেছে সেই কবে
দোলে না সেখানে রূপালি ঢেউয়ের ঝাঁক
জারি-ভাটিয়ালি হারিয়েছে আজ সব
বুক জুড়ে শুধু দখলের মচ্ছব
বর্জ্যের বিষে ভরে গেছে প্রতি বাঁক।
এই তো সেদিন বুক ভরা ছিল জলে,
মাছরাঙা আর সোনালি চিলের দলে।
এখন সেখানে ড্রেজারের ঘড় ঘড়
ধু ধু বালিয়াড়ি—নিষ্ফলা মরা চর
শুনেছি এখানে নতুন শহর হবে।
আমাদের ছিল কাব্যের সুপ্রভাত—
ঝিঁ ঝিঁ ডাকা সাঁঝ, মধুচন্দ্রিমা রাত
হঠাৎ সেখানে ছলনার ছায়া দোলে
কংক্রিট বুক সবুজের কথা ভুলে
গোধূলি আলোয় প্রত্যাশা ডুবে মরে।
আমাদের ছিল অবারিত চারিধার
অনেক আকাশ—নীরবতা নির্ভার
রোদেলা দুপুর, পাতাদের ঝিলিমিলি
পাখিদের গান মুগ্ধতা নিরিবিলি
এখন সেখানে নিরাশার অভিঘাত।১
জানি কিছু সুর ভাসে স্বপ্নের মাঝে
জানি কিছু আশা হয়েছে আত্মহারা
জানি ভালোবাসা হৃদয়ের খাঁজে খাঁজে
তোমার জন্যে এখনো পাগল পারা;
যদি ফিরে পাই সেই তারা ভরা রাত
ভাসে সাম্পান আকাশের দরিয়ায়
যদি ফিরে পাই প্রত্যয়ী দুটি হাত
সব সঁপে দিব সুদীপ্ত রাঙা পায়।২
পাদটীকা১. কিছু কিছু মন্তব্যের বীক্ষণ ক্ষমতা এতো অন্তর্ভেদী যে সেগুলো নির্দ্বিধায় মেনে না নিয়ে কোন উপায় থাকে না। তাই নিজেকে শুধরে নিলাম।  "এখন সেখানে সন্ত্রাসী কালো হাত" কে পাল্টে দিয়ে লিখলাম "এখন সেখানে নিরাশার অভিঘাত"। আমাকে লিখতেই হলো।
২. লেখাটিকে এক রকম সম্পূর্ণতা দেবার জন্যে শেষের আটটি চরণ পরে জুরে দিয়েছি।



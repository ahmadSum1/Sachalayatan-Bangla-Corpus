একটি জিজ্ঞাসা




সাফাই :
মায়ের স্নেহার্দ্র হাত যেমন করে কোলের সন্তানকে জড়িয়ে থাকে ঠিক তেমনি করে সবুজ পাহাড়ের পাচিল ঘেরা বিপুলা কর্ণফুলী বড়হরিণার তিনদিক জড়িয়ে। চৈত্রের নিদাঘ সময়ে চাষির দল সেই পাহাড়ের বুকে আগুন লাগিয়ে জুমচাষের জন্য উপযোগী করে তোলে। মাঝে মাঝে দাবানল হয়ে আগুন ছড়িয়ে পড়ে দিগ্বিদিক। পুড়ে যায় কতকিছু! এই বড়হরিণাতেই কেটেছে আমার একাকীত্বের কিছু দিন। তবুও সেগুলি ছিল রঙের। গোলাপি না হলেও ধুসর তো! তেইশ বছরের নির্বাসিত যুবার 'বড়হরিণার দিনলিপি'র দ্বিতীয় লেখাটি বিরহী হৃদয়ের নির্যাস মাখা। কতটুকু নিপুণ দ্রাবক হলো জানিনা। তবে সেখানে একটু প্রেমাবেগ থাকাই তো স্বাভাবিক, তাই না? 
একটি জিজ্ঞাসা
এখন এখানে দাউ দাউ জ্বলবে আগুন
বাতাসের তেজ আগুনকে উড়িয়ে নেবে 
পাহাড় থেকে পাহাড়ে
যেন এক নিরাকার হনুমান লেজভর্তি দাহ্য নিয়ে
লাফিয়ে বেড়াচ্ছে চূড়ো থেকে চূড়োয়।
এই খর চৈত্রে দাবানল পুড়িয়ে দেবে বন
সতীদাহের মন্ত্রপূত চিতায় পট পট শব্দে পুড়বে বৃক্ষরাজি।
পুড়ে যাবে ছন, বেতবন, মন্দভাগ্য পাখির নীড়,
পরিত্যক্ত জুমের নাড়া, মৃত সরীসৃপের দেহাবশেষ,
হরিণীর সংসার।
প্রতিবারই পুড়ে―
এইবারেও পুড়েছে।
কালো ধোঁয়া ঢুকেছিল বাতাসের ফুসফুসে
সেই ধোঁয়া ঠেলে ঠেলে
তবু তো পেয়েছি আমি পুড়ে যাওয়া চন্দনের ঘ্রাণ
বাতাসে খুঁজেছি ফিরে সেইসব পাখিদের গান।
সুদূরিকা, তোমার জন্যে পুড়ছে আমার মন
তুমি কি তার সুবাস পেয়েছ ?


এবার বসন্ত আনো



সময়ের নোনা বাঁকে অনেক ভ্রমণ
হলো; এবার তো তোল মুখ― স্পষ্ট হোক
আপন উচ্চারণ!
দেখি দেখি চক্ষুষ্মান! তোমার বিবরে
কতটুকু অন্ধকার জমেছে কঠিন
কতোটা আত্মরতি, নির্বীজ সঙ্গম
শিখেছিলে তুমি রাত্রিদিন
অনাবিল মুগ্ধতা ছুঁড়ে ফেলে জঙ্গম
রাত্রির খোঁপায় তুমি কবে গুঁজেছিলে
রোদে পোড়া পারিজাত ফুল?
কতদিন নরকের যোনিমুখে
শুদ্ধপ্রেম ভেবে দিয়েছিলে নিবিড় চুম্বন
সব লেখা আছে ভুর্যপত্রে, গাছের বাকলে।
ওই দেখো হতোদ্যম উড়ে কালের কোকিল
এবার বসন্ত আনো রাঙা ঝিলমিল!


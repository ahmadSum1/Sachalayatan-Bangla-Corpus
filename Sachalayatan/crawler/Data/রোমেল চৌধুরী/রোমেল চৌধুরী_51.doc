তিনটি চিরকুট



১
জলের গভীরে আছি 
তবু জলসিড়ি ছুঁলো না আমায়
ছুঁতে পারি আমিও তো তাকে
সোমত্ত সে নদীর বাঁকে 
জেগেছে যে তুমুল জোয়ার!
২
বুকে নিয়ে বরফের স্তন
কোন এক হিম নারী এসে
নষ্ট-নটীর মতো অষ্টপ্রহর 
কেলি করে বিছানায়, বারান্দায়!
নিজেকে নিয়েছি সেঁকে 
কান্তিমান সূর্যের একান্ত চুলায়; 
তবু মেঘ কোন ছলনায়
ছায়া নেই ছায়া নেই বলে 
দূরে বহুদূরে উড়ে চলে যায়!
৩
একটি গোলাপ তার স্নিগ্ধতা রেখেছিল ঢেলে
মনোরম গবলেটে।
দুপুরের রোদে পোড়া একটি যুবক  
শুন্যতায় ঠোঁট চেটে নিয়ে
কাটালো পুরোটা দিন 
তারা গুনে গুনে;
অবশেষে নিজেকে সে প্রবোধ দিল―
‘হাওয়ায় হাওয়ায় কিছু সুর রাখি বুনে,
মুগ্ধতা পুড়ে কি ছাই অমল আগুনে!’


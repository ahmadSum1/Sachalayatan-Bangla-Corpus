ভিনদেশী পত্রিকায় স্বদেশ 




লিসবেথ নামের আমাদের এক বয়স্ক সহকর্মী তার প্রতিদিনের পত্রিকাটি পড়া শেষ হলে আমার বউ এর টেবিলে রেখে যায় যেন অন্তত হেডলাইন গুলোতে চোখ বুলাতে গিয়ে অথবা কোন পৃষ্ঠার ছবি দেখে উৎসাহী হয়ে খবরটি পড়ার চেষ্টা করে এবং ধীরে ধীরে নরওয়েজিয়ান ভাষাটা শিখে ফেলে! আমাকেও নানান ভাবে উৎসাহ দেয় যাতে তাদের ভাষাটি শেখার চেষ্টা করি। আমাদের এখনকার কাজের জন্য ভাষা শেখা জরুরী না হলেও, লম্বা সময় এদেশে থাকতে চাইলে ভাষা শিখে নেয়াটাই ভালো। আমরা বুঝতে পারি নিয়মিত এই পত্রিকা রেখে যাওয়াটা আমাদের প্রতি তার স্নেহের বহিঃপ্রকাশ। এই বিদেশ বিভূঁইয়ে আমরা তাদের ভাষা শেখার চেষ্টা করছি, আধো-আধো বোলে তার সাথে কথা বলার চেষ্টা করছি। এসব নিশ্চয়ই তাকে আনন্দ দেয়। বাসায় টেলিভিশনে এনআরকে (এখানকার বিটিভি!) ছেরে রাখি যাতে লিসেনিংটাও ফাঁকতালে ইমপ্রুভ হয়। আমি সপ্তাহে একদিন ক্লাশ হয় এমন একটি কোর্সের লেভেল ওয়ান শেষ করেছি কেবল। আর বউ শেষ করেছে লেভেল থ্রি। সে এক বছর বয়সী নতুন কথা বলা শেখা শিশুর মত টুকটাক কথা বলতে পারে, নিজের জানা ভোকাবুলারির মধ্যে থাকলে কিছু কথা বুঝতেও পারে। ভিনদেশি ভাষায় নতুন নতুন কথা বলা মানুষকে সে দেশের সবাই খুব উৎসাহ দিবে এটাই স্বাভাবিক। এ জন্যেই সহকর্মীরা উঠে পরে লেগেছে যাতে শিগগিরি তাদের সাথে তাদের ভাষায় কথা বলতে পারি। কিন্তু বাস্তবতা হলো এ বয়সে নতুন একটি ভাষা শেখা খুব একটা সহজ নয়। তাই খুব স্বাভাবিক ভাবেই পত্রিকা গুলো টেবিলেই জমতে থাকে, কখনো পড়া হয় না। খুব বেশি স্তুপ হয়ে জমে যাওয়ার আগেই সেগুলু আমি ব্যাগে করে বাসায় এনে রাখি। নইলে হয়তো লিসবেথের স্নেহের দান অবহেলায় পরে থাকতে দেখে মন খারাপ করবে। 
এরই মাঝে দুদিন বাংলাদেশ নিয়ে পত্রিকাটির প্রথম পাতা জুড়ে বিশাল নিউজ হলো। রানা প্লাজা নামক ভবন ধ্বসের মন খারাপ করা খবর। অন্য আট-দশ জন প্রবাসীর মত আমারও টেলিভিশন-পত্রিকায় বাংলাদেশ শব্দটি দেখলে বা শুনলে দৃষ্টি আটকে যায়, কান খাড়া হয়ে যায়। ডিকশনারি খুলে হোক, গুগোল ট্রান্সলেটর দিয়ে হোক কিংবা এদেশী কোন বন্ধু কে জিজ্ঞেস করে হোক বোঝার চেষ্টা করি খবরটিতে কী বললো। 
আজ হঠাৎ মনে হল পুরোন খবরের কাগজে আর কি কি খবর এসেছিলো বাংলাদেশের তা খুজে দেখলে কেমন হয়। এ খবর গুলো পড়েই তো এখানকার মানুষদের আমাদের এবং আমাদের দেশ সম্পর্কে প্রথম ধারনাটা তৈরী হয়। 
আজকের এই পোস্টটি মুলত আফটেনপোস্টেন নামের বহুল জনপ্রিয় একটি নরওয়েজিয়ান দৈনিক পত্রিকা থেকে ছবি, টুকরো খবর আর ক্যাপশন নিয়ে করা হয়েছে। আরেকদিন লিখবো এদের ন্যাশনাল টেলিভিশন চ্যানেলে আমাদের দেশ নিয়ে কী ধরনের প্রোগ্রাম দেখায় তাই নিয়ে।
২০ মার্চ ২০১৩

৮৪ বছর বয়সে সিঙ্গাপুরে চিকিৎসারত অবস্থায় বাংলাদেশের প্রেসিডেন্ট ইন্তেকাল করেন। 
২৩ মার্চ ২০১৩ 

বাংলাদেশে টর্নেডো, কমপক্ষে ২০ জন মৃত
৯ মে ২০১৩
গার্মেন্টস ফ্যাক্টরিতে আগুন, মৃত ৮ জন।

১০ মে ২০১৩

বাংলাদেশে ভবন ধ্বসে নিহত ১০০০ এর উপরে। 


১৭ দিন পর ধ্বংসস্তুপ থেকে উদ্ধারকৃত রেশমা

১৫ মে ২০১৩

৮ মিলিয়ন মানুষ সাইক্লোনের ঝুঁকিতে

২ জুন ২০১৩

১৫ বছরের নাজমা তোমার সস্তায় কেনা জামাটি তৈরী করেছে। বাংলাদেশে তার কাজ-

* প্রতি সপ্তাহে ছয়দিন ১০-১২ ঘন্টা করে 
* প্রতি ঘন্টায় ১ ক্রোনা (নরওয়েজিয়ান এক টাকা) করে
* অসুস্থতাকালীন ছুটি নেই
* কাজ চলাকালীন সময় সর্বোচ্চ তিনবার টয়লেটে যাবার ব্রেক পায়।
৬ জুন ২০১৩

প্রতি সপ্তাহে হরতালের কারণে বাসারের চুলকাটার দোকানের ব্যবসায়ও মন্দা।

ঢাকার রাস্তায় ধীর পরিবর্তন লক্ষ্য করা যাচ্ছে। ঐতিহ্যগত ভাবে মডারেট মুসলিমের এই দেশটিতে বিগত সময়ের চেয়ে বেশি নারীরা নেকাব পরছে।

(এই ছবিটির নিচে তিনটি প্যারায় বাংলাদেশের রাজনৈতিক পরিস্থিতি ব্যাখ্যা করা হয়েছে।)  
১। `পরিবারতন্ত্র´ই দেশ পরিচালনা করছে
২।  চারিদিকে শুধু ভিক্ষুক
৩। বাংলাদেশে কি ইসলামিস্টদের উত্থান হচ্ছে?
২৩ জুন ২০১৩

বাংলাদেশে শিশু মাতৃত্ব: ১৩ বছরের শিশুরা অনেক বেশি ছোট মা হবার জন্য

শায়লার (২৩)  মেয়ে নিপার যখন জন্ম হয় তখন তার বয়স ছিলো মাত্র ১৩ বছর। টেক্সটাইল ফ্যাক্টরি রানা প্লাজা ধ্বংস হবার সময় তার হাত ক্ষতিগ্রস্থ হয়েছে। তিনি তখন ৫ম তলায় কর্মরত ছিলেন।

বাংলাদেশে প্রতি ৫জন মেয়ের মাঝে ১ জনের বিয়ে হয় ১৫ বছর পার হবার আগেই: লাইজুর বিয়ে হয় ১৩ বছর বয়সে। 

কাঁঠাল বাংলাদেশের জাতীয় ফল: গ্রামের অন্যতম প্রধান অর্থকরি ফল। 

খেলতে খেলতে কাজ: লক্ষ্মীপুরে এটি একটি পানির পাম্প যেখানে শিশুরা বসে উঠানামা খেলার সাথে সাথে মিঠা পানি পাম্প করছে। 
-------------------------------- 
[ গ্রাহক ফরম ]


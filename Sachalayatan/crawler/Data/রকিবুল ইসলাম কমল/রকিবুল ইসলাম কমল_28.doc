এই গরমে ঘোল খান



মুখবন্ধ: ইহা কোন সাহিত্যকর্ম নয়। ইহা জীবনে প্রথমবারের মত একটি রেসিপি লেখার চেষ্টা মাত্র। 
ভুমিকা: ঘোল, যার অপর নাম মাঠা, অতি সুস্বাদু পানীয় হলেও বাংলা ভাষায় ঘোল শব্দটি অকারণ নেতিবাচক ব্যাবহারের দোষে দুষ্ট। সাহিত্যে ‘দুধের স্বাদ ঘোলে মেটানো’, ‘সে আমাকে ঘোল খাইয়েছে’ ধরনের বাক্যের ব্যবহার উপদেয় এই পানীয়টির উপর যথেষ্ট অবিচার করেছে বলে আমার ধারনা। ঘোল-প্রিয় সকল সাহিত্যিকদের একত্র হয়ে তাদের লেখালেখিতে এ ধরনের বাক্যের ব্যাবহার বর্জনের মাধ্যমে, উপরন্তু ঘোলের গুণগান লিখে এই দায় মেটানোর চেষ্টা করে যেতে হবে। 
দেশ থেকে থেকে হাজার মাইল দূরে বসে এতদিন আমি ঘোল খাওয়া থেকে আমি বঞ্চিত ছিলাম। আজ আমার বন্ধু মিরাজের সহজ ঘোল বানানোর রেসিপির কল্যাণে আবার সেই স্বাদ পেলাম। সচলায়তনের পাঠকদের সাথে সেই স্বাদ ভাগাভাগি করে নিচ্ছি। 
যেহেতু আমি সুইডেনে থাকি তাই এই লেখায় সুইডেনে প্রাপ্ত উপকরণের মাধ্যমে সহজ ঘোল বানানোর প্রস্তুত প্রণালী বর্ণনা করা হলো।
উপকরন: 
১। ইয়গার্ট
২। চিনি
৩। লবণ
৪। ঠাণ্ডা পানি
প্রস্তুত প্রণালীঃ
দুটো খালি গ্লাস নিন। একটি গ্লাসের চারভাগের একভাগ পরিমাণ কোন ধরনের ফ্লেভার ছারা ন্যাচারাল ইয়গার্ট নিন। বাকি তিনভাগ ঠাণ্ডা পানি দিয়ে ভর্তি করুন। দের টেবিল চামচ চিনি এবং চা চামচের এক চামচ লবণ দিন। চামচ দিয়ে এমন ভাবে নাড়ুন যাতে সব কিছু মিশে যায়। এরপর গ্লাসের সম্পূর্ণ তরল পাশের খালি গ্লাসটাতে ঢালুন। এভাবে যত উঁচু থেকে সম্ভব এক গ্লাস থেকে আরেক গ্লাসে ঢালা ঢালি করতে থাকুন। গ্লাসে পর্যাপ্ত পরিমাণ বড় বড় বুদ বুদ উঠলেই তৈরি হয়ে গেলো আপনার প্রিয় ঘোল। বৈশাখের এই গরমের কর্মব্যস্ত দিনে, উপরের ঠোট বুদবুদে মাখিয়ে, ঘোল নিজে খান এবং বন্ধুদেরকেও খাওয়ান।
পুষ্টিগুণ: এইবার বলে নেয়া ভালো আমার বন্ধুর এই প্রস্তুত প্রণালী অনুসরণ করে যে তরল পানীয়টি আপনি প্রস্তুত করবেন তা সত্যিকারি ঘোল না হলেও ঘোলের মতই! (ক্ষ্যাপেন কেন? ঘোল বানানোর রেসিপি পড়তে এসে এটুকু ঘোল তো খেতেই হবে।) আমার জানা মতে ঘোলের সাথে এটার পার্থক্য হচ্ছে, সত্যিকারের ঘোলে প্রোটিন (Casein) থাকে না আমাদের এই ঘোলে হয়তো থাকে।

কারিগরি সহয়ায়তায়: মিরাজ


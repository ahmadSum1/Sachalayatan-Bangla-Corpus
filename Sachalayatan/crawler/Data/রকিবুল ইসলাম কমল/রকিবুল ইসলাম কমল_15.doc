দ্য ক্রুডস





দ্য ক্রুডস থ্রিডি অ্যানিমেশন চলচ্চিত্রটি গুহামানব থেকে আধুনিক মানুষের অভ্যুথানের গল্প। প্রলয়ঙ্কারী অগ্নুৎপাত, ক্রমাগত ভেঙ্গে যাওয়া ভু-পৃষ্ঠের ফাটল থেকে লাভা উদ্গিরণ, ছাইভস্ম আর শ্বাপদ সঙ্কুল পৃথিবীর কোন এক প্রান্তে গুহামানবের সর্বশেষ পরিবারটির প্রধান সর্বোচ্চ সতর্কতায় টিকিয়ে রেখেছে তার নিজের পরিবার।
ক্রিক ডিমিক্কো এবং ক্রিস স্যান্ডারস পরিচালকদ্বয় ছবিটির কৌতুকময় কার্টুনিয় চিত্রায়নে কোথায় কোন মর্মান্তিকতার স্পর্শ রাখেননি। যদিও মানবিকতার পরিস্ফূটন ঘটিয়েছেন প্রতিটি চরিত্রের মাঝেই। অবিলুপ্ত গুহাবাসী পরিবারের সদস্যদের দিন যাপনের শৈল্পিক কল্পনার ডানা এমন তীব্রভাবে শাখা প্রশাখা মেলে এগিয়ে যেতে থাকে যে প্রতিনিয়ত নতুনত্বের স্বাদে দর্শকের বিস্মিত চোখ পলক ফেলার ফুসরত পায়না। ৯৮ মিনিটের এই অভিযাত্রার প্রতি মুহূর্তে আছে সীমাহীন উত্তেজনা আর কৌতুকময় মিষ্টি রোমাঞ্চ। 
বাবা পরিবারের প্রধান; যার নাম গ্রাগ। এই চরিত্রটির নেপথ্যে আছেন, নিকোলাস কেজ। তার দরাজ কণ্ঠস্বর দারুণ মানিয়ে গেছে চরিত্রটির সাথে। পরিবারের যে সদস্যটিকে নিয়ে গ্রাগের সব চেয়ে বেশি দুশ্চিন্তা সে তার মেয়ে এয়েপ। এই দুর্গম পৃথিবীতে কৌতূহল যে কত ভয়ঙ্কর বিপদ ডেকে আনতে পারে গুহাবাসী এই বলিষ্ঠ তরুণী তা কিছুতেই বুঝতে চায় না। এয়েপ আর গ্রাগের মাঝে পিতা এবং কন্যার চিরায়িত অনন্যসাধারণ মানবিক সম্পর্কটির হৃদয়গ্রাহী চিত্রায়ণ নিশ্চিত ভাবে প্রতিটি দর্শককে তার নিজের পরিবারের আপনজনের কথা মনে করিয়ে দিবে। গ্রাগ পরিবারের প্রধান হিসাবে সবসময় তার পরিবারটির প্রতিরক্ষায় মুল ভূমিকা পালন করে এসেছে। বাইরের ভয়ঙ্কর পৃথিবী থেকে বাঁচতে প্রায়ই তাদেরকে গুহার অন্ধকারে দিন কাটাতে হয় টানা বেশ কয়েকদিন। কেবল ক্ষুধা লাগলেই এই পরিবারটি বেরিয়ে আসে শিকারের জন্য। শিকারের দৃশ্য চিত্রায়নে চরিত্র গুলোর থ্রিডি এনিমেশন মুভির অনবদ্য বৈশিষ্ট্যপূর্ণ বেকায়দা ছুটাছুটি শিশু থেকে বৃদ্ধ সকলের বেজার মুখে হাসি ফোটাবে। 
চারিদিকে অনাকাঙ্ক্ষিত বিপদের মাঝে টম এন্ড জেরির মত প্রাণ নিয়ে পালিয়ে বেচে থাকার এমনি এক সময়ে ছবির দৃশ্যপটে নতুন অনুষঙ্গ নিয়ে নায়ক গাই এর আলোকময় আগমন। শুরু থেকেই দর্শকের সকল মনযোগ কেরে নেবে গাই এর উদ্ভাবনী প্রতিভা আর গাই এর প্রতি এয়েপ এর প্রেমময় মুগ্ধতা।

এই পর্যায়ে কাহিনীর মেরুকরণে একদিকে আধুনিক মানুষের প্রথম প্রতিনিধি গাই, অন্যদিকে প্রতিনিয়ত বিপদের আশঙ্কায় পরিবারের স্বজনদের রক্ষায় অতিসতর্ক গ্রাগের সাহসিকতা; এভাবেই সিনেমার কাহিনী এগিয়ে চলে পাহাড়ি ঢালু নদীর মত দ্রুত বহমান আঁকাবাঁকা পথে। 
উত্তেজনায় ভরপুর এই ছবিটির কিছু প্রাণীর আকৃতি-প্রকৃতি অতিরঞ্জনের সীমারেখা থেকে থেকে কতটুকু দূরে আছে তা বিচার করার ভার চলচ্চিত্রের দর্শকের হাতে ছেড়ে দেয়াই আমার মত। ছবির প্রাণী বৈচিত্র্য দেখে সুকুমার রায়ের একটি ছড়ার কথা মনে পরে:


হাঁস ছিল, সজারু, (ব্যাকরণ মানি না) 
হয়ে গেল "হাঁসজারু" কেমনে তা জানি না।
 বক কহে কচ্ছপে - "বাহবা কি ফুর্তি !
 অতি খাসা আমাদের বকচ্ছপ মূর্তি।
" টিয়ামুখো গিরগিটি মনে ভারি শঙ্কা-
 পোকা ছেড়ে শেষে কিগো খাবে কাঁচা লঙ্কা?
 ছাগলের পেটে ছিল না জানি কি ফন্দি, 
চাপিল বিছার ঘাড়ে, ধড়ে মুড়ো সন্ধি!
 জিরাফের সাধ নাই মাঠে ঘাটে ঘুরিতে,
 ফড়িঙের ঢং ধরি' সেও চায় উড়িতে।
 গরু বলে "আমারেও ধরিল কি ও রোগে?
 মোর পিছে লাগে কেন হতভাগা মোরগে?"
 হাতিমির দশা দেখ, - তিমি ভাবে জলে যাই, 
হাতি বলে, "এই বেলা জঙ্গলে চল ভাই।" 
সিংহের শিং নেই, এই তার কষ্ট-
 হরিণের সাথে মিলে শিং হল পষ্ট।


গল্পের অনেক পরিবেশ অ্যাভাটারের প্যান্ডোরার স্মৃতি মনে করিয়ে দেওয়াটাকে আমি ছবিটির দুর্বলতাই মনে করি। সকলে মিলে নিরাপদ আবাসভূমি খোঁজার এই অভিযাত্রার প্রেরণাটিও কারো কারো কাছে অতি নাটকীয় বা অতিকাব্যিক মনে হওয়াটাও অস্বাভাবিক না। ছবিতে বিবর্তন বা কোন সৃষ্টিতত্ত্ব প্রকট ভাবে না থাকলেও, প্রচন্ড দ্রুত গতিতে পাল্টাতে থাকা পৃথিবীর পৃষ্ঠদেশের সাথে পাল্লা দিয়ে জীবজগত টিকে থাকার লড়াই ডারউইনীয় বিবর্তনের কথা স্মরণ করিয়ে দেবে অবচেতনে। এক কথায়, আমার কাছে ছবিটি বেশ ভালো লেগেছে। ক্লান্ত নির্ঘুম চোখ খুলে রাখার মত দুর্নিবার আকর্ষণ শক্তি ছবিটিতে না থাকলেও প্রফুল্ল মনে দেখতে বসলে, ছবিটি শেষ না করে উঠে পরা  কঠিন।

-------------------------------- 

[ গ্রাহক ফরম ]


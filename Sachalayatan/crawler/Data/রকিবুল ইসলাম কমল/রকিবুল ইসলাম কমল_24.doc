অভাজনের প্যারিস ভ্রমন



পর্ব এক, পর্ব দুই।
ম্যাপ দেখে দিক ঠিক করে বিরতিহীন ক্লান্ত পায়ে এগিয়ে যাচ্ছি আইফেল টাওয়ারের দিকে। পৃথিবীর সবচাইতে বেশি পরিচিত স্থাপনা। কিছুদূর হাটবার পর দূর থেকেই চোখে পড়ল প্যারিসের আকাশে  উদ্ধত এই ধাতব স্তম্ভ। এলোমেলো হেটে সঠিক রাস্তা রেখে আমরা পার্কের ভেতর দিয়ে এগিয়ে যাচ্ছিলাম। এক সময় পৌঁছলাম যখন সন্ধ্যা হবে হবে করছে। চাইলে লিফটে করে টাওয়ারের চুড়ায় যাওয়া যায়। তার জন্য বড়সড় একটি লাইন ধরতে হয় এবং কিছু ইউরো খরচা করতে হয়। অবশ্য অনলাইনে আগেই টিকেট কেটে আসলে লাইনে দাঁড়ানোর ঝামেলা থেকে রেহাই পাওয়া সম্ভব।
বাড়তি ইউরো খরচ করে উপরে উঠা যেত কিন্তু লাইনে দাঁড়াবার ধৈর্য না থাকাতে আমরা আইফেলের নিচে নানান ভঙ্গিমায় ছবি তুললাম। বসে অপেক্ষা করছি সন্ধ্যা হবার আর শুয়ে বসে বিভিন্ন এঙ্গেল থেকে তাকিয়ে এই মহার্ঘ্য বস্তুর শৈল্পিক সৌন্দর্য বোঝার চেষ্টা করছি। মুস্কিল হচ্ছে কি এই ইন্টারনেটের যুগে ইউটিউবে সব কিছু আগেই দেখে ফেলাতে সামনে উপস্থিত হয়ে অবাক হবার মাত্রাটা কমে গেছে। টাওয়ারটি কে যেমন ভেবেছিলাম, ছবিতে যেমন দেখেছিলাম ঠিক তেমনি। তবুও যে কোন কিছুর সামনে দাঁড়ালেই ভিন্ন ভিন্ন রকম অনুভূতি হয়। যেটা ছবি দেখে ভিডিও দেখে হয় না। চোখের সামনে বিশাল এই টাওয়ারের এরকম ভারি লোহা লক্কড়ের মোটা মোটা থাম দেখে আমার মনে হল পদ্মা নদীর উপর সেই হার্ডিং ব্রিজের কথা! ব্রিজের ঐ সব পেটা লোহার খোলা জাফরি  দিয়েই বানানো এই লম্বা জিনিশটা কে নদীর উপর আড়াআড়ি করে না ফেলে নদীর পারে দাড় করিয়ে রাখা হয়েছে আরকি। সাধারণ জ্ঞানেই বোঝা যায়, এত বড় জিনিসটা কে দার করানোর জন্যে ভিতটা ছড়ানো এবং বেশ মোটা করে দেয়া দরকার; তা’ই করে দেয়া হয়েছে; প্রায় কয়েক একর জায়গা জুড়ে। এত উঁচুতে টাওয়ারের চূড়ার দিকে তাকালে প্রথমেই যা মনে হবে, কেউ কি সেখান টেলিভিশনের এন্টেনা লাগিয়েছে? এন্টেনার মত কিছু একটাই অবশ্য দেখা যাচ্ছে। আচ্ছা, মানুষের বিশ্ব রেকর্ড করার যেই সখ তাহলে, এই উঁচু থেকে ঝাপ দিয়ে কেউ কি আজও গিনিজ বুকে নাম লেখায় নি? কৌতূহল মেটাতে খোজ খবর করে জানা গেলো। এক দর্জি তার নিজের হাতে বানানো প্যারাসুট নিয়ে ঝাপ দিয়েছিলেন। কিন্তু শেষ রক্ষা করতে পারেন নি।

বিশ্ব বিখ্যাত এবং সর্বজন সমাদৃত এই টাওয়ারটা নিয়ে বেশ বিরোধিতাও ছিল প্রথম প্রথম। তৈরির সময় ফ্রান্সের অনেক জ্ঞানী গুনি জন প্যারিসের আকাশে দৈত্যাকৃতির এই কারখানার চিমনির মত দেখতে লোহার জঞ্জাল মেনে নিতে চাননি। কোথায় যেন এই  নিয়ে একটি মজার গল্প পড়েছিলাম। সে সময়ের কোন এক বিখ্যাত প্রতিবাদকারী লেখক টাওয়ারটি তৈরি হয়ে যাবার পর বেশিরভাগ সময় টাওয়ারের পাদদেশেই একটি পানশালায় বসে থাকতেন। অনেকেই ভেবেছিলেন টাওয়ারের সৌন্দর্য বুঝি তাকে শেষ পর্যন্ত বিমোহিত করেছে। তাই তিনি সর্বক্ষণ এটার আশেপাশেই থাকেন। কিন্তু হঠাৎ উনার নিরুদ্দেশ হয়ে যাওয়া সবাই কে খুব ভাবাল। তিনি আসলে তার দৃষ্টিসীমা থেকে এই কদাকার লৌহ কাঠামো দূর করতে নিজেই ফ্রান্স ছেরে চিরদিনের জন্য চলে গেছেন অন্য কোন দেশে। পরবর্তীতে সাংবাদিকরা তাকে পেয়ে জিজ্ঞেস করলো, তবে যে আপনি প্রতিদিন টাওয়ারটির পাদদেশেই বসে থাকতেন বেশিরভাগ সময়? উনার উত্তর ছিল, ‘ওটাই তো প্যারিসের একমাত্র যায়গা যেখান থেকে দুরের আকাশে তাকালে দৃষ্টিসীমায় ঐ জঞ্জালটা দেখতে হয় না’!  
কঠিন সমালোচনার আরেকটি কারণ ছিল এই সুবিশাল যজ্ঞের কোন প্রায়োগিক ব্যাবহার না থাকায়। শর্ত অনুযায়ী তৈরির বিশ বছর পর এটি কে এমনিতেও ভেঙ্গে ফেলার কথা ছিল। কিন্তু আপাত দৃষ্টিতে কোন প্রায়োগিক ব্যাবহার ছাড়াই এই মনুমেন্ট লক্ষ্য লক্ষ্য পর্যটক আকর্ষণ করছিল, দেশের জন্য বয়ে আনছিল অর্থ আর অহংকার। সেই সময়ের হেলিকপ্টার বিহীন যুগের বিজ্ঞানীরা এত সহজেই যন্ত্রপাতি নিয়ে সর্বোচ্য চুড়ায় দাঁড়াবার সুযোগ পেয়ে মহাজাগতিক কসমিক রে আবিষ্কার করে ফেললেন এই ‘চিমনির’ চুড়ায় বসে। এই ‘লম্বু লৌহ দানবে’র মাথায় বসিয়ে দিলেন একটি রেডিও এন্টেনা। এই অকাজের জঞ্জাল হয়ে গেলো কাজের জিনিস। পৃথিবীর সবচেয়ে বেশি পর্যটক আকর্ষণকারী এই টাওয়ারকে বিশ বছর পরও ভেঙ্গে ফেলা হল না। তাই আমরা ১২০ বছর পরও আক্ষরিক অর্থেই সেই টাওয়ারটির গোঁড়ায় বসে আছি। ঘার ঘুরিয়ে ঘুরিয়ে টাওয়ারটা কে দেখছি। টাওয়ারের সামনের রাস্তাটা খুব ব্যস্ত। সেখানে তিন চাকার বেবিট্যাক্সি ভারা দেয়ার ব্যবস্থাও আছে দেখা গেলো। সেগুলো কে বেবিট্যাক্সি বা টেম্পো না বলে বলা হচ্ছে টুকটুক। উপমহাদেশীয় অনেক ছেলেরা হাতে আইফেলের রেপ্লিকা নিয়ে টুরিস্টদের পিছু নিয়েছে যদি একটা বিক্রি করা যায় এই আশায়। কেউ কিনছে, কেউ বিরক্ত হচ্ছে। পুলিশ দেখলেই ছেলে গুলো ছুটে পালাচ্ছে।  অনেকটা ঢাকার রাস্তায় ফুল বিক্রির মত অবস্থা। কারো কারো হয়তো এটাই একমাত্র জীবিকা।

কত দীর্ঘ সময় কত শত ইতিহাসের সাক্ষী হয়ে আছে এই টাওয়ারটি। দ্বিতীয় বিশ্বযুদ্ধের সময় হিটলার যে যায়গায় দাঁড়িয়ে ছবি তুলেছে সেখানে দাঁড়িয়ে আমিও ছবি তুললাম। কথিত আছে হিটলার ফ্রান্স দখল করলেও আইফেল টাওয়ার দখল করতে পারেননি। হিটলার টাওয়ারের চুড়ায় উঠতে পারেন নি। কারণ কর্তব্যরত কর্মীরা লিফটের রসি কেটে দিয়েছিলো। ইতিহাসের এই পর্যায়ে এসে আমারও ভাবনার রসি কেটে গেলো। পেটে ক্ষুধা টের পেলাম। আমরা ব্যাগ থেকে কিছু শুকনো খাবার বের করে খেয়ে নিলাম। অন্ধকার নামার অপেক্ষায়। রাতের আইফেল দেখাই আমাদের উদ্দেশ্য। এক সময় রাত নামলো। এই ধাতব খটমটে স্তম্ভটি কেমন এক মায়াবী রূপ নিলো। টাওয়ারের ঠিক পাদদেশে রাতের সেইন নদী থেকে ভেসে আসা শীতল হাওয়া লোহা লক্কড়ের ফাঁক দিয়ে শিষ কেটে বের হয়ে যাচ্ছে। ঐ শব্দ আর টাওয়ারের গায়ে জলে উঠা লুমিনিসেন্সের আলোয় বিরাট এই গগন চুম্বী লোহার কাঠামোটি কে দেখে হঠাৎ করে জীবন্ত মনে হয়। ঠিক তখনই আমার প্রথমবারের মত মনে হল কী বিশাল এক অপূর্ব সৃষ্টির সামনে দাঁড়িয়ে আছি।

মুগ্ধতা নিয়ে রাতের বেলা প্যারিসের আলো ঝলমলে পথে হোটেলে ফেরে যাচ্ছি। ভীর মেট্রোতে রড ধরে দাঁড়িয়ে খেয়াল হল রাতে খাওয়া হয়নি। আশঙ্কা করছিলাম সেইন্ট এম্ব্রোসে নামার পর কি কোন রেস্টুরেন্ট খোলা পাবো কিনা। যা ভেবেছিলাম, সব কিছু বন্ধ। রাস্তা দিয়ে হুস হুস করে কিছু গাড়ি ছুটে যাচ্ছে শুধু। দু’একটি ডিপার্টমেন্টাল স্টোর খোলা পেলাম সেখান থেকে কলা, রুটি, মাখন, ডাল ভাজা আর ‘প্যারিসের বিখ্যাত ফার্মেন্টেটেড জুস’  কিনে ফিরে গেলাম হোটেলে।  
খেতে খেতে আগামীকালের পরিকল্পনা করে ফেললাম। আগামীকাল যাবো লুভ’র মিউজিয়াম; বিকেলে সময়ে কুলালে প্যারিসের সবচেয়ে উঁচু স্থান, সেক্রিকো (Sacre-Coeur) যেখান থেকে এই নগরীর প্যানারমিক ভিউ দেখা যায়।
-ছাইপাঁশ


সরলরেখা বক্ররেখার চক্করে 




কলেজ শেষ করে বিশ্ববিদ্যালয়ের ভর্তি পরীক্ষার সময় আমার এক বন্ধু পারভেজ ঠিক করলো সে আর্টিস্ট হবে। ঢাকা বিশ্ববিদ্যালয়ের চারুকলায় পড়বে। সেইমত চিত্রাঙ্কনের উপর কোচিং করা শুরু করলো। চারুকলায় ভর্তির জন্য যে মেডিকেল বা ইঞ্জিনিয়ারিং এর মত বিশেষ ভর্তি কোচিং আছে তা তখনই প্রথম জানলাম। সে ভর্তি পরীক্ষায় টিকে গেলো এবং কবজিতে ব্যাংগলস, কাঁধে  ঝোলা এবং এক মাথা ঘন লম্বা চুল রেখে পুরোদমে আর্টিস্ট হয়ে গেলো। আমারা ক্লাসে যাই শুধু ব্যাগ নিয়ে আর  ও শিল্পী সুলভ গাম্ভীর্য নিয়ে ব্যাগের সাথে পিঠে ঝুলায় লম্বা একটি কালো পোস্টার টিউব। সেটার ভেতর থাকে নিজের আঁকা বিচিত্র সব অর্ধসমাপ্ত ছবি।
পারভেজের একটা গিটারও ছিলো, সবুজ রঙের। একদিন আমাকে কবিতা পড়ার প্রহর এসেছে গানটি কিভাবে তুলতে হবে সেটা শিখিয়ে দিলো। এরপর থেকে কোথাও গিটার দেখলেই এই গানের সুর তুলে আসেপাশের সবাই কে একটু চমকে দিয়ে এমন একটি ভাব করতাম যেন গিটারের টিউনটা চেক করলাম; এখন ঠিক মুড নাই বলে আর কিছু বাজাচ্ছি না।  
ওর গিটার এবং ছবি আঁকার খাতার প্রতি ছিলো আমার চিরকালীন ঈর্ষার দৃষ্টি। আমিও ছবি আঁকা শিখবো বলে একদিন নিউ মার্কেট থেকে একটি স্কেচবুক কিনে নিয়ে এলাম। আমার আগ্রহ দেখে পারভেজ মাঝে মাঝে আমাকে ছবি আঁকার এটা সেটা শেখাত। ভালো আর্টিস্ট হবার প্রথম ধাপ হিসাবে, অনেকদিন পর্যন্ত শুধু লম্বা করে আর আড়াআড়ি ভাবে পেন্সিলে দিয়ে পৃষ্ঠাজুড়ে দাগ দিতে বলতো। দাগ দিতে দিতে আমি বিরক্ত হয়ে যেতাম কিন্তু পারভেজ বলত - এই দাগ সোজা হয় নাই, এটা কেঁপে গেছে, এই দাগে পাওয়ার বেশি হয়ে গেছে ইত্যাদি নানান কথা। ক্রমাগত সরলরেখা, বক্ররেখা এঁকে আমার মন ভরে না। আমার ইচ্ছা করে এক ধাক্কায় টাইটানিকের নায়কের মত কেট উইন্সলেটের স্কেচ করে ফেলতে। কিন্তু বদমাইশটা আমারে  সরলরেখা আর বক্ররেখা দিয়ে ঘটি-বাটি আর গাছের পাতা ছাড়া আর কিছু আঁকা শেখায় না। 
শেষমেশ পারভেজের উপর রাগ করে রাতারাতি ছবি আঁকা শিখে ফেলার জন্য আজিজ সুপার মার্কেট থেকে স্কেচ এর উপর তিনটি প্রাথমিক বই কিনে নিয়ে এলাম। সেই বই গুলোর পাতা জুড়ে নানান ভঙ্গিমায় নগ্ন মানব মানবীর স্কেচের টেমপ্লেটে ভরপুর! তাই এই বই বাসায় আনা মাত্র সেগুলি তালা বন্দি করে রাখতে হল আমার পড়ার টেবিলের ড্রয়ারে। 
এসব তো আর সবার চোখের সামনে রেখে অঙ্কন প্র্যাক্টিস করা যায় না। অথচ ঘরে সিটকিনি তুলে দরজা লাগিয়ে ছবি আঁকতে বসলে, দুই মিনিট পার হতে না হতেই বড় বোন বা মা দরজায় নক করে বলে, দরজা বন্ধ করে কি করিস কমল? এই প্রশ্নের কী কোন মানে আছে! যদি বলতেই পারতাম দরজা বন্ধ করে কী করছি তাহলে কি আর দরজা বন্ধ করে সেটা করতে হয়! 
রুদ্ধদার অনুশীলনের অভাবে কত বিরল পতিভার অধিকারী হবু চিত্রশিল্পীরা শুধু ইট-কাঠ-পাথর আর চেয়ার-টেবিল-টেলিভিশন এঁকে জীবন পার করে দেন তার খোঁজ কী কেউ রাখে! 

----------------------

আজ পেন্সিল, তুলি, রং ছাড়াই কেবল আই-প্যাডে তর্জনী ঘসে অবশিষ্ট কিছু বিরল পতিভার সাক্ষর রেখে গেলুম: 

অলস সময় 

এক চিলতে উঠোন 

ব্যস্ততা

-------------------------------- 
[ গ্রাহক ফরম ]


সাঁতার




আম্মুর খালাতো ভাই, আবুল মামা তখন অনেক ছোট। এলোপাতাড়ি ছুটে বেড়ানোই তার প্রধান কাজ। বড় বোন হিসেবে আমার আম্মু তাকে চোখে চোখে রাখে, যাতে বর্ষাকালে বাড়ির নামায় বেড়ে ওঠা পানিতে আবার পরে না যায়। কিন্তু আশংকাকে সত্যি করে দিয়ে মামা ঠিকই পানিতে পড়ে যায় এবং সাঁতার না জানার জন্যে মাটির ঢেলার মত তলিয়ে যায়। আর কারো চোখে না পড়লেও সেটা আম্মু দেখে ফেলে। যদিও আম্মু তখন সাঁতার জানেনা।

কিন্তু ছোটো ভাই বলে কথা। তাকে বাঁচানোর জন্যে সে পানিতে ঝাঁপ দেয়। তলিয়ে যাবার ব্যাপারে সেও আবুল মামা থেকে কোন ব্যতিক্রম নয়। এক জনের জায়গায় দু´জনে মিলে হাবুডুবু খেতে থাকে। তবে এতে করে যে সুবিধাটি হলো, সেটা হলো পানির আন্দোলন বেড়ে গেল। সৌভাগ্যক্রমে পথের পাশ দিয়ে যাওয়া একজন মধ্যবয়স্ক মানুষ পানিতে সেই হুটোপুটির শব্দ এবং অস্বাভাবিক বুদবুদ দেখতে পেয়ে বুঝতে পারে কেউ একজন পানিতে ডুবে গেছে। এবং সেই লোক এক জন পড়েছে ভেবে নামলেও বিষ্ময় নিয়ে আবিস্কার করে পানির নিচে ডুবতে বসেছে দুই জন। যদিও বহু বছর পরে আম্মু সে ঘটনাটি তার ছেলে মেয়েদের বলার সময় হাসতে হাসতে খুব মজা করে বর্ণনা করতো। কিন্তু ঘটনাটি আম্মুর মুখে শোনার সময় মধ্যবয়স্ক সেই মানুষটি এসে তাদেরকে উদ্ধার করার আগের অংশ পর্যন্ত আমার নিজেরই দম আটকে থাকতো। শুধু মনে হত উদ্ধারকারী মানুষটি আসতে এবার দেরি করে ফেলবে না তো!  এর কিছুদিন পরই নানাভাই আম্মুকে সাতার শেখায়। 
গ্রামের বাড়িতে প্রতি বছর শীতে যাওয়া হলেও বর্ষায় যাওয়া হত কম। কিন্তু একবার কোন এক বর্ষায় আম্মু সহ যখন আমরা আমাদের গ্রামের বাড়িতে গেলাম। তখন বাড়ির সামনের বাসের ঘাটলা বাঁধানো পুকুরে আম্মুকে সাঁতার কেটে দেখাতে বলেছিলাম। আম্মু যে কী চমৎকার করে ভরা বর্ষার পুকুরের পানিতে সাতরে দেখালো। ছোট্ট আমি পাড়ে বসে গালে হাত দিয়ে মুগ্ধ চোখে তাকিয়ে ছিলাম। তখন কী জানতাম যে, এই দৃশ্যটি আমার মনে এমন ভাবে গেথে যাবে যে এত বছর পরও চোখ বন্ধ করে ভাবলেই আমি সেই টলটলে পানিতে হিজল ফুলের মত আম্মুর ভেসে বেড়ানোর দৃশ্যটি দেখতে পাবো! 
এরপর বহুবার গ্রামে গিয়েছি। বড়দের কাছে শুনতাম সাতার আর সাইকেল চালানোটা একবার শিখলে আর কোনদিন কেউ ভুলে না। একবার সাহস করে শিখে নিতে পারলেই হল। যত বার সুযোগ পেয়েছি পানিতে নেমেছি। অল্প পানিতে দাপাদাপি করতে করতে বড় হয়ে গেছি কিন্তু ঠিকঠাক মত সাতার শিখতে পারিনি। (বহু কসরত করে শুধু সুমিং পুলের এ মাথা থেকে ও মাথা পর্যন্ত যেতে পারি কেবল। এটা কে সাতার পারি বলা যায় কিনা ঠিক নিশ্চিত নই।)  
প্রাইমারি স্কুলে থাকতেই সাইকেল চালানো শিখে ফেললাম। প্রায় একই বয়েসে আমার অন্য বন্ধুরাও (শুধু ছেলেরা) সাইকেল চালানো শিখলো। কিন্তু কেউই সাতার শিখলো না। আমিও শিখলাম না। আসলে সাতার শেখার ট্রেন্ডটিই আমাদের প্রজন্মে মিসিং। ঠিক যেমন মেয়েদের সাইকেল চালানো শেখার ট্রেন্ডটাও আমাদের দেশে অনুপস্থিত।  ইদানিং খুব অল্প কয়েকজন মেয়ে কে দেখছি যাদের মাঝে আগ্রহ তৈরী হচ্ছে। কেউ কেউ সাইকেল নিয়ে অনেকদূর ঘুরতেও চলে যায়। কিন্তু সেই সব মেয়েদের সংখ্যা এত কম যে এদেরকে খুব সহজেই ´ব্যাতিক্রমী´ ক্যাটাগরিতে ফেলে দেয়া যায়। অনেক মেয়েদেরই ইচ্ছে আছে সাইকেল চালানো শেখার কিন্তু ইচ্ছেটাকে কাজে পরিণত করার মত দৃঢ়তা নেই। 
আমার ধারণা সাঁতার শেখার ব্যাপারে ঠিক একই ঘটনাটা ঘটছে ছেলে এবং মেয়ে উভয়ের বেলায়। এ কারণেই হয়তো সাঁতার শেখার সুযোগ সামনে আসলেও সেটাকেও কাজে লাগানো হয় না। এমনকি কখন কখন সুযোগটা কেউ খেয়ালই করে না। 
পরিবার থেকে আরেকটু বেশি সচেতনতা এবং সমবয়সীদের মাঝে সাঁতার শেখার একটি ট্রেন্ড থাকলে অল্প বয়সেই বেশির ভাগ ছেলে মেয়ে সাতার শিখে ফেলবে বলে আমার ধারণা। সাইকেল চালানোটা যেমন দিন দিন জনপ্রিয় হচ্ছে ঠিক তেমনি সাতার শেখাটাও জনপ্রিয় করা দরকার। ছোট বড় সকলকে সাঁতারের ব্যাপারে উৎসাহ দেয়া দরকার। তাহলে যে জিনিসটি ১৩ বছর বয়েসে খুব স্বাভাবিক ভাবে শিখে ফেলার কথা; সেটি শেখার জন্যে ৩১ বছর পরও কাউকে কসরত করে যেতে হবে না।  
সাঁতার জনপ্রিয় করণের একটি ছোট্ট পদক্ষেপ হিসেবে এই লেখাটি লিখলাম এবং সহ ব্লগার এবং পাঠকদের অনুরোধ করছি আপনার সাতার কাটার দৃশ্যটি ভিডিও বা ছবি তুলে মন্তব্যের ঘরে যোগ করুন; যোগ করে সাঁতার না-জানাদের হিংসাতুর করে দিন। সাঁতারকে জনপ্রিয় করুন। আপনার মনের আনন্দে সাতার কাটার দৃশ্য আরেকজনকে হয়তো সাতার শিখতে উৎসাহী করবে। 
এবার দেখুন আমার দুর্দান্ত সাঁতারের দৃশ্য। 
তীরহারা এই সুমিং পুল 
পাড়ি দিব রে...



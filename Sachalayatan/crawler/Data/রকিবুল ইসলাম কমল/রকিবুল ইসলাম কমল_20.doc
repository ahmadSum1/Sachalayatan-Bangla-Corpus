মা দিবসের ইতিবৃত্ত




ঘটা করে মা দিবস পালন করা নিয়ে আমাদের সমাজে দুই রকমের প্রতিক্রিয়া লক্ষ্য করা যায়। কেউ দিবসটি উপলক্ষে মা´র প্রতি সেদিন একটু বেশি ভালবাসায় সিক্ত হন, আবার কেউ হয়ত বছরে এই দিনটিতে ভক্তি-ভালবাসা প্রকাশের অতিসাহ্য কে কিছুটা বিরক্তির চোখে দেখেন। যদিও বাংলাদেশের প্রেক্ষিতে পুরো ব্যাপারটাই এখনো খুবই শহুরে এবং দিবসটি সরকারি ভাবে কোনো ছুটির দিনও নয়। তারপরও বিগত ১০/১২ বছর ধরে এই দিবসটি নিয়ে পত্রিকার ও অন্যান্য মিডিয়াতেও আলোচনা লক্ষ্য করেছি। আমি ব্যক্তিগত ভাবে বছরে, মাসে বা সপ্তাহে একটি করে মা দিবস থাকলেও তাতে কোনো ক্ষতি দেখি না।
আজকের মা দিবস উপলক্ষে গতকাল থেকেই লক্ষ করছি প্রায় সবার ফেইসবুকের প্রোফাইল পিকচার পরিবর্তনের জোয়ার চলছে; যার যার মার ছবি দিয়ে সবাই আগের ছবিটাকে রিপ্লেস করছে। তাই দেখাদেখি হয়ত অন্য আরেক ফেইসবুক ফ্রেন্ডের মনে পড়ছে, যারা এলবাম থেকে মা´র সাথে নিজের একটা ছবি প্রো-পিক করতে গিয়ে হয়তো প্রথমবারের মত আবিস্কার করবে যে, নানান সময় নানান ভঙ্গিতে তোলা প্রায় সব বন্ধু-বান্ধব, আত্মীয় স্বজনের সাথে সুন্দর সুন্দর ছবি আছে ঠিকই কিন্তু নিজের মা´র সাথে রিসেন্টলি তোলা কোন ছবি নাই! অন্তত ফেইসবুকে দেয়ার জন্যে হলেও কেউ কেউ মাকে নিয়ে সেজেগুজে একটি ছবি তুলবে। মা ফেইসবুক কি জানুক আর না জানুক ছেলেমেয়েরা আগ্রহ নিয়ে তাঁর সাথে ছবি তুলছে তাতেই নিশ্চয়ই খুব খুশি হয়ে যাবে। আবার কেউ হয়তো আজ অফিস থেকে বা স্কুল/কলেজ/বিশ্ববিদ্যালয় থেকে ফেরার পথে তার মা´র জন্যে কিছু একটা কিনে নিয়ে আসবে; দিবসটা না থাকলে হয়ত প্রতিদিনের যাপিত জীবনের আড়ষ্টতার কারণে আলাদা করে আজকে আর কিছু করা হয়ে উঠত না।
এই দিবসটি নিয়ে ঐতিহাসিক ঘটনাটাটিও বেশ ইন্টারেস্টিং। আন্না জার্ভিস, যিনি মূলত মা দিবসটিকে নিজ উদ্যোগে অনেক খাটাখাটনি করে প্রচলন করতে সমর্থ হয়েছিলেন তিনি নিজেই শেষ বয়েসে মা দিবস উপলক্ষে ফান্ড রেইজিং সংগঠন, বিভিন্ন কার্ড বিক্রয় ও প্রোডাকশন হাউজের বিরুদ্ধে মামলা করে করে তার পারিবারিক অর্থ সম্পত্তি যা ছিল তার বহুলাংশ সেসব মামলা চলতে খরচ করেছেন। তিনি নিজে কখনোই মেনে নিতে পারেননি যে তার কষ্টের প্রচলিত মা দিবস নিয়ে গ্রিটিংস কার্ড প্রোডাকশন হাউজ, চকলেট কোম্পানি, কনফেকশনারি, জুয়েলারি গুলো ব্যবসা শুরু করবে। ইদানিং মা দিবসের থিম প্রায় প্রতিটি কোম্পানি, বিশেষ করে ফার্মাসিউটিক্যাল এবং মোবাইল ফোন কোম্পানি গুলোও তাদের প্রোডাক্ট বিক্রয়ের বিশেষ মার্কেটিং ক্যাম্পেইন হিসাবে ব্যবহার করছে। সেসময় এধরনেরই কিছু মুনাফালোভী প্রচারনায় বাধা দেয়ায় সমাজের শান্তি নষ্টের অভিযোগে পুলিশ তাকে একবার এরেস্টও করেছিল একবার!
জার্ভিসের ইচ্ছে ছিল মে মাসের দ্বিতীয় রোব বার, এই দিনটি ছেলে মেয়েরা তাদের মা এর সাথে খুব অন্তরঙ্গ ভাবে নিজেদের মত করে সময় কাটাবে; দোকানের কার্ড, ফুল, বা কনফেকশনারির কেক চকলেট দিয়ে নয়। কিন্তু দিবসটি প্রচলিত হবার পর কিছু বছর পরই তিনি বুঝতে পারেন যে এই দিবসটি ব্যবসায়ীদের কাছে একটি কমার্শিয়াল গোল্ড মাইনে পরিনত হয়েছে। তাই ব্যাপক জনপ্রিয়তা পাওয়া সত্বেও জার্ভিস নিজেই আমেরিকান সরকারের কাছে লবিং করেছেন যাতে দিবসটি আর সরকারী ভাবে পালন না করা হয়।
মা দিবসের বিবর্তন:
[১৮৫০ সাল] মাদার্স ডে ওয়ার্ক ক্লাব: (ভালোভাবে শিশু পালনের উপর প্রশিক্ষণ এই ক্লাবের মূল প্রতিপাদ্য ছিল)
[১৮৬৮ সাল] মাদার্স ফ্রেন্ডশিপ ডে: (আমেরিকার সিভিল ওয়ারে বিভক্ত হয়ে পরা জনগোষ্ঠীকে একত্রীকরণ করায় ভুমিকা রাখত)
[১৯০৫ সালে] আন রিভিস জার্ভিস মারা যান। এবং পরবর্তীতে তার মেয়ে আন্না জার্ভিস, প্রথম ১৯০৮ সালে আন্না সর্ব প্রথম আনুষ্ঠানিক ভাবে সন্তানদের প্রতি মায়ের ত্যাগ কে সম্মানের সাথে স্মরণ করার জন্যে মাদার্স ডে বা মা দিবস পালন করেন। যদিও তার নিজের কোনো সন্তান সন্ততি ছিল না।
[১৯৪০ সাল] আন্না জার্ভিস মা দিবস বর্জন করেন এবং দিবসটি সরকারী ক্যালেন্ডার থেকে মুছে দেবার জন্যে লবিং করেন।
[তথ্য সূত্র: হিস্টোরি ডট কম]
- ছাইপাঁশ 
পুরোনো লেখা:
এসো এবার ফুলের রঙটা দেই পাল্টে 
অভাজনের প্যারিস ভ্রমন -পর্ব চার
অভাজনের প্যারিস ভ্রমন – পর্ব তিন
অভাজনের প্যারিস ভ্রমন – পবর্ দুই
অবশেষে প্যারিস যাত্রা
এই গরমে ঘোল খান
অচেনা পাখি
I day 2010, প্রবাসে প্রথম সাফল্য
একজন ‘লেখক’ এবং বছরের প্রথম দিন!


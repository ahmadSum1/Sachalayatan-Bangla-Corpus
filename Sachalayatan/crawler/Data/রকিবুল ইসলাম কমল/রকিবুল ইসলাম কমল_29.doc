অচেনা পাখি



বিশাল একটি চেইনশপ। কত জিনিস যে পাওয়া যায় এখানে! হুলুস্থুল ধরণের মোটা একটি মহিলা দোকানটা ঘুরে ফিরে ঠিকঠাক করে রাখছে। ক্যাশ-কাউন্টারে আছে মডেলদের মত চেহারার সোনালী চুলের মেয়ে। তারা কথায় কথায় ‘ত্যাকসোমিকাত’ আর ‘ভর্সোগুড’ বলে। যার মানে হচ্ছে - ধন্যবাদ, স্বাগতম। আমি হাটছি আর দেখছি সস্তায় কিছু পাওয়া যায় কিনা। ডিম-মাখন-পনিরের দিক থেকে সবজির দিকে গেলাম। বেশ সস্তায় ব্রকলি পাওয়া যাচ্ছে। বেছে বেছে ঝুরিতে তুলছি, সেসময় হট্টগোলের শব্দ। বিশালদেহী মহিলাটি একটা পাখির পেছনে অদ্ভুত ভঙ্গিতে ছুটছে। কিভাবে যে এই শীতাতপনিয়ন্ত্রিত দোকানটিতে পাখি ঢুকল কে জানে! আমি আগ্রহী হয়ে কাছে গেলাম। এবং আশ্চর্য্য হয়ে লক্ষ্য করলাম পাস্তা আর নুডুলস রাখার সবচেয়ে উপরের তাকের একটি ফোকরে পাখিটির বাসাও আছে। জামার পিঠের উপর ল্যাটিন হরফে ‘নেট্টো’ লেখা, দোকানের লগো আঁকা হলুদ পোষাক পরা দুই তিন জন মাসকুলার ম্যান ছুটে এলো। এরা পাখিটাকে পুলিশে দিতে চায়। রোবটদের মত চেহারার এখানকার পুলিশ গুলো দেখলে আমি নিজেই ভয়ে শুকিয়ে যাই আর এই ছোট্ট পাখিটা কী ভয়টাই না জানি পাবে। পাখিটার কথা ভেবে আমার বুকের ভেতর কেমন জানি করে উঠলো।
আমি বন-পাখি-ফুলের দেশ থেকে এসেছি। এভাবে নিরীহ পাখির উপর আক্রোশে ফেটে পরা মানুষগুলোর কাছ থেকে কিভাবে পাখিটাকে বাঁচাবো তাই নিয়েই ভাবছিলাম। ঘটনার চারপাশে জমে উঠা উৎসুক মানুষের ভীর ঠেলে এগিয়ে গেলাম। মিনমিন করে বললাম, পাখিটাকে পুলিশে দিবেন না প্লিজ।
মহিলা তার থলথলে হাত পা নাড়িয়ে বললো, আমাদের কিচ্ছু করার নেই। আমারা পাখিটাকে যেহেতু নিরাপত্তা দিতে পারবো না তাই এটাকে পুলিশের কাছে দিয়ে দেয়াটাই ভাল। পাখিটি আমাদের অনেক পাস্তা খেয়ে ফেলেছে। এটাকে এখানে কিছুতেই থাকতে দেয়া যাবে না।
আমি বললাম, তাহলে ওকে বাইরের পার্কটিতে ছেড়ে দিন। পুলিশে দেবার দরকার কি? মহিলাটা এবার চেঁচিয়ে উঠে বললো, যা বোঝ না তা নিয়ে কথা বলতে এসো না। এখানে এনিম্যাল প্রোটেকশন আইন খুবই কড়া। কেউ যদি একবার কমপ্লেইন করে যে, আমরা শীতাতপ নিয়ন্ত্রিত এবং পর্যাপ্ত খাদ্যের মাঝে অভ্যস্ত হয়ে ওঠা একটি অচেনা পাখিকে হঠাৎ করে তার অপরিচিত প্রকৃতির প্রতিকূল অবস্থার মাঝে ছেড়ে দিয়েছি; তাহলে আমাদের অনেক টাকা জরিমানা হয়ে যেতে পারে। তাছাড়া এই অচেনা অজানা পাখিটা এখানে কোথা থেকে এসেছে তাইবা কে জানে। নিশ্চয়ই বেখেয়ালি কোন ভিন দেশী ক্রেতার খাঁচা থেকে বের হয়ে এখানে রয়ে গেছে। এমনকি এটার বার্ড ফ্লু’র মত মারাত্মক কোন অসুখ বিসুখও থাকতে পারে। এই বদমাশ পাখিটাকে পুলিশে দেয়া ছাড়া আমাদের আর কোন উপায় নেই। তারা হয়ত কোন হিপনোটিক ড্রাগ পুশ করে পাখিটাকে একটি কষ্টহীন মৃত্যু দিতে পারবে।
কথোপকথনের এ পর্যায়ে হুইসেলের শব্দ আর লাল নীল বাতি জ্বালিয়ে দুই গাড়ি পুলিশ চলে এল। সবাই কেমন সায়েন্সফিকশন ছবির মত পিলে চমকানো অস্ত্রসস্ত্রে সজ্জিত। এরকম হট্টগোলে পাখিটা ভয়ে কুকরে গেল।
আমি কোন রকমে মাটির দিকে তাকিয়ে বললাম, পাখিটাকে যদি আমি আমার বাসায় নিয়ে যাই তাহলে কোন অসুবিধা আছে? আমি পুষবো পাখিটাকে। তখন তারা সবাই অবাক হয়ে আমার মুখের দিকে তাকালো।
মোটা মহিলাটি ভুরু উঁচিয়ে বললো, তুমি কি জানো এদেশে কুকুর আর বিড়াল ছাড়া অন্য যে কোন বন্য পশু-পাখি পালন করার লাইসেন্স পেতে হলে অনেক আইন কানুনের মধ্য দিয়ে যেতে হয়?
আমি মাথা নাড়লাম। বললাম, অসুবিধা নাই। আমি লাইসেন্স করবো। হঠাৎ তখনি কেন যেন হলুদ ঠোঁটের খয়েরি পাখিটি আমার পায়ের কাছে এসে দাঁড়ালো; যেন সে বুঝতে পারছে কে তাকে পুলিশের হাত থেকে বাঁচানোর চেষ্টা করছে। 
ততো ক্ষণে পুলিশগুলো তাদের তদন্ত কার্যক্রম শুরু করে দিয়েছে। হাতে গ্লাভ্স পরে স্বচ্ছ একটি পলিইথিলিনের ব্যাগে পাখিটার পালক আর কি সব যেনো ঢুকিয়ে নিলো ডিএনএ টেস্ট করার জন্যে। এতক্ষণ সেই মহিলাটা আমার সাথে ইংরেজীতে কথা বললেও পুলিশ গুলোর সাথে তাদের নিজেদের ভাষায় কী যেন বলল। তারা পাখিটাকে একটি স্টেইনলেসস্টিলের খাঁচার মাঝে ঢুকিয়ে মশারির মত কালো কাপড় দিয়ে ঢেকে দিল। গাড়িতে উঠার সময় আমাকেও তাদের সাথে উঠার জন্যে ইশারা করলো। 
সবুজ নীল কমলা রঙের ফ্লুরোসেন্ট ট্যাগ মারা গাড়িটিতে উঠার সময় লক্ষ্য করলাম অতি-উৎসাহী জটলা পাকানো মানুষগুলো সবাই আমার দিকে কেমন করুণার দৃষ্টিতে তাকিয়ে আছে। গাড়িতে উঠে বসার পর পাশে বসা পুলিশটি আমার স্যোশাল সিকিউরিটি নাম্বারটি জানতে চাইলেন। আমি জানি, যেহেতু আমি এ দেশের নাগরিক নই, তাই আমার এই সিকিউরিটি নাম্বারের শেষ চারটি ডিজিট টেম্পোরারি। পাশে বসা পুলিশটি বহু চেষ্টা করেও সেই নাম্বারটি দিয়ে সেন্ট্রাল ডাটাবেস থেকে তাদের যন্ত্রের মাধ্যমে আমাকে হয়ত সনাক্ত করতে পারলো না। তাই কিছুটা বিরক্ত হয়ে, ড্রাইভিং সিটে বসা সহকর্মী কে বললো স্টেশনে না গিয়ে প্রথমে স্কাটেভার্কেটে নিয়ে যেতে। স্কাটেভার্কেট মুলত ট্যাক্স অফিস; কিন্তু সেখান থেকেই প্রত্যেক নাগরিকদের জন্য স্যোশাল সিকিউরিটি নাম্বার ইস্যু করা হয়। সেখানে গেলে হয়তো আমার রেকর্ড দেখে আমার সমন্ধে নিশ্চিত হতে চায়। 
সন্ধ্যা হয়ে আসছে। যখন বাসা থেকে বের হয়েছিলাম তখন কাঠফাটা রোদ ছিল। অথচ একটু আগে মেঘলা লাগলো আকাশটা। এখন আবার ঝিরঝির করে বেগুনি রঙের বৃষ্টি পড়ছে। বৃষ্টির ফোটা গাড়ির কাচে জমে জমে ভারি হয়ে গড়িয়ে পরছে। আমার কেমন জানি ঝিমুনি আসছে। আসলে ভিনদেশে এ ধরনের পুলিশি ঝামেলায় জড়িয়ে অজানা উদ্বেগে নার্ভাস সিস্টেমে কিছু একটা গণ্ডগোল হয়ে গেছে বোধহয়। নইলে এরকম একটি মূহুর্তে আমার ঘুমপায় কী করে!
স্কাটেভার্কেট ডাটাবেস থেকে আমার ইমিগ্রেশনের সব কাগজ পত্র পরীক্ষা নিরীক্ষা করা হল। এদিকে পাখিটাকে কী একটা স্পেশাল মেডিক্যাল টিমের কাছে হস্তান্তর করা হয়েছে। কোন ভাইরাল ডিজিজ না ধরা পরলে হয়তো পাখিটাকে আমার কাছে রাখার অনুমতি পাওয়া যাবে।
আমাদের গাড়িটি মসৃণ গতিতে স্কাটেভার্কেট অফিস এর সামনে এসে থামল। এই অফিসের লোকজন কেমন মাতালের মত ঢুলে ঢুলে কাজ করে। সিনেমার স্লোমৌশনের মত তাদের অদ্ভুত ধীরগতির কাজ শেষ হবার পর আমাকে নিয়ে যাওয়া হলো শহরের পৌরসভা অফিসে। সেখানের একজন আইন বিশেষজ্ঞ বন্য পাখি পালন সংক্রান্ত আইনি ব্যাপার গুলো দেখবেন। পার্কিং এ দেখতে পেলাম ওয়াইল্ড এনিমেল সোশালাইজেশন কমিটির সাদা রং এর মাইক্রোবাস। ভেতরে ঢুকে দেখলাম লম্বা রেক্সিনের কাভারে ঢাকা একটি টেবিল, তার চারিদিকে উচু উচু এবং ভারী কাঠের চেয়ারে ঘেরা। চারিদিকের দেয়ালে ছাঁদ পর্যন্ত টানা বুক শেল্ফ। কাউন্সিলার আমার বোঝার জন্যে আইনগুলো ইংরেজীতে অনুবাদ করে শুনাচ্ছিলেন। আমাকে বললেন, তুমি যদি পাখিটা কে পালক নিতে চাও তাহলে সেটা তোমার কাগজ পত্রে আর পাসপোর্টে লেখা থাকতে হবে। তারা হঠাৎ করে পাসপোর্টের চিলড্রেনের ঘরে লিখে দিলো আমার একটি পোশ্য আছে! আমিতো লজ্জায় পরে গেলাম। এখন কী হবে! সবাইতো ভাববে আমি কোন বাচ্চা পালোক নিয়েছি। অথচ আমিতো এখনো বিয়েই করি নাই।
কোন রকমে বাসায় গিয়ে ফোন দিলাম আরিকার কাছে। (এবার ফিরে গিয়ে আমি আর আরিকা বিয়ে করব বলে ঠিক করেছি। এমনিতেই সে বিয়েতে তার বাবা মা কে রাজি করাতে গিয়ে নানান ঝামেলায় আছে। তার উপর আমার এই পাখি পালোক নেবার ঘটনাতে যারপর নাই বিরক্ত হলো।)
তার কথা হচ্ছে, পাখি পালবা ভালো কথা কিন্তু পাসপোর্টের চিলড্রেন ঘরে সেটা লেখা থাকবে কেন?! জীবনেওতো এই সব আজগুবি কথা শুনি নাই!
আমি তাকে অনেক বুঝিয়ে-সুঝিয়ে শান্ত করলাম। বললাম যে দেশের যেই নিয়ম। আমার তো কিছু করার নাই। পাখিটা যে কী বিপদে পরেছে সে সব বলে এইবারের মত কোন রকমে ওকে বুঝ দেয়া গেলেও আমার বিপদ যে এখানেই শেষ না তাকি আর আমি জানতাম!
পরদিন নেট্টো থেকে সেই মহিলার ফোন এল। আমাকে এখুনি দেখা করতে বললো। আরও বললো, পাখিটার বাসায় এরিক্সনের একটা মোবাইলে পাওয়া গেছে। খুব সম্ভবত পাখিটা বাসা বানানোর সময় এটা কোথাও থেকে নিয়ে এসেছে। যেহেতু পাখিটা তুমি পালোক নিয়েছো তাই মোবাইলটাও তোমারই প্রাপ্য। আমি বললাম মোবাইল আমার লাগবে না। সে একটু রেগে গিয়ে আরো জোরদিয়ে বললো- অবশ্যই তোমার মোবাইল লাগবে!
আমি কিছুটা ঘাবড়ে গেলাম। ভাবলাম, থাক একে রাগিয়ে লাভ নেই, সাইকেলে করে গিয়ে মোবাইলটা নিয়ে আসি। দোকানটা তে ঢুকে দেখি গোয়েন্দা বিভাগের লোকজন আর সহযোগী কিছু পুলিশ এখনো ব্যাপারটা নিয়ে তদন্ত করছে। এসব দেখে আবার আমার ভয় লাগতে লাগলো। নিজেদের মধ্যে সেই অবধ্য ভাষায় কথা বলে কি মনে করে যেন তারা আবার আমাকে সেই কাউন্সিলার এর কাছে নিয়ে গেলো। তারা এবার যা বললো তাতে আমি পুরোপুরি হতভম্ব হয়ে গেলাম।
পাখির বাসাটতে নাকি মা পাখিটাকেও পাওয়া গেছে। এখন তারা আমাকে বলছে মা পাখিটাকেও আমাকে নিয়ে যেতে হবে। মা পাখিটা আলো পছন্দ করে না। তাই যতদিন পাখি থাকবে ততদিন আমার ঘর দিনের বেলাতেও অন্ধকার করে রাখতে হবে। কিন্তু মোবাইলের ডিসপ্লেতে যেটুকু আলো জ্বলে সেটুকু আলো জ্বালা যাবে। পাখির খাবারদাবারে কখনো কোন সমস্যা হবে না এই মর্মে তারা আমার কাছ থেকে একটি বন্ডও সই করিয়ে নিলো। সব চেয়ে ভয়ের যে ব্যাপারটি ছিলো সেটা হলো, তারা নানা রকম আইনি মারপ্যাঁচ দেখিয়ে, অনেকটা জোর করে মা পাখিটার নাম আমার পাসপোর্টের ওয়াইফের ঘরে লিখে দিলো! আমাকে বললো, যেহেতু আগের পাখিটার তথ্য তোমার পাসপোর্টের চিল্ড্রেনের ঘরে লেখা হয়ে গেছে তাই এই পাখিটার কথা তোমার ওয়াইফের ঘরে না লেখা ছারা আমাদের আর কোন উপায় নাই।
আমি নিজের কান কে বিশ্বাস করতে পারছিলাম না। ভাবছিলাম, এই লোক গুলা কী বলে! এদের মুখের ভঙ্গি দেখে তো মনে হচ্ছে না যে এরা আমার সাথে রসিকতা করছে। উল্টো একটা সহানুভুতির ভাব নিয়ে বলছে, আমাদের সত্যিই কিছু করার নেই। তোমাদের পাসপোর্টে পালিত পশু-পাখির তথ্য লেখার কোন জায়গা নাই। কিন্তু এ দেশের নিয়ম অনুযায়ী তা অবশ্যই পালকের সর্বোচ্য পরিচয় পত্রে লেখা থাকতে হবে। যেহেতু এই মুহুর্তে তোমাদের দেশের পাসপোর্টটাই এ দেশে তোমার লিগ্যাল আইডেন্টিটি সত্যায়ীত করার সর্বোচ্য গ্রহনযোগ্য মাধ্যম, তাই বাধ্য হয়েই এটা তোমার পাসপোর্টে লিখতে হচ্ছে। আমার হতাশাগ্রস্থ মুখ দেখে আমাকে ভরসা দেবার জন্যেই হয়তো আরো বললো, তোমার ভয়ের কিছু নাই আমারা তোমার ম্যারিটাল স্ট্যাটাস পরিবর্তন করছি না। ভবিষ্যতে তুমি বিয়ে করলে পাখির পাশে তোমার ওয়াইফ এর নাম লেখতে পারবে।
এসব কথা শুনতে শুনতে আমি ঘামছিলাম। আমার এত ক্লান্ত আর অসহায় লাগছিলো যে আমি আর কোন কিছুই ভাবতে পারছিলাম না। কোন রকমে বাসায় ফিরে স্কাইপিতে আরিকা পেয়ে সব কিছু খুলে বললাম। সব শুনে এইবার ও তেলে বেগুনে জ্বলে উঠলো। ও বললো, তুমি এইসব কি শুরু করছো? আমি বাবা মা কে কি বুঝাবো, আমার নিজেরই তো এখন সন্দেহ হচ্ছে। ও কান্না জড়ানো কন্ঠে বললো, তুমি নিশ্চয়ই কোন বিদেশি মেয়ের সাথে কিছু করছো এখন সে তোমাকে বিয়ে করার জন্য চাপ দিচ্ছে বলে এই সব তালবাহানা শুরু করছো…।
আমার সব কিছু কেমন অবশ লাগছিল। পখির জন্যে অন্ধাকার করে রাখা ঘরে বসে থেকে পুরো পৃথিবীটাকেই অন্ধকার লাগছিল। পাখির জন্য এত যন্ত্রনা আর সহ্য করতে পারছিলাম না। একটা পাখির জন্য আমার জীবনটা প্রতিদিন কিভাবে পালটে যাচ্ছে! আমি চোখ বন্ধ করে বিছানাতে এলিয়ে পরলাম।
কতক্ষন ঘুমিয়েছি বুঝতে পারছিনা। ঘুম ভাঙ্গলো বন্ধুর ডাকে- এই ক্লাসে যাবি না? বাস মিস করবি তো।
আমি ধরফর করে উঠলাম। উঠেই টেবিলের নিচে তাকালাম, ঘরের কোনা-কাঞ্চিতে উকি দিলাম। কোথাও কোন পাখি নেই। খুশীতে আমার বত্রিশটা দাত বের হয়ে পরলো। এই প্রথম এত সকালে কারো ডাকে ঘুম ভাঙ্গার পরও এত আনন্দ লাগছে।
কত সুন্দর সকাল। সূর্য উঠি উঠি করছে। মনটা শান্তিতে ভরে গেলো। যতবার ভাবছি পুরো ঘটনাটাই একটা স্বপ্ন ছিল, ততবার মনেমনে হাসি পাচ্ছে!
কেউ কল্পনাও করতে পারবে না। কী একটা শান্তির পরশ নিয়ে আজ দিনটা শুরু হলো।


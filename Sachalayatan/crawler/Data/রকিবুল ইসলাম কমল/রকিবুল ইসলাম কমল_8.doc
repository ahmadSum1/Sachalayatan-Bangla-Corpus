 নিজের ভাষায় লিখতে গিয়ে.. 





১৯৯৯ সাল। এসএসসি পরীক্ষা দিয়ে এলিফেন্ট রোডের একটি কম্পিউটারে কাজ শেখার একটি কোর্সে ভর্তি হই। সেখানে মুলত ওয়ার্ড, এক্সেল এবং পাওয়ার পয়েন্ট শেখানোর কথা ছিল। কয়েক সপ্তাহ ক্লাস করে চলে আসি। কোর্স কমপ্লিট  করা হয় না। যেটা লাভ হয়েছিল সেটা হচ্ছে, বিজয় ইনস্টল করে কিভাবে বাংলা লেখা যায় সেটার পদ্ধতি জানতে পেরেছিলাম। তারও বছর খানেক পরে ঘরে কম্পিউটার আসে। কম্পিউটারের টেবিলে বিজয় বাংলা কী-বোর্ডের লে-আউট প্রিন্ট করে রেখে দিয়েছিলাম।  যদিও বাংলা কী-বোর্ডটা আঙ্গুলের আয়ত্তে না থাকাতে কখনই বড় কোন কিছু বাংলায় লিখতে পারিনি। বাংলায় লেখাটা বেশ কঠিন ছিল। 
২০০৮ সাল। প্রথম বারের মত অভ্র ইনস্টল করে সহজেই বাংলা লিখতে পারি সেই বছর। ফেইসবুকে স্ট্যাটাস দেয়া যায়। ই-মেইল করা যায়। কোন কী-বোর্ড লে-আউট মুখস্ত করতে হয় না। তবে বানানের নির্দিষ্ট পদ্ধতি আছে। অবশ্য ভুলে গেলেও দুই একবার চেষ্টা করলেই ধরে ফেলা যায়। তবে ইংলিশ টাইপিং স্পিডের মত অত স্পিড তুলতে পারিনি তখনো। সে যাই হোক না কেন। অনলাইনে বাংলায় লিখে মনের ভাব প্রকাশ করতে পারার নির্মল আনন্দটা তখনই পেলাম। তবে এই আনন্দ ভাষায় প্রকাশ করার মত লেখক আমি এখনো হইনি। আমি নিশ্চিত কম্পিউটারে বাংলায় লিখতে পারে এমন সকলেরই একই অনুভুতি হয়েছে। এই সফটওয়্যারটি তৈরী করার জন্য অমিক্রন ল্যাবকে অসংখ্য ধন্যবাদ। 
২০১০ সাল। এ বছর সচলায়তনের খোঁজ পেলাম। সচলায়তনে প্রথমবারের মত একটি লেখা প্রকাশ করলাম। এবং মন্তব্যের ঘরে আবিস্কার করলাম আমার লেখায় অজস্র বানান ভুল। বানান নিয়ে সংশয়ে থাকলে ডিকশনারিতে খুজে সেটা ঠিক করা যায়। কিন্তু যেগুলো টাইপো এবং রিভিশনের সময়ও চোখে পড়ছে না সেগুলো ধরার একমাত্র উপায় একটি স্বয়ংক্রিয় স্পেল-চেকার। এটির অভাবে বানান ভুল করে লজ্জা পাবার হাত থেকে বাঁচার জন্য লেখালেখিই বন্ধ করে দিয়েছিলাম। (আবারো অভ্র আমাকে লজ্জার হাত থেকে বাঁচালো। তারা কয়েক মাস পর অভ্র স্পেল-চেকার রিলিজ করলো) 
২০১১ সাল। স্টকহোমের একটি খাবার দোকান থেকে আমার ব্যাকপ্যাক চুরি হয়ে গেল। ব্যাকপ্যাকে অন্য অনেক দরকারি জিনিসের সাথে আমার উইন্ডোস ল্যাপটপটাও হারিয়ে যায়। কিশোর পাশার মত গোয়েন্দাগিরি করে বা ভাগ্যগুণে ব্যাগের অন্যান্ন দরকারি কাগজ পত্র গুলো ফিরে পেয়েছি এক সপ্তাহের মধ্যেই। কিন্তু ল্যাপটপটি উদ্ধার করা সম্ভব হয়নি। এই ঘটনার কিছুদিন পর পাততাড়ি গুটিয়ে বাংলাদেশে এসে পরি। নিজের ল্যাপটপ নেই। তাই আমার ছাইপাঁশ লেখালেখি দীর্ঘ সময়ের জন্য বন্ধ হয়ে গিয়েছিল। বাংলাদেশে ফিরে এসে একটি ফার্মাসিউটিক্যাল কোম্পানিতে যোগ দিয়েছিলাম। তখন কিছু বিশেষ কাজ করতে গিয়ে আবার বাংলায় লেখালেখি শুরু হল। বাংলায় লেখার জন্য অফিসের কম্পিউটারে অভ্র নামিয়ে, সেটা দিয়ে নিজেই টাইপ করে ক্রিয়েটিভ ডিজাইন সেকশনে পাঠিয়ে দিলাম। উদ্যেশ্যে সেই লেখাটি দিয়ে সুন্দর করে একটি লিফলেট ছাপিয়ে সারা দেশের ডাক্তারদের একটি বিশেষ খবর জানানো। আমি তখন প্রথম বারের মত অবাক হয়ে লক্ষ্য করলাম ইউনিকোডের লেখা ফটোশপে নিলে লেখা উলটপালট হয়ে যায়। পুরো লেখাটি ঐ সেকশনের এক্সিকিউটিভকে নতুন করে বিজয় ব্যবহার করে টাইপ করতে হল। কিছুদিন আগে দেখেছি অভ্র এর এএনএসআই অপশন একটিভেট করে ফটোশপে বাংলা লেখা যায়। কিন্তু ম্যাকিন্টসে এখনো করতে পারিনি। কারো জানা থাকলে মন্তব্যের ঘরে লিখে জানালে উপকৃত হব। 
২০১২ সাল। নরওয়ের অসলোতে এসেছি। নতুন কর্মক্ষেত্র থেকে আমাকে একটি ম্যাকবুক দেয়া হল। আমি মহা-উৎসাহে আমার প্রিয় বাংলায় লেখালেখির সফট্ওয়্যার অভ্র ইনস্টল করতে গিয়ে বুঝতে পারলাম। অভ্র ম্যাকবুকে ব্যাবহার কর যায় না। তখন বাংলায় লেখার জন্য আমি পাগলের মত একটি সফট্ওয়্যার খুজছি। কিছুদিন গুগোল ট্রান্সলিটারেশনে বহু কষ্ট করে কাজ চালিয়েছি। এক সময় অঙ্কুর সফটওয়্যারটি পেলাম এবং যদিও এটিও ফনেটিক কিন্তু অভ্রের লেখার নিয়ম থেকে অঙ্কুরে লেখার নিয়মের মাঝে বেশ ফারাক আছে। আমাকে নতুন করে আবার বাংলা টাইপিং শিখতে হল। যদিও কিছুদিন আগে অমিক্রন ল্যাব আই-অভ্র নামে ম্যাক এর জন্য নতুন একটি সফট্ওয়্যার রিলিজ করেছে কিন্তু ততদিনের অনভ্যাসে আমার অভ্র দিয়ে বাংলা লেখার গতি খুবই কমে গেছে। এবং মাঝে মাঝে কিছু কিছু শব্দ বার বার চেষ্টা করেও লিখতে পারিনা। অঙ্কুর দিয়ে লেখাটাই আমার এখন বেশি সহজ লাগে। কিন্তু বানান ঠিক করবো কোথায়। খোঁজ খবর করে পাওয়া গেলো। ফায়ারফক্স ব্রাউজারে জন্য বাংলা ডিকশনারির প্লাগইন পাওয়া যায়। অনলাইনে কানেকশন থাকলে ফায়ারফক্সে সাধারণ বানান গুলো চেক করা যায়। 
২০১৩ সাল। অনলাইনে চোরাই বই এর প্রাদুর্ভাব দেখে আমার এক প্রকাশক বন্ধুর সাথে আলাপ করলাম বিষয়টি নিয়ে। এবং ঠিক করলাম ওর প্রকাশনীর কিছু বই ই-পাব ফরমেট করে পরীক্ষামূলক ভাবে বাজার যাচাই করে দেখবো। প্রথমে একটি আই-বুক তৈরী করার জন্য একটি বইয়ের পাণ্ডুলিপি আমাকে পাঠালো। আমি আবিস্কার করলাম, সেই ফাইলটিতে কোন বাংলা লেখা নেই। সব ইংরেজি অক্ষরের হাবিজাবি লেখা ফাইল। অনেকেই এই সমস্যায় পরেছেন নিশ্চয়ই। সেই পুরানো ইউনিকোড প্রবলেম। যেহেতু প্রেসে ইউনিকোড ব্যাবহার হয় না। তাই পাণ্ডুলিপি গুলো ইউনিকোডে লেখা হয়নি। আবার খুজে পেতে অনলাইনে কয়েকটি সাইট পাওয়া গেলো যেখানে এই লেখা গুলো  ইউনিকোডে কনভার্ট কর যায়। কিন্তু সেটা দিয়ে করে ৭০% এর মত টেক্সট ঠিক ভাবে কনভার্ট করা গেলেও অনেক অংশই থেকে যায় ভুলে ভরা। আনুমানিক ৩০ ভাগের মত নতুন করে টাইপ করতে হয় এবং সম্পূর্ণ লেখাটা আবার নতুন করে প্রুফ রিড করতে হয়। 
২০১৪ সাল। গত বছর শখ করে একটি আইপ্যাড কিনেছিলাম। বেশির ভাগ সময় আইপ্যাডেই সচলের লেখা গুলো পরি। লেখা পড়ে মন্তব্য করতে গেলে সেই উইন্ডো থেকে বের হয়ে গুগোল ট্রান্সলিটারেশনের  মত কোন আ্যপ থেকে লিখে কপি-পেস্ট করে মন্তব্য করতে হয়। আই ফোনেও একই সমস্যা। আমি নিশ্চিত এই ঝামেলাটি এক সময় আর থাকবে না।
এই যে নিজের ভাষায় লিখতে গিয়ে যখনই প্রতিকূলতায় পরেছি। তার কিছুদিনের মাঝেই সেটির সমাধানও পেয়ে গেছি। এই সমাধান গুলোতো আপনি আপনি হয়নি। কেউ একজন তার মেধা, অধ্যাবসায় এবং অতি মূল্যবান সময় ব্যায় করে কাজ গুলো করেছে। আমাকে এবং আমার মত অনেককে লেখার সুযোগ তৈরী করে দেয়ার জন্য আজ একুশে ফেব্রুয়ারী, মহান ভাষা দিবসের দিন তাদের প্রতি আমার সীমাহীন কৃতজ্ঞতা জানাই। অনেক শ্রদ্ধা, অনেক ভালোবাসা জানবেন যারা নিরলস ভাবে কাজ করেছেন, বিশেষ করে অঙ্কুরের ডেভলপার রাইয়ান এবং অভ্রের ডেভলপার মেহদী।
গত ৭/৮ বছরে বাংলায় লেখালিখির বৈপ্লবিক পরিবর্তনের মাঝে, বাংলা একাডেমির নিষ্ক্রিয়তা দেখে দুঃখ হয়। বাংলা একাডেমি কি পারে না তাদের গবেষনা ফান্ডের কিছু অংশ বাংলায় লেখালেখির অভিজ্ঞতাটাকে আরো মসৃন করতে কাজে লাগাতে? 



নোবেল প্রাইজ আ্যসাইনমেন্ট 




আমাদের পড়াকালীন সময় সুইডেনের লিনশপিং বিশ্ববিদ্যালয়ের বায়োমেডিসিনের মাস্টার্স প্রোগ্রামটিতে একটি মজার অ্যাসাইনমেন্ট ছিল। ২০০৮-২০১০ বর্ষে যারা পড়েছে তাদের সবাইকেই এই অ্যাসাইনমেন্টটি করতে হয়েছে। এখনো হয়তো করতে হয়। 
অ্যাসাইনমেন্টটি ফিজিওলজি এবং মেডিসিনে নোবেল প্রাইজ ঘোষনার ঠিক পরপর দেয়া হতো। চার-পাঁচ জন ছাত্র-ছাত্রীর একটি গ্রুপ করা হতো। প্রতিটি গ্রুপের কাজ ছিলো সে বছর যারা মেডিসিনে নোবেল পেয়েছে তাদের কাজ আসলেই নোবেল পাওয়ার মত উপযুক্ত কিনা? তারা না পেলে আর কে বা কারা পেতে পারতো? 
নির্দিষ্ট কিছুদিন পর সেটির লিখিত রিপোর্ট এবং প্রতিটি গ্রুপকে তাদের সহপাঠি এবং শিক্ষকদের একটি প্যানেলের সামনে প্রোজেক্টরে প্রেজেন্ট করতে হত।   
কৈলাশ সাতিয়ার্থীর সাথে মালালা ইউসুফজাইয়ের শান্তিতে নোবেল পুরুস্কার পাবার ঘোষণার পর ফেসবুক নিউজ ফিডে এবং কিছু পত্রিকায় তার নোবেল প্রাপ্তি নিয়ে অনেক `বোদ্ধা´দের প্রতিক্রিয়া দেখে আমার ৬ বছর আগের করা সেই অ্যাসাইনমেন্টটির কথা মনে পড়ে গেল। আমার অবশ্য শান্তির নোবেল নিয়ে এই অশান্ত তর্কে যোগ দেবার মত ইচ্ছা বা সময় কোনটাই নেই।
বরং এই লেখার উদ্দেশ্য বাংলাদেশে আমার শ্রদ্ধেয় শিক্ষকদের জানানো যে, এরকম একটি অ্যাসাইনমেন্ট কিন্তু তাঁরা তাদের বর্তমান ছাত্র ছাত্রীদেরকে দিতে পারে। এটি শিক্ষার্থীদের বিজ্ঞানের গুরুত্বপূর্ণ আবিস্কারের বিষয়ে জানতে উৎসাহিত করবে। নিজেদের ক্রিটিকাল থিঙ্কিং কে আরো শানিত করবে। আমার নিজের অভিজ্ঞতা থেকে বলতে পারি, অ্যাসাইনমেন্টটি করার সময় অনেক নতুন বিষয় জানা হয়েছিল যা সত্যিই খুব আনন্দের।
আজকে কোন একজন বিজ্ঞানী একটি অসাধারণ গুরুত্বপূর্ণ আবিস্কার করলেও সে আগামী বছর নোবেল প্রাইজ পায়ে যাবে না। এমনকি ক্যান্সার, এইড্স বা ইবোলার ভ্যাক্সিন আবিস্কার করলেও না! তাকে অপেক্ষা করতে হবে। এর কারণ হচ্ছে বিজ্ঞানে নোবেল প্রাইজ দেবার একটি শর্তই হচ্ছে- it has to be tested by time। চিকিৎস্যা বিজ্ঞানের গবেষণার ক্ষেত্রে বিভিন্ন সময় দেখা গেছে তাৎক্ষনিক ভাবে খুব ভালো বা সারা ফেলে দেয়া অনেক আবিস্কার দীর্ঘ মেয়াদে শরীরে নানান খারাপ জটিলতা তৈরীর কারণে নিষিদ্ধ করতে হয়েছে। তাই সাধারণত পাঁচ-দশ বছরের পুরোনো আবিস্কার গুলোকেই পুরস্কারের জন্য নির্বাচন করা হয়। 
এটি মেডিসিনে নোবেল প্রাইজের জন্য নির্বাচন করার একটি শর্ত মাত্র। প্রতিটি পুরস্কারের জন্যেই নিশ্চয়ই এরকম অনেক গুলো শর্ত রয়েছে। এবারের পুরস্কারের বেলায় তারা তাদের নিজেদের তৈরী করা শর্ত গুলোই মেনেছে কিনা? যে আবিস্কারের জন্য যাদের কে নির্বাচন করা হয়েছে তারাই সেই আবিস্কারের সম্পূর্ণ কৃতিত্বের দাবিদার কিনা? এই আবিস্কারের সাথে সংস্লিষ্ট গুরুত্বপূর্ণ কেউ বাদ পরে গেলো কিনা? বিজ্ঞানের পুরস্কারটি প্রায়ই তিন জন একসাথে পায় কেন? চারজন এক সাথে পায় না কেন? অর্থনীতির নোবেল পুরস্কারটি তো বিজ্ঞানী নোবেলের উইল করে রেখে যাওয়া টাকা থেকে নয় বরং সুইডেনের একটি ব্যাঙ্ক স্পনসর করে তারপরও এটিকে নোবেল পুরুস্কার বলা হয় কেন? সবগুলো পুরুস্কার সুইডেন থেকে দেয়া হলেও শান্তির পুরস্কারটি কেন নরওয়ের থেকে দেয়া হয়? এই আ্যসাইনমেন্টি করার সময় এরকম আরো নানান প্রশ্নের সম্মুখীন হবে শিক্ষার্থীরা। জানার আগ্রহ তৈরী হবে তাদের মধ্যে। নিজে নিজে উত্তর খোজার আগ্রহ তৈরী হবে। নিজের মনে তৈরী হওয়া প্রশ্নের উত্তর নিজে খুঁজে বের করার আনন্দ তাদের মস্তিস্কে যে রিওয়ার্ড ম্যাকানিজমটি চালু করে দিবে সেটিই হবে এই আ্যসাইনমেন্টের সাফল্য।        
যতদুর মনে পরে ছাত্র ছাত্রীদের অ্যাসাইনমেন্টে আলোচনা যাতে বিষয় ভিত্তিক এবং গঠনমূলক হয় সে জন্য বেশ কিছু গাইড লাইন ছিল। এই মূহুর্তে সেগুলো মনে নেই। তবে আগ্রহী শিক্ষকরা নিশ্চয়ই www.nobelprize.org ওয়েব সাইটটি মনোযোগ দিয়ে দেখে, চিন্তা ভাবনা করে তারা তাদের ছাত্র-ছাত্রীদের আলোচনা গঠনমূলক এবং বিষয়ভিত্তিক রাখার জন্য নিজের মত করে কিছু গাইড লাইন দিয়ে দিবেন।
যেসব শিক্ষার্থীরা  সত্যি সত্যি আ্যসাইনমেন্টটি আনন্দ নিয়ে করবে তারা চাইলে সেটি সচলায়তনে (ইংরেজীতে হলে ইংরেজী বিভাগে বাংলায় হলে এখানে) পোস্টও করতে পারে। সহপাঠিরা মন্তব্যের ঘরে সে লেখার উপর আলোচনা করতে পারে। আমি নিশ্চিত সচলায়তনের লেখক পাঠকরাও খুব উৎসাহ নিয়ে সেটি পড়বে এবং অনেকই তাদের সম্পূরক ভাবনা মন্তব্যের ঘরে দিয়ে সে লেখাটি কে আরো চমৎকার করে তুলবে।


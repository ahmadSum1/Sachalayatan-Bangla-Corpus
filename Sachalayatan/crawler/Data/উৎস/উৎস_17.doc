উত্তরাধিকারের সমস্যা



পাল্টাপাল্টি পোস্ট হিমুর সাথে৷ মানে আমরা দুইজন মিলেঝিলে লিখব৷ আগে গনতন্ত্র নিয়ে একবার চেষ্টা করা হয়েছিল, তবে পাঠকদের ধিক্কারের মুখে বেশী আগায় নি৷ যদিও আমাদের ব্লু-প্রিন্ট মোটামুটি সমাপ্তির পথে ছিল৷ এবার উনুন গরম থাকতে থাকতেই পুরোটা ভেজে নেয়া হবে৷
এরশাদ শিকদারের কথা নিশ্চয়ই মনে আছে৷ খুলনার লোকাল গডফাদার, খুনী ইত্যাদি৷ শিকদারের মেয়ের নাম ঠিক মনে করতে পারছি না, বড় মেয়ে৷ শিকদারের ফাসীর আদেশের পর ও-ই সবচেয়ে বেশী কান্নাকাটি করছিল৷ প্রথমআলোতে এরকম লেখা ছিল, শিকদারের অন্যান্য ছেলেমেয়েরা চুপচাপ থাকলেও শিউলি (সম্ভবত এটাই নাম ছিল) কোনভাবেই তার বাবার ফাসীর আদেশ মেনে নিতে পারছিল না৷ শিকদারের অপরাধ যে গুরুতর সন্দেহ নেই৷ মানে শিকদারের যদি এসব অপরাধের পরও মৃত্যুদন্ড না হতো তাহলে বাংলাদেশে মৃত্যদন্ডাদেশ থাকার প্রয়োজনীয়তা নিয়ে সন্দেহ দেখা যেত৷
এখন শিকদারের মেয়ের প্রতিক্রিয়াকে কিভাবে মুল্যায়ন করব? ঠিক? ভুল? যথাযথ? বাড়াবাড়ি? মানবিক? অমানবিক? শিকদারের মেয়ে শিকদারকে খুনাখুনি করার পরামর্শ দিয়েছে বলে শুনি নি৷ বাধা দিয়েছে বলেও শুনিনি৷ তিরস্কার করেছে কি না জানি না৷ বাধা দেয়ার কতখানি সুযোগ ছিল, বা দিলেই কাজ হতো কি না সেটাও প্রশ্নস্বাপেক্ষ৷ 
বঙ্গবন্ধুর খুনি মহিউদ্দিনের ছেলে রুবেনের কাজকর্ম কিভাবে দেখা উচিত৷ উচিত-অনুচিতের সীমারেখা টানা জটিল৷ কারন ভেতরের সমস্যাটা আসলে অনেক বেশী জটিল, আমি স্রেফ উদাহরন দিয়ে দিয়ে লিখছি বলে বিচ্ছিন্ন ঘটনার স্বাপেক্ষে হয়তো নানা রকম ব্যখ্যা করা যেতে পারে৷ রুবেন আর শিকদারের মেয়ে যা করছে বা করেছে, তাদের পক্ষে বিপক্ষে অনেক কিছুই বলা যায়, তবে অন্তরালের প্রক্রিয়া অনেক পুরোনো, ঘুরেফিরে বারবার আসছে৷
“আমাদের সময়” এর, নাঈমুল ইসলাম খান যেমন সরাসরি বলেন, যে তার বাবা রাজাকার ছিলেন, ইত্যাদি৷ এ ধরনের স্বীকারোক্তি, বা উত্তরাধকারের দ্বায়িত্ব নেয়াটা দর্শক হিসেবে শুনতে ভালোই লাগে, বাহবাও দেই৷ নাঈমুল ইসলাম মহিউদ্দিনের বা এরশাদ শিকদারের ছেলে হলেও হয়তো এরকম পরিচ্ছন্নভাবে ভাবে বেরিয়ে আসতে পারতেন৷ কিন্তু নাঈমুল ইসলামের মতো লোকের সংখ্যা কম বলেই আমার ধারনা৷
যেমন আমাদের মধ্যে কতজন বলার মতো যোগ্যতা রাখি যে, আমার বাবা রাজাকার, অথবা আমার বাবা ঘুষখোর ইত্যাদি৷ যোগ্যতার কথা বললাম এই জন্য যে আমার একটা সন্দেহ নাঈমুল ইসলাম বা এরকম দুচারজন যাদেরকে নিজেদের বাবা-দাদার অপরাধের দায় স্বীকার করতে দেখেছি তাদের অনেকেই স্বীয় যোগ্যতায় ভালভাবে প্রতিষ্ঠিত৷ কে জানে এই প্রতিষ্ঠা পাওয়ার কোন ভুমিকা আছে কি না এখানে৷
হিমু তার মতো বিশ্লেষন করে লিখবে, “Memetic Invasion”৷ আজকে আধঘন্টা নাড়াচাড়া করলাম বিষয়টা নিয়ে৷ এরকম উদাহরন আছে, বাপ-মা তুলে গালি দিলে লোকে খুব ক্ষেপে যায়৷ পাঠ্য বইয়ে, মুজতবা আলীর একটা লেখায় ছিল অনেকটা এরকম, “আপনার নামে কেউ কিছু বললে হয়তো মনে মনে সয়ে যাবেন, কিন্তু আপনার দেশের নামে কিছু বললে দশগুন হয়ে লাগবে”৷ কেন রে ভাই, দেশের নামে বললে আমার কি আসে যায়৷ মনে হতে পারে বাপ-মা, বা দেশের পবিত্রতা ইত্যাদি নিজের চেয়েও বেশী?
আরেকটা লেখা লিখব, বেশ কিছু সন্দেহজনক শব্দ নিয়ে, যেগুলো semantic validation করলে উতরাতে নাও  পারে৷ এখানে সাইডট্র্যাক না হয়ে, এরকম বলা যায়ঃ বাবা, মা, এলাকা, দেশ এগুলোকে আমরা নিজেদের আইডেন্টিটির অংশ ধরে নেই৷ ধরা যায় আমরা জন্মগতভাবেই এভাবে প্রোগ্রামড৷ এগুলোর কোনটাই সেভাবে শিখতে হয় না৷ বাপ তুলে গালি দিলে, বাপের গায়ে গিয়ে গালি লাগার আগে নিজের আইডিন্টিটি/ইগো তে গিয়ে লাগে৷ অন্ধত্বের এই অংশটাতে আলো ফেলা অত সহজ নয়৷ একটা mental uplifting দরকার এজন্য৷ নানা ভাবে অর্জন করা যেতে পারে, কেউ এই রাস্তায় অনেকদুর, কেউ অন্তত কিছুদুর পার হওয়ার সামর্থ্য রাখেন৷ 
দৃশ্যতঃ নাঈমুল ইসলাম এটা পেরেছেন৷ নাঈমুল ইসলাম কে “আপনার বাপ রাজাকার” এটা সামনাসামনি বললে কি মাইন্ড করবেন, কে জানে, পরিচিত কেউ থাকলে এটা এক্সপেরিমেন্ট করে দেখতে পারেন৷ রুবেন মহিউদ্দিন স্পষ্টতই তার বাবার অপরাধ দেখতে পাচ্ছেন না৷ শিকদারের মেয়েও পায় নি৷ আমরা যারা ভাগ্যবান, যাদের বাবা সন্তানদের এরকম সমস্যায় ফেলে দেয় নি, তারা আপাতত বাবা দিবসে পিতাকে ধন্যবাদ দিতে পারি এজন্য৷ 


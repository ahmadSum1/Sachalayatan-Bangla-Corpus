ঘুম পাড়ানী গল্প সংকলন



ছোটবেলায় আমার নানা আর দাদার কাছ থেকে এ গল্পগুলো শুনেছি। এগুলো ঠিক লোককাহিনির মতো বড় নয়। আবার ঠাকুরমার ঝুলিতেও কোনদিন দেখিনি। বেশ কয়েকটা ঠাকুরমার ঝুলি আর একটা ঠাকুরদার ঝুলি ছিলো বাসায়। কিন্তু নানা আর দাদার মুখে শোনা হয়তো ৩০০/৪০০ শব্দের গল্পগুলো মূলত এলাকা ভিত্তিক, যেগুলো পাত্রপাত্রীরা রাজা-রানী না হয়ে, রাখাল, চোর, জমিদার, মাঝি ইত্যাদি। যেমন নানাবাড়ীতে যেগুলো শুনতাম, দাদাবাড়ীতে সেগুলো ছিলো না, সেখানে আবার আরেক রকম কাহিনী। অথচ নানাবাড়ী আর দাদা বাড়ীর দুরত্ব ৫০/৬০ মাইলের বেশী হবে না। 
এগুলোর কি কোন সংকলন করা হয়েছে? যদি না হয়ে থাকে তাহলে সংকলন করা ভীষন জরুরী। গল্পগুলো সাহিত্যের বিবেচনায় মানোত্তীর্ন সম্ভবত নয়, কিন্তু ঐতিহ্যের অংশ হিসেবে যাদুঘরে রাখার মতো। অনেকগুলোই খুব ছোট গল্প, ৫/১০ মিনিটেই বলা যায়। 
সংরক্ষন করা যায় কিভাবে। আমার ধারনা আর ২০ বছর পরে এগুলোর তেমন কোন চিহ্নই থাকবে না। আপাতত এই আইডিয়া গুলো মাথায় আসলোঃ
১। শুরুতে এই ব্লগের আমরা যার যার কালেকশন খোলা হাতে লিখে জমা দিতে পারি। খোলা হাতে মানে গল্পটা যেমন ঠিক তেমন ভাবে, কোন আধুনিকীকরন, শব্দ পরিবর্তন না করে। যদি গল্পে "গু" শব্দটি থাকে তাহলে "গু" হিসেবেই রেখে দেব। এই অংশটুকু হবে এক্সপেরিমেন্ট। কারন স্রেফ জনা পঞ্চাশেক ব্লগারের কাছ থেকে সেরকম উল্লেখযোগ্য সংকলন করা সম্ভব না।
২। একটা পাইলট প্রজেক্ট হাতে নেয়া যায়। যেমন ৫জন বিশ্ববিদ্যালয় পর্যায়ের ছাত্রকে হায়ার করবো আমরা। সেকেন্ড ইয়ার হলে ভালো হয়। একমাসের জন্য তাকে অঞ্চলভিত্তিক দায়িত্ব দেয়া হবে (ধরা যাক ময়মনসিংহ)। সে সত্যিকার গ্রামে গিয়ে  গল্পগুলো সংগ্রহ করবে (as is), ভালো হয় অডিও রেকর্ড করে আনতে পারলে। ধরা যাক শুরুতে একজনকে হাজার দশেক টাকা দিয়ে চেষ্টা করে দেখলাম, আদৌ সম্ভব কি না। আমাদের মধ্যে থেকে যারা ঢাকায় আছেন তাদের কাউকে সুপারভাইজর বানানো যায়।
৩। আরেকটা করা যেতে পারে গনিত অলিম্পিয়াড ধরনের কোন একটা প্রক্রিয়ার সাথে জড়িয়ে দেয়া। জাফর ইকবাল বা কায়কোবাদ স্যারকে অবশ্য কনভিন্স করতে হবে। অলিম্পিয়াডের সময় অভিভাবকদের কাছ থেকে গল্প গুলো সংগ্রহ করা যায়।
৪। পত্রিকাগুলোর সাহায্য চাওয়া যায়। একটা বিজ্ঞাপন দেয়া যায়, গল্প গুলো চিঠি লিখে পাঠানোর জন্য। ১০০ জনকে পুরষ্কার দেয়া যায়।
বিনে পয়সায় সম্ভব না। আমরা ফাইনান্স করার চেষ্টা করতে পারি। সচলয়াতন প্রজেক্ট হিসেবে। 


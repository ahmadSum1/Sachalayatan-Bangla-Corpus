মিমপাত বিরোধি আন্দোলন



পশ্চিমে অনেক দেশে গর্ভপাত বিরোধী আন্দোলন মাঝে মাঝে মাথা চাড়া দিয়ে ওঠে। আমি গর্ভপাতের বিপক্ষে নই। অবস্থা বিশেষে এর প্রয়োজন থাকতে পারে। কিন্তু হিমু আর সুমন চৌধুরী যা করছে সেটা আর মেনে নিতে পারছি না। ওরা মাথার ভেতরে চিন্তার যে মিম তৈরী হয় সেগুলোকে মেরে ফেলে। হিমুর "রেডিও ঝমাঝম" বা "চিহ্ন" এজন্য আলোর মুখ দেখেনি। চীনে শুনেছি মেয়েসন্তান হলে আলট্রাসনোগ্রাম করার পর অনেকে বাচ্চাটাকে মেরে ফেলে। কেবল মেয়ে হওয়ার কারনে কাউকে জন্মগ্রহন করতে না দেয়াটা অপরাধ বলেই মনে হয়। পারফেকশনিস্ট হিমু এরকম অসংখ্য গল্প, স্যাটায়ারকে মেরে ফেলছে প্রতিদিন। সুমন চৌধুরীও তাই, কামলার অজুহাত দিয়ে আমার পরিচিত বেশ কয়েকটা ভ্রূন জন্মাতে পারে নি।
সমাধানকল্পে সচলরা একটা ব্যবস্থা নিতে পারি। Member-only একটা পেজ করা হোক সচলে। যেখানে অপরিনত আইডিয়ার ব্রিডিং হবে। হিমু যেহেতু রেডিও ঝমাঝম কোনদিন লিখতে পারবে না, হিমু বরং তার কঙ্কালটা বলে দিক। বাকীরা মিলে মাংস দিয়ে দেব। হয়তো কয়েকটা  iteration লাগবে তবু মিমপাতের চেয়ে ভালো। 


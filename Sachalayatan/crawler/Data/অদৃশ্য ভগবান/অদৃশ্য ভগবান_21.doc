আমার দ্বিতীয় অফিসের কাহিনী



লোকের সাধারনত প্রথম অফিসের কথা বেশি করে মনে থাকে । আমার ক্ষেত্রে ব্যাপারটা একটু অন্যরকম । নানা কারনে আমার দ্বিতীয় অফিস আমার মনে দাগ কেটেছে । 
আমার প্রথম চাকরি একাশি দিনের মাথায় ছেড়ে দেবার পর বাড়িতে প্রায় নিষ্কর্মাই বসে ছিলাম ।  তারপর একদিন সন্ধ্যাবেলায় আমার বন্ধুর ফোন এল । কোন একটা অফিসে কনট্রাক্টে কাজ হতে পারে । পরদিন আকাডেমীর সামনে দাঁড়াতে বলল ।  তার কথা মত পরদিন কলকাতার আকাডেমী অফ ফাইন আর্টসের সামনে গিয়ে দাঁড়ালাম । তাকিয়ে দেখলাম চারিদিকে পোস্টারের ছড়াছড়ি । আকাডেমীর ডিরেক্টরকে বানর সম্বোধনে ভূষিত করে অনেক পোস্টার পড়েছে । 
একটু পরেই আমার সেই বন্ধু  এল । তার সাথে বাসে চেপে সেই অফিসে এসে হাজির হলাম । একটি পুরনো দিনের ফ্ল্যাট বাড়ির পাঁচতলায় সেই অফিস । বিরাট দরজা জানলা, উঁচু ছাদ, পুরনো আমলের পাখা আর সুইচ । তার মধ্যেই কমপিউটার সাজিয়ে অফিস করা হয়েছে । কলকাতায় আধুনিক অফিসের সাথে কোনভাবেই খাপ খায় না ।  আমরা গ্রাফিক ডিজাইনার । আমি একটি সিডি বার করে ম্যানেজার মশাই এর হাতে দিলাম । দেখে বুঝলাম ম্যানেজার মশাই অফিসের সর্বেসর্বা । গোঁফদাড়ি কামানো বেশ পরিচ্ছন্ন মুখ । প্রায় চল্লিশ বছর বয়েস হবে । সিডিটা কমপিউটারে চালিয়ে আমার কাজ দেখলেন । অফিসে আরেকজন রয়েছে যাকে দেখে ম্যানেজার মশাইয়ের চ্যালা বলে মনে হল । যাকে আমরা সু-দা বলে ডাকব । তার সূত্রেই আমার বন্ধু আমাকে নিয়ে এসেছে ।  
এরপর আমাদের জানানো হল এটা একটা কর্পোরেট কাজ । খুব তাড়াতাড়ি শেষ করতে হবে । এখন রিসার্চ ওয়ার্ক চলছে ।  কয়েকদিনের ভিতরেই জানানো হবে কবে থেকে কাজ আরম্ভ হবে ।  অফিসে আরো একজনকে দেখলাম । বেশ নাটা চেহারা । গোল মুখ । গোল চোখ । ছোট ছোট করে ছাঁটা চুল । ইনি নাকি ক্রিয়েটিভ ডিরেক্টর । দেখে মনে হল বেশ কনফিউজড মানুষ । একটা সাধারন কথা বলতে গিয়ে তিনবার হোঁচট খাচ্ছেন । ইনি হলেন র-দা ।
যাই হোক প্রাথমিক কথাবার্তা সেরে বাড়ি ফিরে এলাম । কয়েকদিন বাদেই আমাদের ডাকা হল । এবং কাজও আরম্ভ হল ।
কাজে এসে পরিচয় হল আরো একজনের সাথে । ইনি হলেন তু-দা । দেখেশুনে বুঝলাম তু-দার অফিসে সেরকম কোনো কাজ নেই । কেবলি এদিক ওদিক ঘুরঘুর করছেন । ম্যানজার মশাই বললেন তু-  হল আমাদের অফিসের ট্রাবলশুটার । 
দুপুর বেলা মাঝে মাঝে দেখতাম তু-দা সোফায় বসে ঘুমোচ্ছেন । আমাদের ধারনা ছিল একমাত্র সরকারি অফিসেই দুপুরবেলা নাক ডাকিয়ে ঘুমোনো যায় । এখানে এসে দেখলাম সেরকম ভাগ্য হলে প্রাইভেট চাকরিতেও এ সুখ পাওয়া যেতে পারে । 
ওই ফ্ল্যাটের ভিতরে দুটি অফিস ছিল । দুই ভায়ের দুই অফিস । আমরা বড় ভাইয়ের অফিসে কাজ করতাম । আর ছোট ভাইয়ের অফিসে ছিল প্রচুর সুন্দরী মেয়ের আনাগোনা । প্রায়ই দেখতাম নিত্যনতুন মেয়ে আসছে । তারা কতক্ষন কাজ করত আর কতক্ষন মোবাইলে আড্ডা দিত তা তারাই জানে । সবসময়েই দেখতাম আমদের ঘরের সামনে দিয়ে তারা মোবাইলে কথা বলতে বলতে পায়চারি করছে । 
অফিসের ভেতরের পরিবেশটা কেমন ছিল একটু বলি । অফিসের ভেতরে দেখলাম সবাই বাংলা ইংরাজি এবং হিন্দিতে কাঁচা কাঁচা খিস্তি ব্যবহার করছে । কেউ কাউকে যে সরাসরি দিচ্ছে এমন নয় । বেশিরভাগই আড়ালে অথবা উড়ো দেওয়া হচ্ছে ।
দুটো নতুন বাচ্চা ছেলের সামনে এরকম গালাগালির জোয়ার ম্যানেজার মশাইয়ের বোধহয় একটু কিন্তু কিন্তু লাগছিল । তিনি আমাদের বললেন - আমাদের এখানে কিন্তু একটু গালাগালি চলে তোমাদের কোনো অসুবিধে নেই তো । আমরা বললাম না নেই ।
তারপর কাজ এগোতে লাগল । র-দা নিয়মিত ভাবে আমদের কনফিউজড করতে লাগলেন । একই ডিজাইন আমরা হাজার বার করে বানাতে লাগলাম । প্রায়ই ডিজাইন দেখে র-দা বলতেন ভালই হয়েছে বাট আই থিঙ্ক সামথিং ইজ রং । এই সামথিং ইজ রং টা যে কি তা কোনোদিনই তিনি বলতে পারতেন না । 
অফিসে একটা ন্যাশনাল জিওগ্রাফিকের একশো বছরের সিডির সেট ছিল । একপেটি সিডি যা কখনও খোলা হয় নি । সেটা দেখে আমাদের ভীষন লোভ লাগল । যেভাবেই হোক সিডিগুলোকে রাইট করে নিতেই হবে । আমরা বললাম ন্যাশনাল জিওগ্রাফিকের সিডিগুলো আমাদের লাগবে । কারন ওগুলো থেকে অনেক ভালো ভালো ছবি পাওয়া যেতে পারে । এইবলে পেটিটা খোলা হল এবং ওগুলো আমরা আস্তে আস্তে রাইট করে নিলাম । তারপর আবার বললাম না এগুলো থেকে বিশেষ কিছু পাওয়া গেল না । ওগুলো তুলে রাখুন । 
অফিস থেকে আরও কিছু পিকচার সিডির সেট বেশ কিছু গান ইত্যাদিও সংগ্রহ করা গেল । 
এরপর একদিন মালিক এলেন অফিসে । বেশ লম্বা চওড়া মুসকো চেহারা । বিরাট শিল্পপতির ছেলে । এনার আসল ব্যবসা নাকি কম্পানি কেনাবেচা করা । প্রচুর টাকার মালিক অথচ অফিসে এসেছেন একটা ছেঁড়া জামা আর চটি পরে অথচ একটা দামী গাড়ি চেপে । আমাদের নামটাও একবার জিগেস করলেন না দেখে বেশ খারাপ লাগল । পরে অবশ্য বুঝেছিলাম । ভদ্রলোক ভালই ।  
কাজ যতই এগোতে লাগল অফিসে গন্ডোগোল তত বাড়তে লাগল । এই সময় দুজন ভদ্রলোক র-দা২ আর পা-দা অফিসে এলেন কিছু ভিডিও এডিট করার কাজে । তাঁদের সাথেও আমাদের আড্ডা বেশ জমে উঠল । এদিকে কাজের ডেডলাইন পেরিয়ে প্রায় একমাস হয়ে গেছে । তাই আমদের প্রত্যেক রোববারেও অফিসে যেতে হত । অবশ্য রোববারে অফিসে খাওয়াটা পাওয়া যেত । 
অফিসে কাজ করতে করতে বোঝা গেল এই অফিসটি আসলে উঠে যেতে চলেছে । উঠে যাবার আগে এটাই শেষ প্রজেক্ট । মানে প্রদীপ নিভে যাবার আগে যেমন হঠাৎ দপ করে জ্বলে ওঠে সেরকম আর কি । আমাদের সামনেই অফিসের কমপিউটার টেবিল চেয়ার বিক্রির আলোচনা হতে লাগল । আমাদের কেরিয়ারের শুরুতেই আমরা দেখলাম কিভাবে একটা অফিস আস্তে আস্তে উঠে যায় । 
অফিসে সবার সাথে সবার গন্ডোগোল বাড়তে লাগল । অবশ্য আমাদের সাথে সবার সম্পর্ক ভালোই ছিল । খালি একদিন আমার বন্ধুর সাথে ক্রিয়েটিভ ডিরেক্টর র-দার ঝগড়া বেধে গেল । আমরা তো এখানে চাকরি করি না কয়েকদিনের কনট্রাক্টে এসেছি । সুতরাং আমাদের উপর টেম্পার নিলে আমারাই বা ছাড়বো কেন । তবে র-দা লোকটা এমনিতে মন্দ নয় । তখন কিছু ব্যক্তিগত কারনে মেজাজটা ওনার খিঁচড়ে ছিল । 
ম্যানেজার মশাই অফিসে না থাকলে সবার সাহস একটু বেড়ে যেত । একদিন দেখলাম সবাই মিলে ভরদুপুরে অফিসে বিয়ার খাচ্ছে । অফিসে একএক জনের জন্য এক এক রকম নিয়ম ছিল । কেউ কেউ যেমন র-দা এবং নতুন দুই এডিটর অফিসের পয়সাতেই ভালমন্দ সাঁটাতো । কিন্তু আমরা বাড়ি থেকে টিফিন নিয়ে যেতাম অথবা পিয়নকে টাকা দিয়ে আনিয়ে নিতাম । এই নিয়েও কিছু অশান্তি হয় । পরে নাকি মালিক আর ম্যানেজার মশাইয়ের মধ্যে আলোচনা করে ঠিক হয় যে র-দার টাকা থেকে নাকি তাঁর রোজকার চোব্যচোষ্যের টাকা বাদ দেওয়া হবে । তবে সেটা হয়েছিল কিনা সেটা ঠিক জানা নেই ।
আশা করি এতক্ষনে সবাই বুঝতে পেরেছেন কেন এই অফিসটা আমার মনে দাগ কেটেছে । কলকাতা শহরে এরকম অফিস আর আছে কিনা তা জানা নেই । যাই হোক বহু ঝামেলার পর নানা জোড়াতালি দিয়ে প্রজেক্টটা মোটামুটি শেষ করে আনা হয় । সু-দার সাহায্যে আমি আর একটা অফিসে ইনটারভিউ দিয়ে চাকরি পেয়ে যাই তাই প্রজেক্ট শেষ হবার প্রায় দিন পনেরো আগে আমি এই অফিস ছেড়ে দিই । 
আমার বন্ধু শেষ দিন অবধি ছিল । তার কাছে যা শুনেছি শেষ দিন অফিসে গিয়ে সে দেখে অতবড় অফিস পুরো খাঁ খাঁ করছে । সব কমপিউটার, আসবাব বিক্রি হয়ে আছে । অফিসে বসবার মত কোন চেয়ারও অবশিষ্ট নেই । সবাই দাঁড়িয়ে আছে । আমার বন্ধুর আশা ছিল পড়ে থাকা কিছু ঝড়তি পড়তি মাল যেমন কিছু ভাল ছবি আর বই সে বাড়ি নিয়ে আসবে । কিন্তু সে কিছুই পেল না । সবই ম্যানেজার মশাই নিয়ে গেলেন ।  
তারপর ফ্ল্যাটের মালিক এলেন । ফ্ল্যাটের চাবি তাঁর হাতে দিয়ে দেওয়া হল ।  এবং এই অফিসে বরাবরের মত তালা পড়ল।  এইভাবে এই প্রজেক্ট শেষ হল ।
[এই লেখাটি অনেক আগে আমার ব্লগস্পট ব্লগে প্রকাশ করেছিলাম । তবে মনে হয় সচলায়তনের খুব কম জনই এটা পড়েছিলেন । তাই এখানে আবার পোস্ট করলাম]



ল্যাজ-কাহিনী



আমার একটা ল্যাজ ছিল
কেমন সুন্দর দুলতাম ।
রাতের বেলায় গুটিয়ে রেখে
সকাল বেলায় খুলতাম ।
বাসে ট্রামে প্রচুর ভিড়ে
ল্যাজটা দিত কাজে ।
হাত ফসকিয়ে গেলেও তো ভাই
ল্যাজ ফসকাতো না যে ।
অফিসেতেও ল্যাজটা আমার
থাকতো নাকো বসে ।
মাউস খানা ঠিক করে সে
ধরত এঁটে কষে ।
ল্যাজের জন্য আমার ভাই
নাম হয়েছিল বেশ ।
তখন যদি জানতেম
এটাই হবে শেষ ।
হঠাৎ একদিন অফিসে
পেলাম একটা ফ্যাক্স ।
ল্যাজের জন্য আমায় নাকি
দিতেই হবে ট্যাক্স ।
ট্যাক্স দিয়েও ঝামেলার
হল নাকো অন্ত ।
পুলিশ এল বাড়িতে
বিকশিত দন্ত ।
মানুষের ল্যাজ নাকি
বেআইনী কাজ ।
শুনে আমার মাথায়
পড়ল যেন বাজ ।
কিছুই হল নাকো
অনেক করেও হাঁটা ।
কয়েকদিন বাদেই আমার
ল্যাজটা গেল কাটা ।


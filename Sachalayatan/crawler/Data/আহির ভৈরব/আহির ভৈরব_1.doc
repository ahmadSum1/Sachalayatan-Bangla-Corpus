বীরপুরুষ



টানা এক সপ্তাহ, কি তার চেয়ে একটু বেশী? একনাগাড়ে নাইট ডিউটি করে গেলে তুমি। সকালবেলা বাড়ী ফিরতে, গোসল করে, খেয়ে, দূপুরের একটু পরেই আবার ছুট। তোমার কাছে সেটা কোনো কষ্টই না! তুমি কাছে থাকলে নানুর একটুখানি সুবিধা হয়, এর চেয়ে গুরুত্বপূর্ণ বা অর্থময় কাজ সেই সময়ে আর কিছুই কী হতে পারতো? 
তারপর? তারপর একদিন আর ধরে রাখতে পারলে না তাকে, ছেড়ে দিতেই হলো, হাসপাতালে তখন তুমি একা। সেদিনও তোমার কাছে থাকতে পারি নি আমি, পরীক্ষা ছিলো আমার। বাবাও পারলো না আমাকে ছেড়ে যেতে, তাই তুমি একাই রইলে সেদিন। অনেক, অনেক, অনেক মানুষের ভিড়ে একা।
অথচ কী আশ্চর্য্য রকম শান্ত ছিলে তুমি! হাজার হাজার মানুষ বাড়ি ভর্তি। কী শান্ত ভাবে সবার সাথে কথা বলে যাচ্ছ তুমি, সমস্ত কাজের আয়োজন করে যাচ্ছ, সবাইকে শান্তনা দিয়ে যাচ্ছ। আমাদের সেই চির-চরিত "কখন হলো-কেমন করে হলো"-র উত্তর দিয়ে যাচ্ছ তুমি কী প্রচন্ড ধৈর্য্য ধরে। কে যেন বল্লো, হাসপাতাল থেকে ফেরার ঠিক পরপরই খুব অসুস্থ হয়ে পড়েছিলে তুমি, কিন্তু সামলে নিয়েছিলে খুব কম সময়েই। এক ফোঁটা কাঁদতে দেখি নি তোমাকে, কাঁদার ফুরসত কোথায় তোমার? তোমার তখন কত, কত কাজ! ঝাপিয়ে তোমার কোলে পড়ে হু হু করে কাঁদছি যখন তখন মাথায় হাত বুলিয়ে দিয়েছিলে, মনে আছে? তোমার শক্তি ধার করেই আমার জন্ম, সেদিনও তোমার আদরে কী প্রচন্ড বল পেয়েছিলাম!
সেই সময়টায়, ঠিক সেই সময়টায় আমি বুঝতে পেরেছিলাম ঠিক কেমন ছিলে তুমি মুক্তিযুদ্ধের সময়টায়, আগরতলা ক্যাম্পে। তোমার ক্যাম্পের সাথীদের কাছে (তোমার নিজের মুখে কখনো নয় কিন্তু) তোমার প্রচন্ড মনোবলের গল্প কত শুনেছি! শেল পড়ার সময় ক্যাম্পের মানুষেরা যখন ভয়ে, আতংকে দিশাহারা, তখন কেমন অসীম সাহসে-শক্তিতে তুমি, মাত্র একুশ বছরের তুমি, সবাইকে অভয় দিতে, সবাইকে নিরাপদ জায়গায় জড় করার কাজে ব্যাস্ত হয়ে পড়তে! সেই তো তুমি! বিপদে, দঃখে, অসময়ে তুমি কেমন করে যেন হয়ে ওঠো শান্ত, অথচ দৃঢ় এক অকুতোভয় অতিমানবী। তোমাকে তখন আমার দুর্গা দুর্গা লাগে।
দশটা বছর কেটে গেছে। আজকে আমি বড় হয়েছি, কথায় কথায় কতো শাসন করি তোমাকে। কোথায় কোন কথাটা বলা উচিৎ হয়নি তোমার, কোথায় যাওয়া উচিৎ হয়নি, কোন শাড়ীটা পড়লে তোমাকে খারাপ দেখায় এরকম হাজারো মতামতে জর্জরিত করি তোমাকে। হেন কাজ অথবা চিন্তা নেই তোমার যেখানে আমার ট্রেস্‌পাস্‌- হ্যাঁ, ট্রেস্‌পাস্‌ই তো! - নেই। এতই বড় হয়েছি, এতই আমি পণ্ডিত হয়েছি আজকাল! আজকে তো তাই আমারই তোমাকে শক্তি দেয়ার কথা! 
না, আমি জানি, আমার শক্তি বা সাহস, কোনোটারই প্রয়োজন নেই তোমার! তুমি সেই মেয়ে, যে একাত্তরে একুশ বছর বয়সে মুক্তিযোদ্ধাদেরকে সীমান্ত পার হতে সাহায্য করতে কাপড়ের ভাঁজে ছুড়ি লুকিয়ে, যাতে ধরা পড়ে গেলে গোপন তথ্য ফাঁসের আগেই শেষ করে দিতে পারো নিজেকে।  
কিন্তু আমার যে বড় ইচ্ছা করছে আজকের দিনটাতে তোমার পাশে থাকতে! আজকে সন্ধ্যায় যখন কোনো শিল্পী গাইবেন "জীবন যখন শুকায়ে যায়", তখন সবার অগোচরে আমি জানি কয়েক ফোঁটা জল গড়িয়ে পড়বে তোমার গাল বেয়ে। শুধু সেই মুহুর্তটাতে তোমার সাহস-শক্তির ঢালটাকে নামিয়ে রেখো। ঠিক সেই মুহুর্তটাতে আমাকে তোমার পাশে ভেবে নিয়ে একটুখানি প্রাণ খুলে কেঁদো মা, আমি তোমার ঢাল হয়ে, আমি নানু হয়ে ঘিরে রাখবো তোমাকে।


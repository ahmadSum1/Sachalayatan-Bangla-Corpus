আমার অন্ধকারের আলো



জন্মসূত্রে হিন্দুমান হওয়ায় আড্ডাছলে প্রকাশ করা কত মানুষের নীচতা যে সারা জীবন প্রত্যক্ষ করেছি তা হলপ করে বলতে পারি না। হিন্দুরা ভুলে যায় আমি অর্ধেক মুসলমান, মুসলমানরা ভুলে যায় আমি শুধুই অর্ধেক মুসলমান তাই দুপক্ষের কাদা ছোড়াছোড়িতে ক্লান্ত আমি। ইদানিং গায়ের চামড়া মোটা করে ফেলেছি তাই কিছুই আর তেমন গায়ে লাগে না। খুব সচেতনভাবে দীর্ঘশ্বাস চেপে ইগনোর করি হাজার অপমান - যা প্রতিনিয়ত তীব্রভাবে আঘাত করে যায় আমার হিন্দু অথবা মুসলমান স্বত্তাকে। প্যালেস্টাইনের বসতি ধ্বংস হবার খবরে আনন্দিত হন  যে হিন্দু ভদ্রলোক এবং ভোলায় হিন্দু মা-মেয়ে একই সাথে ধর্ষিত হবার খবর শুনে যে মুসলমান ভদ্রলোক বলেন "বাহ্‌! গুজরাটের প্রতিবাদে এই তো হওয়া চাই! তাহলে যদি দেশ ছাড়ে মালাউনগুলি!", তাদের দুজনকেই আমি চিনি, নিজের ক্রমশঃ ক্ষয় হতে থাকা আত্মসমানবোধকে ছিন্নভিন্ন করে সাক্ষাতে তাদের দুজনকেই আমি নমস্কার কিংবা সালাম জানাই।  কেন জানেন? শান্তিরক্ষার নামে, সামাজিকতার নামে। তারপর প্রচন্ড ঘৃণায় নিজের দিকে তাকাতে পারি না ক'দিন। প্যালেস্টাইনের সেই ধ্বংসযজ্ঞে আরেকবার সর্বস্বান্ত হই আমি, আরেকবার ধর্ষিত হই আমি ভোলায়!
আমি জেনে গেছি যে, যে অসাম্প্রদায়িকতার স্বপ্ন আমার মা-বাবা আজও দেখে যায় তা মিথ্যা, তা অসম্ভব, তা অবাস্তব। নিজেকে যে যত উদারই দাবী করুক না কেন, ভেতরে ভেতরে সব এক, বিশ্রী। আমি এও জেনে গেছি যে আমি মেরুদন্ডহীন, আমি ভীরু। আমার মা-বাবা তাদের ভালোবাসা, তাদের আদর্শের প্রতিফলন তাদের কাজে ঘটিয়েছে অসীম শক্তিতে। আমি তা পারি না। আমি শুধু পারি পালাতে। আমি দেশী ভিড় থেকে নিজেকে গুটিয়ে নেই। ঈদে অথবা পূজায় যখন বাড়ীর কথা মনে পড়ে মনটা আকুল হয় বিদেশবিভূইয়ে একটুখানি দেশীসংগের জন্য, তখনও সাহস করে দেশী পাড়ায় পা দেই না। কারণ ভয়ে আমার বুক কাঁপে! কার সাথে দেখা হবে সেখানে? সামাজিকতা-শান্তিরক্ষার নামে কী অপমান সহ্য করতে হবে মুখ বুজে? তার চেয়ে বরং একা থাকি। তার চেয়ে বরং কেঁদে ভাসুক আমার বুক ইউটিউবে পূজার ঢাক শুনে বা আকাশে ঈদের চাঁদ দেখে।
তাই বেশ কিছুদিন আগে জনৈক সচলের একটি কমেন্ট পড়ে খুব একটা আশ্চর্য হইনি, দুঃখও পাইনি তেমন, আজকাল দুঃখ পেতে ভুলে গেছি। তারপর গতকালকের পোস্টটের প্রতিবাদ দেখে হঠাৎ মনে ভীষন বল পেলাম! আরে, এই তো একদল মানুষ আছে যাদের গায়ের চামড়া আমার মত মোটা হয়ে যায় নি! যারা এখনো প্রতিবাদ করতে জানে, যারা সামাজিকতা বা শান্তিরক্ষার চেয়ে বড় করে দেখে মানবতাবোধকে। সচলগণ, আপনাদের সাথে আমার পরিচয় খুব বেশী দিনের না, সচলও হতে পারি নি এখনও, আপনাদের কাউকে ব্যাক্তিগতভাবে চিনি না, দেখা হয়নি কখনও কারো সাথে, মিলি নি কখনও কোনো সচলাড্ডায়। তবু আজকে আপনারা আমার বড় আপন হয়ে গেলেন! 
প্রতিবাদের ভাষা আপনাদের ভিন্ন হতে পারে। অরুপের মত চাঁছাচোলা হতে পারে। হতে পারে নাজমুল আলবাব, হাসান মোর্শেদ অথবা স্নিগ্ধার মত মৃদু অথচ দৃঢ়। অথবা মূলত পাঠকের  মত বিশ্লেষনধর্মী হতে পারে সে প্রকাশ। তবু সারমর্ম কিন্তু এক! ভাষা নিয়ে আপনারা নিজেদের মধ্যে যতই মাতুন তর্কে, আপনাদের বক্তব্য কিন্তু এক! সাম্প্রদায়িকতার কোনো স্থান নেই সচলায়তনে, তা সে যত অনিচ্ছাকৃতই হোক!কী বলে ধন্যবাদ দেই আপনাদের? কীভাবে জানাই আমার কৃতজ্ঞতা? 


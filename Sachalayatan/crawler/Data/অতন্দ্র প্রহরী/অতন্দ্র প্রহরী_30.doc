সমুদ্র বিলাস (পর্ব – ৩)



সী-ট্রাকে আমাদের সিটগুলো ছিল একদম সামনের দিকের বাম পাশে। তার সামনে ভিআইপি কেবিন ছিল কিছু, মাঝে লোহার রেলিং দিয়ে আলাদা করা। আমাদের সিটের ঠিক বাম দিকে, রেলিংয়ের ওপারে, ছোট একটা বোট বাঁধা ছিল, যেটার কারণে চারপাশের নৈসর্গিক দৃশ্য অনেকটাই আড়ালে পড়ে গিয়েছিল। পাশেই হাঁটাচলা করার জন্য সরু একটু জায়গা ফাঁকা রেখে আবার ডান দিকে বসার ব্যবস্থা। মাথার উপরে ছিল সবুজ রঙা পাতলা করাগেটেড টিনের শীট, যার উপর সূর্যের আলো পড়ার কারণে পুরো ডেক জুড়েই কেমন সবুজাভ একটা আভা ছড়িয়ে ছিল।
ঢাকা-টেকনাফ যাত্রাপথে প্রায় বারো ঘন্টার মতো মাইক্রোবাসে অস্বস্তিকরভাবে স্যান্ডউইচ হয়ে বসে ছিলাম, তাই সী-ট্রাকে আর নিজের সিটে বসে থাকতে ইচ্ছা করল না। তার উপর সেখানে বসে চারপাশের দৃশ্য দেখারও উপায় ছিল না। কাঁধের ব্যাকপ্যাকটা তাই সিটে নামিয়ে রেখে, ক্যামেরাটা ওয়েস্টব্যাগে ভরে নিয়ে আমি আশেপাশে চোখ বোলানো শুরু করলাম। সী-ট্রাক ছাড়তে তখনো বেশ কিছুটা সময় বাকি ছিল।
আশেপাশের দৃশ্য দেখার জন্য ডেকের একদম পেছন দিকটা মনে হলো বেশ ভাল একটা জায়গা। কলিগ রবিন ভাইকে বলতেই দুজনে মিলে সেখানে চলে গেলাম। আরো অনেকেই ওখানে আগে থেকেই ছিল। এক আন্টির পাশে চেয়ার খালি দেখে, অনুমতি নিয়ে বসে পড়লাম। কিছুক্ষণ না যেতেই ফটোসেশন শুরু করে দিলাম আমরা। সেন্ট মার্টিনে বিদ্যুতের ব্যবস্থা কেমন, তা জানা ছিল না, তাই ঠিক করলাম আমার ক্যামেরাতেই ছবি তোলা শুরু করি, ব্যাটারির চার্জ ফুরিয়ে গেলে রবিন ভাইয়েরটা দিয়ে তোলা হবে। আমার আরেক পাশে এক আংকেল বসে ছিলেন, মনে হয় আর্মির লোক, চুলের ছাঁট আর গায়ের জ্যাকেট দেখে মনে হলো তাই। গল্প করছিলেন তার পাশে বসা আরেক মাঝবয়সী ভদ্রলোকের সাথে। কিছুক্ষণের মধ্যেই সী-ট্রাক নড়েচড়ে উঠল। আমি তখন ভীষণ উত্তেজিত। ইঞ্জিন চালু হওয়ার সাথে সাথে নদীর তলদেশ থেকে কাদা উঠে এসে পানি একেবারে ঘোলা করে ফেলল মুহুর্তের মধ্যে। আমি উৎসাহী হয়ে রেলিংয়ের ফাঁক দিয়ে হাত বের করে কাদাপানির ছবি তোলা শুরু করলাম। তখন পাশের আংকেল আমাকে সাবধান করে দিলেন যেন হাত থেকে ক্যামেরা না পড়ে যায়। আমার ক্যামেরার স্ট্র্যাপ হাতে প্যাচানো ছিল, পড়ে যাওয়ার সম্ভাবনা ছিল না। তাই কিছু না বলে আংকেলের দিকে তাকিয়ে মোনালিসার মত একটা রহস্যময় হাসি দিলাম, যার অর্থ তার কাছে “ধন্যবাদ” অথবা “সাবধানেই তো আছে, দেখছেন না!” – যে কোনটাই হতে পারে। তবে আমার সাবধানতা মনে হয় উনার বেশ পছন্দ হয়েছিল, দেখলাম উনিও তার পাশের এক মেয়েকে বলে দিলেন যেন ক্যামেরার স্ট্র্যাপ ভালভাবে হাতে পেচিয়ে রাখে।
আমাদের সী-ট্রাক “কুতুবদিয়া” ছাড়ার কিছুক্ষণ পর “কেয়ারি সিন্দবাদ”, “ঈগল-১” এবং “এস.টি খিজির” প্রায় কাছাকাছি সময়ে ছাড়ল। এছাড়া ছোটখাট ট্রলার তো অনেক ছিলই। প্রতিটাই অসংখ্য মানুষে পরিপূর্ণ, তিল ধারণের জায়গা ছিল না বলতে গেলে। তবে যে ব্যাপারটা খুব চমকপ্রদ লেগেছে তা হলো, সী-ট্রাকগুলো তো বটেই, এমনকি লাল-সবুজে রাঙানো ছোট ট্রলারগুলোতেও ছিল বাংলাদেশের পতাকা। আর বাতাসে যখন সদর্পে উড়তে থাকে পতাকাগুলো, দেখতে অসাধারণ লাগে। আগে যাত্রা শুরু করার সুবাদে আমাদের সী-ট্রাক বাকিগুলোকে ছাড়িয়ে অনেকটা এগিয়ে ছিল। অন্য জাহাজগুলোর লোকজনকে দেখলাম স্বতঃস্ফূর্তভাবে হাত নাড়ছিল আমাদের দিকে তাকিয়ে। চারপাশে এতগুলো আনন্দিত মানুষকে দেখতে বেশ ভালই লাগছিল। শুধু যে দেশি মানুষ, তা নয়, অনেক বিদেশি-ও ছিল। পরিচিত কোলাহল ছেড়ে, এত দূরে, অথৈ পানির মাঝে, প্রকৃতির সাথে মিশে গিয়ে অনুভূতি তখন ছিল শুধু ভাল লাগার না, তারচেয়েও অনেক বেশি কিছু।
একটা পরিসংখ্যান শুনলাম, সী-ট্রাকে, ট্রলারে এবং আরো অন্যান্য উপায়ে প্রতিদিন নাকি প্রায় দশ হাজার মানুষ সেন্ট মার্টিন যায়। তার মধ্যে প্রায় হাজার চারেক সেখানেই থেকে যায়, আর বাকিরা সেন্ট মার্টিন পৌঁছে যে আড়াই ঘন্টা সময় হাতে পায়, সে সময়টা বীচে কাটিয়ে বা ঘোরাঘুরি করে আবার ফিরতি জাহাজে টেকনাফ ফিরে যায়।
শান্ত নাফ নদীর বুকে ফেনিল গতিপথের চিহ্ন রেখে এগোচ্ছিল আমাদের জোড়া ইঞ্জিনের সী-ট্রাক। আগে যাত্রা শুরুর সুবিধাটা খুব বেশিক্ষণ ধরে রাখতে পারলাম না আমরা। সবার আগে “কেয়ারি সিন্দবাদ” আমাদের পেছনে ফেলে এগিয়ে গেল, সেটার যাত্রীরা তখনও হাত নাড়ছিল আমাদের দিকে, এবার দ্বিগুণ বেগে, মুখের হাসিও মনে হলো যেন কানে গিয়ে ঠেকেছে। এরপর আরেকটা আমাদের পাশ কাটাল। এসব দেখে মনে হচ্ছিল ইঞ্জিনঘর থেকে চালককে বের করে দিয়ে আমরা চালানো শুরু করি। তবে যেহেতু অনেক বেশি উপভোগ করছিলাম চারপাশের সবকিছুই, তাই পেছনে পড়ে গেলেও খারাপ লাগছিল না মোটেও। ধবধবে সাদা রঙের কিছু পাখি এদিক-ওদিক উড়ছিল, আমাদের সী-ট্রাককে ঘিরেও, দেখেই মনে পড়ে গেল দ্য অ্যানশিয়েন্ট মেরিনার-এর অ্যালব্যাট্রস পাখির কথা। নদীর বুকে ছিল নানান রকম মাছ-ধরা নৌকা, কুয়াশার চাদর ভেদ করে নদীর পানিতে প্রতিফলিত হচ্ছিল সকালের কাঁচা রোদ। ছবি তুলতে থাকলাম চোখে ভাল লাগা সব কিছুরই।
ছবি ৩(ক) : কেয়ারি সিন্দবাদ, আমাদের পাশ কাটিয়ে এগিয়ে যাওয়ার কিছুক্ষণ আগে।
ছবি ৩(খ) : পাল তোলা নৌকা, এটা দেখেই জন প্লেয়ার গোল্ড লীফের কথা মনে পড়ে গিয়েছিল। মনে হচ্ছিল এরকম একটা নৌকায় করে সাগর পাড়ি দিতে পারলে দারুন রোমাঞ্চকর একটা ব্যাপার হতো।
ছবি ৩(গ) : পাহাড়ী রাস্তা দিয়ে বাস ছুটে যাচ্ছে, টেকনাফ থেকে কক্সবাজারের উদ্দেশে, অথবা অন্য কোথাও।
সিটে ফিরে দেখি দুই-একজন ছাড়া বাকিরাও কেউ জায়গায় বসে ছিল না। এরপর সবাই এক পাশে দাঁড়িয়ে গল্প শুরু করলাম আমরা। আমার দুই কলিগ ছাড়া বাকি সবাই ছিল আমার কাছে নতুন মুখ, অন্য সবারও মোটামুটি এরকম অবস্থাই ছিল। মাইক্রোবাসে মুখোমুখি বসে কথা বলা যেমন সম্ভব হয়নি, তেমনি কুয়াশাবৃত রাতের যাত্রাপথেও তেমন একটা জমিয়ে আড্ডা দেয়া যায়নি। গল্প শুরু করার পর অবশ্য আমাদের জড়তা কেটে গেল খুব দ্রুত। মনে দাঁগ কাটা চারপাশের মনোরম প্রাকৃতিক সৌন্দর্য, আগের বিভিন্ন ভ্রমন অভিজ্ঞতা, পরবর্তী দুইদিন আমাদের ট্যুরে কী কী করা যেতে পারে, এসব নানান বিষয় থেকে আড্ডার বিষয়বস্তু ব্যক্তিগত গন্ডিতে ঢুকে পড়তেও সময় লাগল না খুব একটা। মজা লাগছিল খুব। শামীম ভাইয়ের সাগর শুকিয়ে যাওয়ার কথা নিয়েও এক চোট হাসাহাসি করলাম আমরা। কথা প্রসঙ্গে বই পড়ার অভ্যাসের কথা উঠল। শামীম ভাই বলছিল ওর ছোটবেলায় কোথাও বেড়াতে গেলে ব্যাগে বই নিয়ে যাওয়ার কাহিনী। মিল খুঁজে পেলাম, কেন না আমার নিজেরও একই রকম অভ্যাস ছিল, মাঝে মাঝে এখনও কোথাও গেলে ব্যাগে গল্পের বই ঢুকিয়ে ফেলি অভ্যাসবশে। অবশ্য ব্যাগে করে শুধু বই নিয়েই যাওয়া হয়, পড়া তো দূরে থাকুক, এমনকি ব্যাগ থেকে বের পর্যন্ত করা হয় না। জানা গেল এই ট্যুরেও শামীম ভাই নাকি ব্যাগে করে বই এনেছে। শুনে অবাক লাগল, কিন্তু হতভম্ভ হয়ে গেলাম যখন জানলাম সেটা ছিল সান সোলারিজ! এরপর ও যতই বলুক না কেন– মনের ভুলে অফিসে রাখা ব্যাকপ্যাকের ভেতরে রয়ে গিয়েছিল সেসব, আমরা কী আর সেটা শুনি! ওকে তখন চ্যাংদোলা করে সী-ট্রাক থেকে ছুঁড়ে পানিতে ফেলে দিতে ইচ্ছা করছিল আমাদের সবার।
অনেকক্ষণ আড্ডা দিয়ে, এরপর আলাদা হয়ে গেলাম আমরা কিছুক্ষণের জন্য। আমরা তিন কলিগ– আমি, শামীম ভাই, রবিন ভাই; আর শামীম ভাইয়ের বন্ধু নওশাদ ভাই– এই চারজন বলতে গেলে সবসময় একই সাথে ছিলাম। আমাদের দলের কিউট রোমান্টিক দম্পতি– জামিল ভাই ও তন্বী আপু গল্প করছিলেন দুজনে, এদের বিয়ের বয়স অবশ্য খুব বেশিদিন হয়নি, তাই গুটুর-গুটুর করে দুজনের গল্প করার দৃশ্য দেখে বেশ ভাল লাগছিল। আরেক দম্পতি– মারুফ ভাই ও শান্তা আপু, এবং তাদের বন্ধু বাদল ভাই-ও গল্প করছিলেন নিজেরা।
সী-ট্রাকের মাঝ বরাবর ডানদিকে খেয়াল করে দেখি, রেলিংয়ের পাশে লম্বা একটা বেঞ্চ খালি পড়ে আছে। সেখান থেকে চারপাশের সবকিছু আরো ভালভাবে দেখা যায়। ঝটপট আমরা চারজন সেখানে বসে পড়লাম। বসেই বুঝতে পারলাম কেন ওখানে কেউ বসতে চাচ্ছিল না। বেলা বাড়ার সাথে সাথে বেশ কড়া রোদ পড়ছিল সেখানে। তবে দারুন একটা ঠান্ডা বাতাস ছিল তখন। তাই রোদ থাকলেও সমস্যা মনে করছিলাম না সেটাকে। চমৎকার আবহাওয়া। কয়েক ঘন্টা আগেও, কুয়াশার রাজ্যে ঠান্ডার থাবার কবলে নাকাল হচ্ছিলাম আমরা, ভাবতেই অবাক লাগল।
আমাদের আড্ডার এক ফাঁকে হঠাৎ করেই শামীম ভাইয়ের চোখ চলে গেল একটা মেয়ের দিকে। প্রবল উৎসাহ নিয়ে সে পর্যবেক্ষণ করে ফলাফল জানাল যে, পুরো ডেকে ওই একটি মাত্র মেয়েকে তার খুব পছন্দ হয়েছে। ওর কথা শুনে আমরাও দেখলাম। উজ্জ্বল শ্যামলা, চশমা পরা, খুব শান্ত চেহারার একটা মেয়ে। দেখতে অসুন্দর নয় মোটেও, ছিমছাম ঘরোয়া চেহারা। আমার হাত থেকে ক্যামেরাটা নিয়ে শামীম ভাই দূর থেকে ছবি তোলার চেষ্টা করছিল ওই মেয়ের। মানা করলাম। নীতিগত কারণ ছাড়াও আরেকটা কারণ হল– মেয়েটার পাশে বেশ পালোয়ান টাইপের এক ভদ্রলোককে বসে থাকতে দেখা গেল, বোঝা যাচ্ছিল মেয়েটার কেউ হন উনি। শামীম ভাইকে সাবধান করে বললাম, টের পেলে পালোয়ান সাহেব নির্ঘাত তাকে সাগরে ফেলে দেবে, কিছুক্ষণ আগে যদিও সেটাই আমরা চাচ্ছিলাম। সে হাসিমুখে আমাকে অভয় দেয় যে কিছুই হবে না। আমিও বললাম– চিন্তা তাকে নিয়ে না, চিন্তা আমার ক্যামেরা নিয়ে, কারণ তার সাথে আমার ক্যামেরাটাও যে পানিতে পড়বে! কিন্তু কে শোনে কার কথা। আমার কথায় কান না দিয়ে সে চেষ্টা করে যেতেই থাকল, বেশ কিছুক্ষণ কসরতের পর মেয়েটার অন্ধকার একটা ছবি তুলে বিজয়ীর হাসি হাসল সে। আমি ক্যামেরাটা তার হাত থেকে নিয়ে স্বস্তির নিঃশ্বাস ফেললাম। তবে তাকে পানিতে পড়তে হল না জন্য কিছুটা আফসোসও হচ্ছিল অবশ্য।
আমার খুব ইচ্ছা ছিল নাফ নদী কোথায়, কীভাবে সাগরে গিয়ে মিশেছে, সেটা দেখব। কিন্তু কখন সেটা পার হয়ে এসেছি, টের-ই পাইনি। পানির রং আর ঢেউয়ের পরিবর্তন দেখে বুঝতে পারলাম আমরা আর নদীতে নেই, সাগরে। তখন রোদের তেজ আরো বেড়েছে, গা-জুড়ানো বাতাসও ছিল। আমার অনেকদিনের একটা অপূর্ণতা পূর্ণতা পেল, অন্যরকম একটা অনুভূতি, বলে বোঝানো যাবে না। যতই দেখি, মুগ্ধতা আর শেষ হয় না। মনে হচ্ছিল যেন নেশায় পেয়েছে আমাকে। হঠাৎ করেই উপলব্ধি করলাম, সব নেশাই সবসময় খারাপ না!
প্রায় দুই ঘন্টার যাত্রা শেষে, দূর থেকে, বিশাল সাগরের বুকে সেন্ট মার্টিন দ্বীপ চোখে পড়ল। অদ্ভুত সুন্দর। দৃষ্টিসীমার যতই কাছে আসছিল, ততই স্পষ্ট হয়ে চোখে পড়ছিল। লাউডস্পীকারে তখন জেটিতে নামার নির্দেশাবলী প্রচার করা হচ্ছিল। বারবার করে বলে দেয়া হচ্ছিল সবাই যেন সুশৃঙ্খলভাবে সারিবদ্ধ হয়ে নামে, সাথের মালপত্র সাবধানে রাখে, কেউ যেন রেলিং টপকে বিপজ্জনকভাবে সরাসরি নেমে যাওয়ার চেষ্টা না করে, ধাক্কাধাক্কি না করে, এসব। তবে ফেরিওয়ালাদের মতো কেমন যেন অদ্ভুত সুর করে কথাগুলো বলা হচ্ছিল, বলার ধরণ দেখেই আমাদের সবার হাসি পাচ্ছিল।
ক্যামেরা ব্যাগে ঢুকিয়ে, ব্যাকপ্যাকটা কাঁধে ঝুলিয়ে নিলাম। রবিন ভাই আর দুই দম্পতিদের সাথে বেশ বড়সড় সুটকেস ছিল। বোঝা যাচ্ছিল– ভিড় ঠেলে সেগুলো নিয়ে নামা বেশ ঝামেলার হবে। তবে আমাদের সবার মুখেই তখন উত্তেজনার ছাপ, আর আনন্দের হাসি। সেন্ট মার্টিনে পা ফেলার আর খুব একটা দেরি নেই যে তখন।
আরো কিছু ছবি:
ছবি ৩(ঘ) : জেটির কাছাকাছি পৌঁছে চোখে পড়া সেন্ট মাটিন বীচের একাংশ।
ছবি ৩(ঙ) : জেটিতে ভিড়েছে আমাদের সী-ট্রাক। যাত্রীরা নামার প্রস্তুতি নিচ্ছিল।
ছবি ৩(চ) : ব্যস্ত সেন্ট মার্টিন বীচ।
ছবি ৩(ছ) : পরদিন তোলা জেটির ছবি।

 (চলবে) 

<< পর্ব – ১
<< পর্ব – ২


সমুদ্র বিলাস (পর্ব – ১)



সবাই বলে – দল বেঁধে ঘুরে বেড়ানোর জন্য নাকি ভার্সিটি জীবন সবথেকে উপযুক্ত। এসময় স্কুল বা কলেজ জীবনের মত অত কঠোর নিয়মের মধ্যে থাকতে হয় না, আবার চাকরি বা বিবাহিত জীবনের “সময় নাই” ধরণের ঝামেলাও পোহাতে হয় না। কিছুটা স্বাধীনতার পাশাপাশি ঘুরতে যাওয়ার টাকা নিয়ে ভাবতে তো হয়ই না। কিন্তু আমি আমার জীবনের এই “উপযুক্ত” সময়টা পার করলাম ঘরে বসে কয়েক হাজার সিনেমা দেখে। আমার বন্ধুরা যেখানে সিনেমা দেখত নানান কাজের অবসরে, আমি সেখানে সিনেমা দেখার অবসরে টুকটাক কাজ করতাম – যার মধ্যে ক্লাসে যাওয়া ছিল অন্যতম। তাই তিন বছর আট মাসের ভার্সিটি জীবন শেষ করে আমি যখন বাস্তব জগতে পা রাখলাম, তখন বন্ধুদের সাথে ঘোরাঘুরি বলতে আমার ঝুলিতে ছিল উত্তরা (আইইউটি-বাসীর সবচেয়ে নিকটবর্তী বিনোদন কেন্দ্র), কালে-ভদ্রে ঢাকা (ডিভিডি কেনা ছিল মূল উদ্দেশ্য) আর “দূরে কোথাও” বলতে ময়মনসিংহ, কুমিল্লা, বান্দরবন।
দুই সেমিস্টারের মাঝের বন্ধে অথবা বছর শেষের তিন মাসের বিশাল লম্বা ছুটিতে ঘুরতে যাওয়ার জন্য, আমার বন্ধুরা সিলেট, চিটাগং, কক্সবাজার, রাঙ্গামাটিসহ নানান জায়গা নিয়ে পরিকল্পনা করত। আমি শুনতাম, তারপর আবার মন দিতাম সিনেমা দেখায়, অথবা ছুটিতে কতগুলো সিনেমা দেখা যায়, সেগুলো কোথা থেকে যোগাড় করা যায় – সেসব নিয়ে ভাবতাম। ওরা ঘুরে ফেরত আসার পর, আমি ওদের ছবি দেখতাম, গল্প শুনতাম। আমার জীবন যে পুরাটাই বৃথা, ঘুরতে না গিয়ে জীবনের কী বিশাল ভুল যে করলাম, এবং এর কারণে আমাকে পরবর্তী সব ঘোরাঘুরি থেকে যে সসম্মানে বয়কট করা হবে – সেসব ব্যাপারে লেকচার ও হুমকিসহ ভয়ংকর পঁচানি খেতাম ওদের কাছ থেকে। কিন্তু এরচেয়েও ভয়ংকর ব্যাপার হল – সেটা নিয়ে আমার ভেতরে বিন্দুমাত্র আফসোস কাজ করত না! বরং ওদের হতাশ করে আমি আবার বসে যেতাম সিনেমা দেখতে।
কিন্তু ভার্সিটি জীবন শেষে, আমার ঘোরাঘুরির ঝুলির দৈন্যদশা দেখে খানিকটা আফসোস যে হয়নি, তা না। বেশ ভালরকমই হয়েছে। তবে সঙ্গত কারণেই সেটা চেপে যেতাম বন্ধুদের কাছ থেকে। বরং উল্টা ওদের পঁচাতাম– সিনেমা না দেখে ওরা জীবনে কী বড় ভুলটাই না করেছে। বলাই বাহুল্য, আমার এই একক সাহসী প্রচেষ্টা আদপে পাত্তাই পেত না ওদের কাছে।
দিন গড়াল, বাস্তব জগত (বেকার জীবন) থেকে কঠিন-বাস্তব জগত (চাকরি জীবন)-এ প্রবেশ করলাম। দিন আরো গড়াল। গত বছরের শুরুতে অফিসের পিকনিকে টাঙ্গাইল যাওয়া ছাড়া আমার আর ঘুরতে যাওয়া হল না কোথাও। মাঝে অফিসের কয়েকজন মিলে নেপাল যাওয়ার একটা পরিকল্পনা করেও নানান জটিলতায় শেষ পর্যন্ত আর বাস্তবায়িত হল না সেটা। বিভিন্ন সময় অফিসের আড্ডাগুলোতে যখন ঘুরতে যাওয়ার অভিজ্ঞতা নিয়ে কথা উঠত, আমি চেহারায় এমন একটা ভাব নিয়ে তাল মেলাতাম, কলিগদের মনে হত – না জানি পুরা বাংলাদেশ চষে বেড়িয়েছি আমি। অথচ খানিক লজ্জা, খানিক সংকোচে কাউকে মুখ ফুটে বলতে পর্যন্ত পারতাম না যে, আমার দুই যুগব্যাপী এই সুদীর্ঘ জীবনে সাগর দেখিনি কখনো!
হঠাৎ করেই আমার এই লজ্জা, সংকোচ বা হতাশা থেকে মুক্তি পাওয়ার একটা সুযোগ পেয়ে গেলাম। গত ডিসেম্বরের শেষ সপ্তাহে বন্ধুসম এক কলিগ সেন্ট মার্টিন-কক্সবাজার ট্যুরে যাওয়ার জন্য প্রস্তাব দিল। ক্রিসমাসের একটা ছুটি ছিল, সাথে সাপ্তাহিক দুইদিন যোগ করলেই তিনদিন হয়ে যায়। আর কোনভাবে যদি পরের রবিবার “অসুস্থ” হয়ে যাওয়া যায়, তাহলেই ছুটিটা গড়ায় পাঁচ দিনে, যেহেতু নির্বাচন উপলক্ষ্যে একদিন বন্ধ থাকবে অফিস। তবে মূল পরিকল্পনা “তিন দিন ছুটি” মাথায় রেখেই করা হয়েছিল। আরেক কলিগ শোনামাত্রই লাফিয়ে উঠল, সে সাথে সাথে রাজি। কাছাকাছি বয়সের হওয়ার কারণে আমাদের তিনজনের মধ্যে খুবই ভাল সম্পর্ক। ওদের দুইজনকে রাজি দেখে আমিও উৎসাহ পেলাম।
কোথাও যাবার প্রস্তাব পেলে সবার আগে যে প্রশ্নটা আমি করি – কে কে যাবে – সেটা করলাম। দেখা গেল, আমার প্রস্তাবদাতা কলিগ, ওর ছোটবেলার এক বন্ধু, সেই বন্ধুর দুই কলিগ (দুজনেই বউসহ), সেই দুইজনের মধ্যে আবার একজনের বন্ধু – এই সাতজন আর আমাদেরই আরেক কলিগ, মোট আটজন যাওয়ার জন্য একদম প্রস্তুত। এতগুলো অদেখা-অচেনা মানুষের সাথে যাব কী না, গেলেও কতটা মজা হবে, সেসব নিয়ে চিন্তায় পড়ে গেলাম। আবার সাগর দেখার এমন দারুন সুযোগ হাতছাড়া করতেও মন সায় দিচ্ছিল না। কারণ এই সুযোগ হারালে আবার কবে সময়-সুযোগ হবে, কে জানে! তাই ইচ্ছা থাকা সত্ত্বেও, সাথে সাথে হ্যাঁ বললাম না, বা বলা ভাল, বলতে পারলাম না। দুটো দিন সময় নিলাম ভাবার, কারণ ক্রিসমাসের পরদিন একটা সচলাড্ডা হওয়ার সম্ভাবনা ছিল। সেটাতে উপস্থিত থাকার সুযোগটাও হাতছাড়া করতে চাচ্ছিলাম না।
এদিকে হাতে সময় ছিল না একদমই। সব দিক সামলাচ্ছিল আমার কলিগের বন্ধু। মাইক্রোবাস ঠিক করা থেকে শুরু করে টেকনাফ থেকে সেন্ট মার্টিনগামী সী-ট্রাকের টিকেট কাটা, ঢাকা অফিস থেকে সেন্ট মার্টিনে রিসোর্ট বুক করা, এরকম অনেকগুলো বিষয় সে একাই দেখছিল। তাই যাব কী যাব না, সেটা নিশ্চিত করে জানানোর জন্য চাপ পড়ল আমার উপর। আমিও অত চিন্তাভাবনার ভেতর না গিয়ে, স্বভাববিরূদ্ধভাবে সিদ্ধান্ত নিয়ে ফেললাম যে, সাগর দেখতে যাব আমি!

(চলবে)


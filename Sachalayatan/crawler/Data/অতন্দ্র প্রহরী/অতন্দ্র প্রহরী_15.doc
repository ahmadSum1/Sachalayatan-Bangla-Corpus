কবিতা — ২ : মেঘকাব্য




অনেকদিন পর আজ বৃষ্টির রেণুদের ঘুম ভেঙেছে।
আর তাদের স্পর্শ করতে, জাগরণের সেই মধ্যাহ্নে,
সোঁদামাটির গন্ধ বুকে মেখে
ধূলিকণাগুলো ঘূর্ণিবাতের মতো ছুটে চলছিল ঊর্দ্ধমুখে।
কিন্তু পথের মাঝেই তাদের থমকে দাঁড়াতে হয়।
ছুঁতে না পারার শঙ্কাটুকু নিংড়ে ফেলে অবাক বিস্ময়ে তারা তাকিয়ে দেখে-
একটু একটু করে আকাশের নীল রঙটাকে গিলে ফেলছিল ভয়ালকালো মেঘ;
আর আগ্রাসনের সেই ক্ষণকালে তারা বিজয়ঘণ্টা বাজাচ্ছিল দিগ্বিদিকে।
কোনো কারণ ছাড়াই-
গ্রাস হতে হতে চৌকোণা আকাশটার হঠাৎ করেই কান্না পেয়ে যায়।
মন খারাপের সেই বার্তা পেয়ে ঘুম ভেঙে যায় বৃষ্টির রেণুদের।
আর আড়মোড়া ভেঙে
তারাও ছুটে আসতে থাকে পৃথিবীর বুকে।
যেখানে তাদের অপেক্ষায় প্রহর গোনে রেলিংয়ের ধারে কাঁপতে থাকা কর্কশ কাকটা,
অভিমানে হলুদ হয়ে যাওয়া গাছের পাতা,
আর পথ হারানো ধূলিকণাগুলো।
কিংবা-
জানালার বাইরে দিয়ে হাত বাড়িয়ে দেওয়া কিশোরী সেই মেয়েটা,
বৃষ্টির প্রথম ফোঁটা হাত বাড়িয়ে ছোঁবে বলে যে ফিরিয়ে দিয়েছে উদাত্ত প্রেমিকের হাত।

কবিতা — ১ : অভিমান


ভেজাল ছড়মাণু



একটু ভূমিকা কিংবা চর্বিত চর্বণ:
কোন ‘প্রতিভাবান’ বিজ্ঞাপনটি বানিয়েছেন জানি না— একটেল-এর এগারো বছর পূর্তি উপলক্ষে দেশ জুড়ে সবাই নাকি এখন ‘এগারো’ জ্বরে আক্রান্ত, এবং এই অবস্থা চলবে পুরো মাসব্যাপী। দেশের কথা বলতে পারব না, তবে এটুকু বুঝতে পেরেছি- সচলায়তন এখন সার্বিকভাবেই ছড়মাণু জ্বরে কাঁপছে, আর এই অবস্থা যে অনির্দিষ্টকাল পর্যন্ত চলবে- সেটাও নিঃসন্দেহে বলা চলে।
ছড়মাণু সম্পর্কে নতুন করে বলার কিছুই নেই, সবাই জেনে গেছেন ছড়ার নতুন এই ফর্ম-টি সম্পর্কে। তাই শুধু এটুকু বলি, সাম্প্রতিক এই ছড়মাণবিক ধারায় নিজেকে শামিল করতে পেরে অত্যন্ত আনন্দিত বোধ করছি, কারণ- ‘জেতা নয়, অংশগ্রহণই মূল কথা’।
শেষে একটা ডিসক্লেইমার না দিলেই নয়- লিখতে গিয়ে, প্রিয় তিন ছড়াকারের ছড়মাণু, নিমকি আর খাচরা ছড়া থেকে অনেকটাই প্রভাবিত হয়েছি।

।০১।
দিনের আলোয় ছেলেটার খোমা দেখে কেঁপে ওঠে অন্তরাত্মা
আফসোস- কাল রাত্রে একেই দিয়েছি যে সঁপে অন্তর, আত্মা!
।০২।
যত্রতত্র চালায় বাইক- এমনটি ছিল প্রেমিকার অভিযোগ
হেলমেটহীন চালিয়ে তা-তে আরেকটি করল অভী যোগ।
।০৩।
আমার বন্ধু হাসান
সব্বাইকে হাসান।
।০৪।
ভাবলাম কিনে দেবে ব্রেসিয়ার, প্যান্টি
শেষ-মেষ দিলো কি-না ডায়রি ও পেন-টি!
।০৫।
অদ্ভুত এক খায়েশ হল ষোল বছরের বালিকার
খাবে এক কাপ চা, আর তাতে নেবেই না চিনি বা লিকার!
।০৬।
এবার ঈদে বেড়া-তে
যাব আমি বেড়াতে।
।০৭।
নিরূপায় মেয়েটি হয়ে গেল বেশ্যা
ফিচকেলে হাসছ যে, ভাবছ কী? বেশ, আহ্?
।০৮।
‘যা মাল!’,
বলল জামাল।
।০৯।
গোলাপ দিলাম, পদ্ম দিলাম, আরো দিলাম হাস্নাহেনা
আদর-সোহাগ সবই দেব, এবার একটু হাস না, হেনা!
।১০।
‘ছড়মাণু’ নামে লিখে ভাঙলাম কপিরাইট
তবে ছড়া একটাও করি নাই কপি, রাইট?


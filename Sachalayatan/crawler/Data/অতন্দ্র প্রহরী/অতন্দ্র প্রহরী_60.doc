আমার (অ)শুভ জন্মদিন!



শুরুতেই ধন্যবাদ পরিবর্তনশীলকে। ছোটখাটো কিন্তু হৃদয়ছোঁয়া জন্মদিনের শুভেচ্ছা সংক্রান্ত একটা পোস্ট দেবার জন্য। 
মূল প্রসঙ্গে চলে আসি। বেশি না, বেছে বেছে মাত্র গোটা দশেক কারণ বলব কেন এই জন্মদিনকে (অ)শুভ বলছি।
(০১) রাত ঠিক বারোটা। বেশ ঘুম ঘুম পাচ্ছে। ঠিক এমন মুহুর্তে ইলেক্ট্রিসিটি চলে গেল। প্রচন্ড গরমে জান বের হয় হয় অবস্থা। ইলেক্ট্রিসিটি এলো ঠিক এক ঘন্টা পর। ততক্ষণে শরীর-মন থেকে জন্মদিনের সব আনন্দ উধাও! আছে খালি এক ঘন্টা হাতপাখা টানার কারণে হাত জুড়ে ব্যথা! 
(০২) শেভ করতে গিয়ে দেখি শেভিং ফোম বেরোয় না! কি ব্যাপার! বেশ কিছুক্ষণ ঝাঁকাঝাঁকি করে তরলমতো যা বেরোল তাকে আর যাই হোক শেভিং ফোম হয়ত বলা যাবে না! কিন্তু কি আর করা, তাই দিয়েই শেভ সারতে হলো! (এইমাত্র মনে পড়ল আজকেও তো কেনা হলো না ফোম বা জেল! কাল কি হবে তাহলে! সাবান ঘষব নাকি!)
(০৩) আমার বাসা থেকে মেইন রোড খুব কাছেই। হাঁটলে মিনিট দুই-তিন লাগে। প্রচন্ড গরমে হেঁটে রাস্তা পার হয়ে অফিসের গাড়িতে উঠে শুনি গাড়ির এসি নষ্ট! অগত্যা কি আর করা, জানালা খুলে দিয়ে রাস্তার ধূলো খেতে খেতে অফিসে গমন! 
(০৪) পরিকল্পনা মোতাবেক বাইরে লাঞ্চ করার (বলা ভাল, করানোর) কথা তিন কলিগের সাথে। কম্বিনেশনটা মজার। প্রথমজন, যাকে আমি খুবই পছন্দ করি, দ্বিতীয়জন, যে আমাকে খুব পছন্দ করে, আর তৃতীয়জন, যাকে নেওয়ার কারণ দলটাকে জোড় সংখ্যা বানানো! শেষ মূহুর্তে অবশ্য আরো একজন জুটে গেল! বের হওয়ার কথা সাড়ে বারোটার দিকে যাতে দুইটার আগেই ফিরে আসা যায়। আগে থেকে বলা সত্ত্বেও ঠিক সাড়ে বারোটাতেই মিটিং ফিক্স করে বসল তৃতীয়জন, বেরোতে বেরোতে বাজল সেই সোয়া একটা! ফ্রী ফ্রী একটু পেইন খেলাম! 
(০৫) কপাল খারাপ হলে যা হয়, রাস্তা জুড়ে বিশাল জ্যামের কবলে পড়লাম! প্রত্যাশিত সময়ের থেকেও অনেক পরে পৌছুলাম নির্ধারিত গন্তব্যে। 
(০৬) খাওয়া শেষে পাঁচজনের যে বিল আসল তা দেখে "চক্ষু চড়কগাছ" অবস্থা না হলেও তার চেয়ে বেশি ছাড়া কম হবে না! আফসোস একটাই, খাবার যতটা ভাল লাগবে ভেবেছিলাম ততোটা লাগেনি। 
(০৭) প্রায় আড়াইটার দিকে অফিসে পৌছুলাম খাওয়া শেষে। গাড়ি থেকে নেমে রেজিস্টার খাতায় নামটা সই করে লিফটের কাছে গিয়ে দেখি বাকি চারজন আমাকে ফেলেই চলে গেছে! বেশি না, মাত্র হয়ত পাঁচ-সাত সেকেন্ডের জন্য লিফটটা মিস করলাম! সেটা বড় না, মাত্র যাদের খাওয়ালাম তারা আমাকে ফেলেই কিভাবে চলে গেল এটাই মাথায় ঢুকছিল না! 
(০৮) এক কলিগ টাকা ধার চেয়েছে। না করতে পারিনি। বাসায় ফেরার পথে তাকে নিয়ে এটিএম বুথে গেলাম। কার্ড ঢুকিয়ে চার ডিজিটের টিন নাম্বার দিলাম। বলে যে ভুল নাম্বার! আবার দিলাম। যথারীতি একই ব্যাপার! আশ্চর্য! আবারো দিলাম। ওহ নো! কার্ড ক্যাপচারড হয়ে গেছে! গুঁতাগুঁতি করে কোন লাভ হলো না। বাইরে দাঁড়ানো ব্যাটা দাঁত কেলিয়ে হেসে জানাল যে পরদিন (আগামীকাল) ওদের এই ব্রাঞ্চে এসেই কার্ড কালেক্ট করতে হবে। ওদের কাস্টমার কেয়ারে ফোন করলাম। কমপক্ষে বিশবার চেষ্টার পর লাইন পাওয়া গেল! সেই একই কথা। পরদিন বারোটার পর গিয়ে কার্ড তুলে আনতে হবে। কি পরিমাণ যে বিরক্ত লাগছিল (এখনো লাগছে!) তা বলার মতো না! 
(০৯) বাসায় ঢুকে দেখি ইলেক্ট্রিসিটি নাই! এমনিতেই ঘামি বেশি। সে এক পুরা নারকীয় অবস্থা! 
(১০) সবথেকে পছন্দের মানুষটাই জন্মদিনের শুভেচ্ছা জানায় নি আজ! তার সাথে কথা হয়েছে, দেখাও হয়েছে। ইচ্ছে করেই হয়ত জানায় নি সে, কিন্তু কেন! কোন কারণই মাথায় ঢুকছে না বা যথার্থ বলে মনে হচ্ছে না! 
নাহ, নেতিবাচক মনোভাব নিয়ে লেখা শেষ করতে ইচ্ছা করছে না। দিনের কিছু ইতিবাচক কথাও বলি। রাতেই শুভেচ্ছা পেয়েছি ছয়জনের কাছ থেকে। সকাল থেকে পেলাম আরো বেশ কিছু। সচলায়তনে ঢুকেই পেলাম মাহবুব লীলেন ভাইয়ের কাছ থেকে শুভেচ্ছা। পরে আরো কিছু পেয়েছি বটে। অস্ট্রেলিয়া থেকে বন্ধু ফোন করেছিল শুভেচ্ছা জানানোর জন্য। একটু আগে দেখলাম পরিবর্তনশীলের পোস্ট। সবমিলিয়ে শুভর পাল্লাও কিন্তু খুব একটা কমজোরি না! সবাইকে জানাই আন্তরিক ধন্যবাদ। 
তারপরও মানুষের মন! সংশয় কাটতেই চায় না! আর দুঃখবিলাসী মনটাতো ভালোটা মনে রাখতেই চায় না, খালি খারাপটা নিয়েই ভেবে ভেবে অস্থির! কি যে করি! 


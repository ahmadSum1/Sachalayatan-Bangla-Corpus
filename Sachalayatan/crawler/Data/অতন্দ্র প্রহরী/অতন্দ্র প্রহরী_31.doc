সমুদ্র বিলাস (পর্ব – ২)



আমি যেতে রাজি হওয়ায় আমার দুই কলিগ বেশ খুশি হল। কিন্তু ওদের চেয়ে আমার খুশি ছিল বহুগুণ বেশি। প্রথম সাগর দেখব, এটা ভাবতেই আমার ভেতর তখন অন্য রকম একটা উত্তেজনা কাজ করছিল। তখনই মনে পড়ল, আমি বাসায় কিছু না জানিয়েই সিদ্ধান্তটা নিয়ে ফেলেছি। অবশ্য সেটা কোন সমস্যা না, ছোট্ট একটা সমস্যা যেটা ছিল, তা হল– ওই সময় আমার খালাত বোনের বিয়ের অনুষ্ঠান ছিল বগুড়াতে। বারবার ফোন করে অনুরোধ করছিল ও, আমি যেন অবশ্যই যাই। দোটানায় পড়ে গেলাম। একদিকে প্রথমবারের মত সাগর দেখার সুযোগ, আরেকদিকে সামাজিকতা। চিন্তা করতে থাকলাম, ওকে নানানভাবে বোঝানোরও চেষ্টা করলাম। ম্যারাথন সেই দ্বিপাক্ষিক টেলি-বৈঠক শেষে কী সিদ্ধান্ত নিয়েছিলাম, সেটা তো আর বলার অপেক্ষা রাখে না।
আমাদের পরিকল্পনা ছিল ২৪ তারিখ (বুধবার) অফিস শেষে যাত্রা শুরু করা এবং পরদিন সকাল ৯টায় টেকনাফ থেকে সেন্ট মার্টিনগামী সী-ট্রাক ধরা, সেন্ট মার্টিনে রাতটা কাটিয়ে, পরদিন সকালে ছেঁড়া দ্বীপ ঘুরে, দুপুরে আবার সী-ট্রাকে টেকনাফ ফিরে যাওয়া, এরপর সোজা কক্সবাজার, সেখানে রাত কাটিয়ে পরদিন বীচ ও বার্মিজ মার্কেট ঘুরে, দুপুরের লাঞ্চ শেষে আবার ঢাকার উদ্দেশ্যে যাত্রা করা, যাতে করে পরদিন (রবিবার) সকালে অফিস ধরা যায়।
ক’দিন ধরেই তখন বেশ শৈত্যপ্রবাহ চলছিল। সূর্যের মুখ তো দেখা যাচ্ছিলই না, সেই সাথে ছিল ঘন কুয়াশা। যেহেতু অফিস শেষে আর বাসায় যাব না, সরাসরি ওদিক থেকেই রওনা হতে হবে, তাই সকালেই ব্যাগ গুছিয়ে অফিসে গেলাম। বুধবার অবশ্য অফিসে কাজের কোন চাপই ছিল না বলতে গেলে। কারণ ওইদিন ছিল আমাদের অফিসের ছোটখাট একটা টেবিল টেনিস টুর্ণামেন্ট। সেটা দুপুরে শুরু হওয়ার কথা থাকলেও, সকাল থেকেই আমরা ছিলাম খেলার মুডে। আমি যদিও পারি না খেলতে, তবুও নিছক মজার জন্যই নাম দিয়েছিলাম। টুর্ণামেন্ট শেষ হতে হতে প্রায় সাড়ে পাঁচটা বেজে গেল। সন্ধ্যার সময় আবার ক্রিসমাস উপলক্ষে আমাদের অফিসের ডিনার পার্টি ছিল একটা। অ্যারিস্টোক্র্যাট-এ। ঠিক করলাম, সেখানে রাতের খাবার খেয়ে সাড়ে সাতটার দিকে বের হয়ে যাব আমরা তিনজন। কথা ছিল, রেস্তোরাঁর সামনে থেকেই মাইক্রোবাসে উঠব আমরা।
তবে যাত্রার শুরুতেই কিছুটা অপ্রত্যাশিত ব্যাপার ঘটে গেল। আমি আগে যেহেতু যাইনি কখনো, তাই টেকনাফ পৌঁছাতে কতক্ষণ লাগবে, সে সম্পর্কে আমার ধারণা ছিল না। আমাদের আরেক কলিগ, নিজে যদিও যেতে পারছিল না, খুব জোর দিয়ে বলে দিল যে সকাল নয়টার সী-ট্রাক ধরা নাকি আমাদের জন্য কোনভাবেই সম্ভব না। সাথের দুই কলিগ এর আগে বেশ কয়েকবারই ঘুরে এসেছে ওদিক থেকে। ওরা যদিও বলছিল যে অল্প কিছু সময় হাতে রেখে পৌঁছান সম্ভব, তবে সবকিছুই নির্ভর করবে রাস্তা আর কুয়াশার উপর। ওদিকে সাড়ে সাতটা পার হয়ে যাওয়ার পরেও, মাইক্রোবাস আসতে দেরি করছিল। আমার কলিগ ওর বন্ধুকে ফোন করল, যে মূল আয়োজনের দায়িত্বে ছিল। জানা গেল, সে অফিসে খুবই ঝামেলার একটা কাজে আটকা পড়েছে, যত দ্রুত সম্ভব, সেটা শেষ করেই সে বের হবে, আমরা যেন অপেক্ষা করি। এদিকে ঘড়ির কাঁটা তরতর করে চলে যায়, গাড়ির আর দেখা পাওয়া যায় না। আমি কিছুটা দমে গেলাম। ভাবলাম মনে হয় আমার আর সেন্ট মার্টিন যাওয়া হবে না, টেকনাফ থেকে সী-ট্রাক মিস করে আবার কক্সবাজারে ফিরে যেতে হবে।
অপেক্ষা আর উৎকন্ঠার প্রায় পৌণে এক ঘন্টা কাটানোর পর গাড়িতে উঠলাম আমরা। কিছুটা স্বস্তি বোধ করলাম। উঠে পরিচিত হলাম বাকিদের সাথে। তবে পরিচয়পর্ব শেষ হতে না হতেই আরেক সমস্যা টের পেলাম। একদম পিছনের সারিতে আমরা তিন কলিগ বসেছিলাম। সেখানে তিনজন বসা যায় ঠিকই, কিন্তু দুই সিটের মাঝে আবার খানিকটা ফাকা। তাই মাঝখানে যে বসবে, অবধারিতভাবে তার খানিকটা সমস্যা হবেই। পা আটানোও মুশকিল। আসল কথা, বসাটা মোটেও আরামদায়ক ছিল না। তবে তখন সেসব নিয়ে মাথা ঘামানোর কোন সময় ছিল না। এমনিতেই যেহেতু অনেক দেরি হয়ে গিয়েছিল, তাই আমরা ঠিক করলাম কোথাও না থেমে যতটা সম্ভব তাড়াতাড়ি যেতে হবে। ড্রাইভারের পাশে একজনকে বসিয়ে দেয়া হল, আর বলে দেয়া হল সে যেন সবসময় খেয়াল রাখে যাতে ড্রাইভার গাড়ি চালাতে চালাতে অন্যমনস্ক হয়ে বা ঘুমিয়ে না পড়ে। দরকার হলে সে ড্রাইভারের হাত ধরে বসে থাকুক, বা চিমটি কাটুক একটু পর পর, অথবা গান গাক। তবে গানের ব্যাপারে সবাই কিঞ্চিৎ আপত্তি জানাল, কারণ সামনে যে বসেছিল, তার গান শুনেই বরং ড্রাইভারের অ্যাকসিডেন্ট করার সমূহ সম্ভাবনা আছে!
গুলশান-বাড্ডার জ্যাম পার হতেই অনেক সময় লেগে গেল। ততক্ষণে অবশ্য আমরা আড্ডা শুরু করে দিয়েছিলাম। আমাদের ঠিক সামনে এক দম্পতি, তার সামনে আরেক দম্পতি ও তাদের এক বন্ধু, এবং একেবারে সামনে (ড্রাইভারের পাশে) আমার কলিগের বন্ধু, আমাদের আয়োজক। আমার পাশে যে কলিগ বসেছিল, শামীম ভাই, তার ফোন আসল বাসা থেকে। তার মা ফোন করেছে খোঁজ নেয়ার জন্য। আন্টি ওপাশ থেকে কী বলছিলেন, সেটা শুনতে পাচ্ছিলাম না আমরা, তবে সাবধানে পানিতে নামতে বলেছিলেন, সেটা বুঝতে পারছিলাম। কারণ শামীম ভাই সুন্দর করে তার মাকে বলছিল, “তুমি চিন্তা করো না, সাগরে এখন পানি বেশি নাই, অনেক শুকায়া গেছে”! শুনে তো হাসতে হাসতে আমাদের পেট ব্যথা হওয়ার যোগাড়!
ঢাকা-কুমিল্লা হাইওয়েতে ওঠার পর গাড়ি বেশ দ্রুত যেতে লাগল। গ্যাস নেয়ার জন্য মাঝে একবার থামলাম আমরা। সেই ফাঁকে গাড়ি থেকে নেমে হাঁটাহাটি করে নিলাম খানিকক্ষণ। ঢাকার তুলনায় ঠান্ডা কিছুটা কম মনে হচ্ছিল, তবে বাতাস ছিল। আমাদের আয়োজক, নওশাদ ভাই, অফিসের সেই অপ্রত্যাশিত কাজে আটকা পড়ে খাওয়ার সুযোগ পর্যন্ত পায়নি। তবে তার ভাগ্য খুবই খারাপ যে ফিলিং স্টেশনের উইন্ডো ডিসপ্লে-তে নানান রকম শুকনা খাবার দেখা গেলেও, কেনা আর সম্ভব হল না। কারণ দোকান বন্ধ ছিল। দোকানটা যদিও ওই ফিলিং স্টেশনেরই, তবে চাবি নাকি ছিল না ওদের কাছে। আমার সাথে একটা আপেল ছিল, সেটা দিলাম তাকে, অন্তত কিছুটা যেন তার পেটে পড়ে।
ঠিক করা হল, একেবারে কুমিল্লা পৌঁছে রাতের খাওয়া সারা হবে। তার আগে আর যাত্রাবিরতি নেই। কুমিল্লার কাছাকাছি পৌঁছে হঠাৎ করেই খুব বাজে রকম কুয়াশার ভেতর গিয়ে পড়লাম আমরা। এত ঘন কুয়াশা অনেকদিন দেখিনি। কয়েক হাত সামনে কী আছে, সেটা দেখা বা বোঝার কোন উপায় নেই। ড্রাইভারকে বারবার করে বলে দিলাম আমরা যেন সাবধানে গাড়ি চালান উনি। ভার্সিটিতে থাকতে আমি দুইবার কুমিল্লা গিয়েছিলাম। তাই অন্ধকার আর কুয়াশার ভেতরেও কিছুটা চিনতে পারলাম- রাস্তা, ল্যান্ডমার্ক। তবে আমরা যে হোটেলে খাব বলে ঠিক করেছিলাম, কুয়াশার কারণে সেটা ভুল করে পার হয়ে গেলাম। যখন সেটা বুঝতে পারলাম, গাড়ি আর পিছিয়ে নেয়ার কোন উপায় ছিল না। আরেকটা ভাল হোটেল ছিল, কিন্তু সেটা রাস্তার আরেক পাশে। এমনিতেই ঘন কুয়াশা, তাই ঠিক করা হল, আমাদের যাত্রাপথে এরপর যে হোটেলই পড়বে সামনে, সেখানে থেমে রাতের খাওয়া সারতে হবে। কিন্তু কোন হোটেল আর চোখে পড়ে না আমাদের! কুয়াশার কারণে হয়ত চোখ এড়িয়ে যেতে পারে, তবে কিছুদূর পর পর ফিলিং স্টেশন পাওয়া গেল কয়েকটা, কিন্তু খাওয়ার হোটেল পাওয়া যাচ্ছিল না। আমরা চোখ রাখছিলাম রাস্তায়। গাড়ি কিছুটা ধীরে এগোচ্ছিল। শেষ পর্যন্ত পাওয়া গেল একটা হোটেল। নূরজাহান। সেখানেই থেমে, নান-সবজি দিয়ে রাতের খাওয়া সারলাম আমরা, কেউ কেউ ভাত খেল। সবশেষে গরম এক কাপ চা। বিল দিতে গিয়ে দেখা গেল, যোগে ভুল করে একশ টাকা বেশি বানিয়ে রেখেছে। ভাগ্যিস আমরা দেখেছিলাম। যারা না দেখেই বিল মিটিয়ে চলে যায়, এরা হয়ত তাদের পকেট কাটে সুযোগ বুঝে।
খাওয়া শেষ করে বের হতেই অদ্ভুত দৃশ্য চোখে পড়ল। চারপাশে পাতলা কুয়াশা ভেসে বেড়াচ্ছে। কিছুদূর সামনে কী আছে, দেখা যাচ্ছিল না। আর হোটেলের বাইরের উজ্জ্বল আলোতে, দেখতে দারুন লাগলেও সময়মত সকালে পৌঁছাতে পারব কি-না, সেটা নিয়ে চিন্তায় পড়লাম। তবে তাড়াহুড়া না করে ড্রাইভারকে বরং আমরা বললাম দেখে-শুনে সাবধানে চালাতে। এরপর, গ্যাস নেয়ার জন্য থামা ছাড়া, একটানা গাড়ি চলল।
এক পর্যায়ে চোখ খোলা রাখতে কষ্ট হচ্ছিল। ঠিক ঘুম বলব না, তবে ঝিমুনি আসছিল বেশ। অন্যদের দেখলাম ঘুমাচ্ছে। পেছনে আমরা তিন কলিগ বসেছিলাম জন্যই রক্ষা। হাত-পা ছড়িয়ে আরাম করে বসতে পেরেছিলাম, সুবিধামত। অন্য কারো সাথে বসতে হলে শক্ত হয়ে এক জায়গায় বসে থাকতে হত। ঠিক করলাম, এরকম দূরের যাত্রায় আর কখনই মাইক্রোবাসে যাওয়া যাবে না, আরাম করে বসতে পারলে অবশ্য আলাদা কথা। দূরের যাত্রায় আসলে বাসের কোন বিকল্প নেই। হঠাৎ করেই আমাদের গাড়িতে একটু সমস্যা দেখা দিল। অতিরিক্ত ঠান্ডার কারণে গ্যাসে চলছিল না, কিছুক্ষণ তাই তেলে চালানো হল। এরপর চিটাগং পৌঁছে চা খাওয়ার জন্য একটা হোটেলের সামনে থামলাম আমরা। ড্রাইভার গাড়ি নিয়ে ব্যস্ত হয়ে পড়ল। আমরা সবাই চা খেলাম। ঠান্ডার কারণেই কি না কে জানে, ধোঁয়া-ওঠা সেই গরম চা সবার কাছেই অসম্ভব ভাল লাগল।
ঝিমাতে ঝিমাতে কখন যেন ঘুমিয়েই পড়েছিলাম। ঘুম ভাঙল প্রচন্ড ঝাঁকুনিতে। তাকিয়ে দেখি ভোর হয়ে গেছে, আবছা আলো দেখা যাচ্ছিল বাইরে। ঘন কুয়াশাও ছিল। রাস্তার অবস্থা এতই খারাপ, আর এত ঝাঁকি খেতে হচ্ছিল, অনেক আগে খেলা মোটো রেসার-এর ডার্ট ট্র্যাকের কথা মনে পড়ে গেল, যেটার নাম আমি দিয়েছিলাম “চান্দের রাস্তা”। গাড়িতে সাধারণত কখনই আমার তেমন একটা খারাপ লাগে না, কিন্তু অনবরত ঝাঁকি খেয়ে কেমন যেন অসুস্থ লাগা শুরু হল। তার সাথে যোগ হয়েছিল বিয়ারের গন্ধ! অফিসের সেই ক্রিসমাস পার্টি থেকে বেশ কয়েকটা বিয়ারের ক্যান নেয়া হয়েছিল। চেকপোস্টে ধরা খাওয়ার ভয়ে সেগুলো গাড়ির ভেতরেই, সিটের নিচে, নানান জায়গায় লুকানো হয়েছিল। সেগুলোর একটাই মনে হয় কোন কারণে লীক করেছিল। এমনিতেই আমি এসব খাই না, তার উপর রাস্তার ঝাঁকির সাথে বিয়ারের গন্ধ নাকে ঢোকা মাত্রই আরো বেশি অসুস্থ লাগছিল। এখনও মনে পড়লে কেমন যেন গা গুলায়।
টেকনাফ যখন পৌঁছুলাম আমরা, যেখান থেকে সী-ট্রাক ছাড়বে, তখন ঘড়িতে দেখি মাত্র আটটা বাজে! আমাদের প্রত্যাশার চেয়ে অনেক তাড়াতাড়ি আমরা পৌঁছে গিয়েছিলাম। জানা গেল, সী-ট্রাক ছাড়বে সাড়ে নয়টায়। হাতে দেড় ঘন্টা ছিল। ঠিক করলাম, নাস্তা করে নিয়ে সময় থাকলে না হয় গাড়িতে করেই আশেপাশে চক্কর দিয়ে ঘুরে দেখা যাবে। ঐতিহাসিক “মাথিনের কূপ” সেখান থেকে খুব একটা দূরে না, যার সাথে জড়িয়ে আছে মগ রাজকন্যা মাথিন ও বাঙ্গালি পুলিশ কর্মকর্তা ধীরাজ ভট্টাচার্যের বিয়োগান্ত সেই অমর প্রেম কাহিনী।
নাস্তা করতে আমরা বাংলাদেশ পর্যটন কর্পোরেশনের মোটেল নেটং-এ গেলাম। সেখানে হাত-মুখ ধুয়ে নিলাম সবাই। ঠান্ডা পানির ঝাপটা লাগতেই ফ্রেশ লাগল খুব। তবে একটু বাদেই জানা গেল, নাস্তা পাওয়া যাবে না। কী কারণে, সেটা অবশ্য জানা গেল না। একরাশ বিরক্তি নিয়ে আমরা সেখান থেকে বের হয়ে গেলাম। সেখান থেকে গাড়ি নিয়ে আমরা সী-ট্রাক ছাড়ার জায়গায় ফিরে এলাম আবার। সেখানে রাস্তার আরেক পাশে একটা ছোট্ট দোকান আছে যেখানে পরোটা-ওমলেটের ব্যবস্থা ছিল। একটাই দোকান, তাই ভিড় ছিল প্রচন্ড, আর একটামাত্র ছোট তাওয়া ছিল। মানুষও একজন। সে একা একা অতগুলো মানুষের পরোটা-ডিম ভাজতে গিয়ে হিমশিম খাচ্ছিল। দাঁড়িয়ে থাকলাম আমরা, ভিড় কমার অপেক্ষায়।
অনেকক্ষণ পরে বসার সুযোগ পাওয়া গেল। শুরুতে পরোটা দিয়ে গেল। আগুন-গরম, একদম তাওয়া থেকে সরাসরি তুলে নিয়ে আসা। কিন্তু ডিম ভাজি আর আসে না। অপেক্ষা করতে করতে সবাই পরোটা খাওয়া শুরু করে দিলাম। মুখে দিয়েই টের পাওয়া গেল সেটা ভালভাবে ভাজা হয়নি। ভেতরে ময়দা কাঁচাই রয়ে গিয়েছিল। সেটাই কোনমতে খাওয়া শেষ করতেই ডিম চলে এল। এবার আর পরোটা আসে না! কী আর করা যাবে। শুধু ডিম ভাজি খেয়ে নিলাম। খাওয়া-পর্ব শেষ করে বিল মিটিয়ে দেখা গেল হাতে সময় খুব বেশি নেই। আমাদের ড্রাইভারকে হোটেল ও খাওয়া বাবদ কিছু টাকা দিয়ে, ব্যাগ নিয়ে সবাই ছুটলাম সী-ট্রাক কুতুবদিয়া ধরতে।
তীর থেকে সী-ট্রাক পর্যন্ত যেতে অনেকটা হাঁটতে হয়, বাঁশ-কাঠের একটা সাঁকো আছে। সেটা দিয়ে এগোতেই বিশালাকৃতির সী-ট্রাক চোখে পড়ল। যাত্রীরা সবাই সারিবদ্ধভাবে এগোচ্ছিল। আমাদের টিকেট দেখে চেকিং-এর দায়িত্বে থাকা একজন একদম উপরের ডেকে যাওয়ার রাস্তা দেখিয়ে দিল। ভিড় ঠেলে উপরে গিয়ে টিকেট দেখে সিট মিলিয়ে নিলাম। এরপর একটু স্থির হয়ে চারপাশ দেখার সুযোগ মিলল। হঠাৎ করেই উপলব্ধি করলাম যে আমরা নাফ নদীতে, যেটা সাগরে গিয়ে মিশেছে। নাফ নদীর অপরূপ সৌন্দর্য ভাষায় বর্ণনাতীত। শুধু দু’চোখ ভরে দেখছিলাম। সূর্যের আলো পড়ে পানি রূপার মত চিকচিক করছিল। দেখছিলাম সবকিছু, আর মুগ্ধ হচ্ছিলাম। ব্যাগ থেকে ক্যামেরাটা বের করে নিলাম। ভেতরে তখন কী যে উত্তেজনা কাজ করছিল, তা বুঝিয়ে বলা সম্ভব না।
নিচে নাফ নদী এবং নদীতে ট্রলার, মাছধরা নৌকার কিছু ছবি দিলাম:
ছবি ২(ক): সী-ট্রাকে চড়তে এদিক দিয়েই যেতে হয়েছিল
ছবি ২(খ): নাফ নদীর বুকে এক টুকরো সবুজ
ছবি ২(গ): সকালের কুয়াশার মাঝেও সূর্যের আলোয় নদীর পানি চিকচিক করছিল
ছবি ২(ঘ): টেকনাফ থেকে সেন্ট মার্টিন যাত্রাপথে এরকম অনেক ট্রলার, মাছধরা নৌকা দেখেছি
ছবি ২(ঙ): নদীর বুকে নৌকা
ছবি ২(চ): জাল ফেলে মাছ ধরছে...
ছবি ২(ছ): আরেকটি নৌকা

(চলবে)

<< পর্ব – ১


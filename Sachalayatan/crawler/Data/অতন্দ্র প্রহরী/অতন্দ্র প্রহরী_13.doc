'টোয়াইলাইট (Twilight)' এবং 'চিক ফ্লিক' বৃত্তান্ত




সিনেমা হোক অথবা বই, কোনোকিছুর গায়েই সাধারণত সুনির্দিষ্ট ট্যাগ জুড়ে দেয়া আমার ঠিক পছন্দ হয় না। কেননা এতে করে সেই সিনেমা দেখার অথবা বইটা পড়ার আগেই সেটা সম্পর্কে পূর্বনির্ধারিত কিছু ধারণা জন্মে যায়, যেটা পরবর্তীতে ব্যাপক প্রভাব ফেলে। আমরা স্বীকার করি বা না করি, চাই বা না চাই, এই ট্যাগিংয়ের কারণে, সচেতন বা অবচেতনভাবে আমাদের প্রায় সবার মনেই কিছু প্রত্যাশার জন্ম হয়—যার পারদ কখনও তরতরিয়ে তুঙ্গে পৌঁছে যায়, কখনও আবার হুড়মুড়িয়ে ধ্বসে পড়ে। ব্যক্তিগত অভিমতের প্রেক্ষিতে, আরও যে একটি কারণে ট্যাগিং আমার সচরাচর ভালো লাগে না, তা হলো—এতে করে, আমার মনে হয়েছে, দর্শক বা পাঠকের চিন্তাভাবনা ও কল্পনাশক্তি শুরুতেই একটা নির্দিষ্ট গণ্ডিতে আবদ্ধ হয়ে পড়ে। একজন দর্শক বা একজন পাঠক হিসেবে যে কেউই আরও একটু স্বাধীনতা প্রত্যাশা করতেই পারেন। কিন্তু তবুও আমরা ট্যাগ করি, আমাদেরই সুবিধার্থে। এবং স্বীকার করতে দ্বিধা নেই, অনেক সময়ই এটা বেশ কার্যকরও বটে।
গত বছরের সবচেয়ে নন্দিত সিনেমার তালিকায় 'টোয়াইলাইট' না থাকলেও, 'সর্বাধিক আলোচিত' তালিকায় যে আছে, তা নিয়ে সন্দেহের কোনো অবকাশ নেই। ২০০৮-এর ২৮ নভেম্বর মুক্তি পাওয়ার পরপরই খুব কম সময়ের মধ্যেই সিনেমাটা ব্যাপক সাড়া জাগায়। এর কারণ মূলত স্টেফানি মায়ার-এর লেখা একই নামের বই, যা থেকে পরবর্তীতে এই সিনেমার জন্ম। বাহুল্য এড়িয়ে একদম এক কথায় বহুলপঠিত এই বইয়ের মূল ভাব সম্পর্কে বলতে গেলে বলতে হয়—'ভ্যাম্পায়ার এবং মানুষের প্রেম'। কিন্তু এখানেও আবার সেই একই আপত্তি। কারণ অনেকের মতেই এটা হলো 'চিক ফ্লিক' বা 'পুতুপুতু প্রেমকাহিনী'। কে কোন সিনেমাকে কীভাবে সংজ্ঞায়িত করবেন, সেটা নিতান্তই ব্যক্তিগত ব্যাপার। কিন্তু যেকোনো সিনেমার গায়েই এমন কোনো ট্যাগ বসে যাওয়া সত্যিই হতাশাজনক।
'টোয়াইলাইট' আসলে ঠিক প্রথাগত প্রেমকাহিনী না। অথবা সেভাবে নয় কোনো ভৌতিক বা রোমাঞ্চকাহিনী। আবার এতে যে খুব বেশি অভিনবত্ব আছে, সেটাও বলা যাবে না। কারও কাছে এটা শুধুই ইসাবেলা সোয়ান এবং এডওয়ার্ড কালেন-এর গল্প মনে হবে, আবার কেউ কেউ হয়তো এর ভেতর থেকে আরও অনেক গল্প খুঁজে পাবেন। এখানেও ব্যক্তিগত পছন্দ এবং নিয়ন্ত্রিত প্রত্যাশার ব্যাপার আছে।
ইসাবেলা সোয়ান বা 'বেলা' কিছুটা ব্যতিক্রমী এক মেয়ে, যে সাধারণত নিজেকে গুটিয়ে রাখে এবং চারপাশের জগতের সাথে মিশে যাওয়ার খুব বেশি চেষ্টা করে না, বরং নিজস্ব জগত নিয়েই যার আপাত জীবনযাপন। মায়ের পুনরায় বিয়ের পর বাধ্য হয়েই বেলা ওর বাবার কাছে, ওয়াশিংটনের বৃষ্টিমুখর এক ছোট্ট শহর ফর্কসে, চলে আসে। শুরু হয় নতুন স্কুল। নতুন জীবন। এর মাঝেই একদিন হঠাৎ করে পরিচয় হয় এডওয়ার্ড কালেনের সাথে। এডওয়ার্ড শুরু থেকেই বেলার নজর কাড়ে। অন্য কারো সাথে না মেশা সুদর্শন-বুদ্ধিমান-মৃদুভাষী এডওয়ার্ডের প্রতি প্রথম দর্শনেই অন্যরকম এক আকর্ষণ অনুভব করে বেলা, এবং কিছুতেই হিসেব মেলাতে পারে না। কারণ এডওয়ার্ড বাকি সবার চাইতে কেবল আলাদাই নয়, একই সাথে স্কুলের সবার আগ্রহ ও মনোযোগের কেন্দ্রবিন্দুতেও বটে। তবে কিছুদিন না যেতেই এডওয়ার্ড ও বেলার মধ্যে ভিন্নধর্মী এক সম্পর্ক গড়ে ওঠে। সে সম্পর্ক যেমন তীব্র ভালোবাসা ও আকাঙ্ক্ষার; তেমনি ভয়, দোদুল্যমান দ্বিধা, প্রতিরোধ, অদম্য আকর্ষণ এবং পাগলামিরও। ব্যাকরণবহির্ভূত প্রগাঢ় এই ভালোবাসার শুরুতে অর্ধসত্য হয়ে বারবার আঘাত হানে যে অতৃপ্তি, তা হলো—এডওয়ার্ড একজন ভ্যাম্পায়ার। চিরতরুণ। অমর। তবে তথাকথিত ভ্যাম্পায়ারের মতো ওর কোনো শ্বদন্ত নেই, এমনকি ও রক্তপান করে না। তবে দু'জনের ঘনিষ্ঠতা যতোই বাড়তে থাকে, নিজেকে ততোই ভঙ্গুর মনে হতে থাকে এডওয়ার্ডের। ৯০ বছর অপেক্ষার পর কোনো মেয়েকে এতো পরিপূর্ণভাবে ভালোবাসার পাশাপাশি একইসঙ্গে তাকে হারানোরও যে ভয়, অথবা নিজের প্রতিরোধের বাঁধ ভেঙে যাওয়ার যে প্রচ্ছন্ন হুমকি, তা আক্রান্ত করে এডওয়ার্ডকে বেশ ভালোভাবেই। কিন্তু এখানেই থেমে যায় না সব। ঘটতে থাকে নানান ঘটনা-দুর্ঘটনা, উদয় হয় নানান প্রতিকূলতা-প্রতিবন্ধকতা। তখন কাহিনী মোটেও আর আবদ্ধ থাকে না বেলা-এডওয়ার্ডের ভালোবাসার মাঝে, বরং উঁকি দেয় আরও 'অনেক কিছু'। এই সবকিছু শেষে কী ঘটে, তা জানতে বরং সিনেমাটাই দেখে ফেলুন।
'টোয়াইলাইট'-এর শুরুটা তুলনামূলক বেশ ধীর গতির। প্রাসঙ্গিক কিছু ঘটনাবলীর পর সিনেমাটা ভিন্ন মাত্রা পায় যখন স্কুলের ক্যাফেটেরিয়ায় কালেন পরিবারের সদস্যরা প্রবেশ করে। পুরো সিনেমার সেরা কিছু দৃশ্যের মধ্যে এটা একটা। এবং এখানেই বেলার সাথে এডওয়ার্ডের প্রথম দেখা হয়। বেলার চরিত্রে ক্রিস্টেন স্টুয়ার্ট বেশ ভালোভাবে উৎরে গেছে বলা চলে। যদিও কয়েকটা দৃশ্যে ক্রিস্টেনকে অস্বাভাবিকরকম আড়ষ্ঠ লেগেছে, যে কারণে চরিত্রের সাথে সামান্য খাপছাড়াও লেগেছে ওকে মাঝে মাঝে। তবে এডওয়ার্ডের চরিত্রে রবার্ট প্যাটিনসন দারুণ অভিনয় করেছে। সামান্য কিছু বিষয় বাদ দিলে আগাগোড়াই রবার্টের অভিনয় ছিলো অনেক প্রশংসনীয়। এর আগে হ্যারি পটার সিরিজের 'দ্য গবলেট অভ ফায়ার' এবং 'দ্য অর্ডার অভ দ্য ফিনিক্স'-এ সেড্রিক ডিগোরির চরিত্রে অভিনয় করা রবার্ট এখানে শুধু ভালো অভিনয়ই করেনি, একই সাথে দুনিয়া জুড়ে অসংখ্য মেয়েভক্তের মনও জয় করে নিয়েছে। দীর্ঘকায়, পরিপাটি, সুদর্শন চেহারার এডওয়ার্ডের চরিত্র রূপায়নে রবার্টের দক্ষতা ফুটে উঠেছে বেলার সাথে আবেগঘন একটি দৃশ্যে, যেখানে ভালোবাসার পাশাপাশি ভয় ও নিজেকে নিয়ন্ত্রণের প্রাণপন চেষ্টা চমৎকার অভিব্যক্তিতে ধরা পড়েছে রবার্টের অভিনয়ে। যদিও সংলাপে আরও ভালো করার অবকাশ ছিলো। এই সিনেমায় অভিনয়ের পরই ক্রিস্টেন স্টুয়ার্ট এবং রবার্ট প্যাটিনসন বছরের শীর্ষ আলোচিত তারকার তালিকায় শীর্ষে উঠে গেছে। সিনেমায় বাকিদের অভিনয়ও বেশ ভালো ছিলো।
সিনেমার কয়েকটি দৃশ্য, যেগুলো অন্যতম আকর্ষণীয় ও শ্বাসরূদ্ধকর হওয়ার কথা ছিলো, সেখানে কিঞ্চিৎ হতাশ হতে হয়েছে। পরিচালক হিসাবে তুলনামূলক নতুন হলেও, এর দায় ক্যাথরিন হার্ডউইককেই বহন করতে হবে। তবে এইসব ত্রুটিবিচ্যুতি উপেক্ষা করে, সামগ্রিক বিচারে সিনেমাকে বেশ উপভোগ্য বলা চলে। যে বিষয়টা সবচেয়ে উল্লেখযোগ্য, দেখতে গিয়ে কখনও একঘেয়েমিতে ভুগতে হয়নি। আগাগোড়া সিনেমা বেশ মসৃণগতিতে এগিয়েছে। এবং আরও একটি বিষয় না বললেই নয়, ভ্যাম্পায়ার-সিনেমা বলতে সচরাচর আমরা যা বুঝে থাকি—ভয়ালদর্শন কিছু ভ্যাম্পায়ার থাকবে যারা ভীতিকর শ্বদন্ত বের করে মানুষের রক্ত পান করবে এবং যাদের ভয়ে ভীতসন্ত্রস্ত হয়ে আক্রান্ত মেয়েরা চিৎকার-চেঁচামেচি করবে বা দিগ্বিদিকশূন্য হয়ে ছুটোছুটি করবে; এসব দিক বিচারে 'টোয়াইলাইট' একদমই আলাদা এবং এতে এমন ধরনের কিছুই ছিলো না। বরং আশ্চর্যরকম মানবীয় একটা সিনেমা বলতে হবে একে। প্রায় ঘণ্টা দুয়েক দৈর্ঘ্যের এই সিনেমার সাউন্ডট্র্যাকও বেশ চমৎকার, যার কিছু পাবেন এখানে।
প্রায় প্রতিটা সিনেমারই সাধারণত কিছু টার্গেটেড দর্শকশ্রেণী থাকে। সেই নির্দিষ্ট শ্রেণীর প্রত্যাশা পূরণ হলেই সিনেমাটি 'দর্শকনন্দিত' হিসাবে আখ্যা পেয়ে থাকে, অথবা নিদেনপক্ষে 'আলোচিত'।
বিশ্বজুড়ে বিপুল সংখ্যক ভক্তকুলের মধ্যে যেমন হুলস্থুল ফেলতে সক্ষম হয়েছে 'টোয়াইলাইট', তেমনি সমালোচনার তীরও একে কম বিদ্ধ করেনি। নিঃসন্দেহে কিছু ফাঁকফোকর আছে সিনেমাটাতে। আছে গাঁথুনিতে দুর্বলতা, অভিনয়ে ঘাটতি। নির্মাণশৈলিতেও মুন্সিয়ানার কিছুটা অভাব বোধ করা যায়। কিন্তু তারপরও এই সিনেমা নিয়ে আলোচনা-আগ্রহ-উদ্দীপনার শেষ নেই। এই সিরিজের পরের সিনেমা 'দ্য টোয়াইলাইট সাগা: নিউ মুন' মুক্তি পেতে যাচ্ছে আর তিনদিনের মাথায়। আগ্রহের শেষ নেই এই সিনেমা নিয়েও। উৎসুক দর্শকদের অপেক্ষা এবং মাত্রাতিরিক্ত উচ্ছ্বাস টের পাওয়া যাচ্ছে এরই মধ্যেই। কারণ মুক্তির পূর্বেই সর্বাধিক টিকিট বিক্রির নতুন রেকর্ড গড়েছে এই সিনেমা। গত বছর মুক্তির প্রথম সপ্তাহে 'টোয়াইলাইট' আয় করেছিল ৬৯ মিলিয়ন ডলার, এবং পর্যবেক্ষকদের মত অনুযায়ী সিরিজের নতুন সিনেমা প্রথম সপ্তাহে আয় করবে প্রায় ১০০ মিলিয়ন ডলার, এমনকি এটা 'ট্রান্সফর্মারস: রিভেঞ্জ অভ দ্য ফলেনস'-এর প্রথম সপ্তাহের ১০৮ মিলিয়ন ডলারের রেকর্ডও ভেঙে ফেলতে পারে বলে ভবিষ্যদ্বাণী করা হচ্ছে। এই সিরিজের শেষ সিনেমা 'দ্য টোয়াইলাইট সাগা: একলিপস' মুক্তি পাবে ২০১০-এ। টোয়াইফ্যানরা ইতিমধ্যেই যে জ্বরের উত্তাপে পুড়ছে, তার কিঞ্চিৎ আঁচ এখনই অনুভব করা যায়। 
পরিসংখ্যানকে অনেকে এক ধরনের 'মিথ্যা' বলে আখ্যায়িত করলেও, ইন্টারনেট এবং ব্যক্তিগত পর্যবেক্ষণের আলোকে এটা বলতেই হবে যে মেয়েদের মধ্যে 'টোয়াইলাইট' সত্যিই অনেক জনপ্রিয় হয়েছে। কিন্তু তাই বলে সিনেমাটার গায়ে 'চিক ফ্লিক' লেবেল মেরে দেয়া কতোটা যুক্তিযুক্ত হবে, সে বিতর্কে হয়তো আর না যাওয়াই ভালো। তারচেয়ে বরং দেখা যাক, 'নিউ মুন' ভক্তদের পাশাপাশি সমালোচকদের মন জয় করতে কতোটুকু, অথবা আদৌ, সমর্থ হয় কি না।



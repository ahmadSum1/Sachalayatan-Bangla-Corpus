যেতে যেতে পথে... পথে যেতে যেতে




অফিস থেকে দল বেধে সবাই, কোনো এক সপ্তাহান্তে, ঢাকা থেকে দূরে কোথাও থেকে ঘুরে আসার পরিকল্পনার কথা কানে আসার পর, প্রাথমিকভাবে সম্ভাব্য কয়েকটা জায়গার নামের মধ্যে যেই না 'সিলেট' শুনলাম, সাথে সাথে দ্বিতীয়বার না ভেবেই সিলেটের পক্ষে সায় জানালাম; এবং বাকিদেরকেও দলে টেনে দল ভারী করার চেষ্টা করলাম। সিলেটে এর আগে আমার কখনই যাওয়া হয়নি। কিন্তু সেই ছোটবেলা থেকেই এই নগরীর প্রতি বিপুল আগ্রহ বুকের মাঝে লালন করে এসেছি। খুব সম্ভবত হুমায়ূন আহমেদের আত্মজীবনীমূলক কিছু বইয়ের পাতায় লেপ্টে থাকা শব্দগুলোই, সেই বহু বছর আগেই, বইয়ের পাতা থেকে উঠে এসে আমাকে হাত ধরে হাঁটিয়েছিল সিলেটের রাস্তায়, এর জনপদের মাঝে। বহু আগের সেই ছেলেমানুষি কল্পনার হাড়-পাজরায় এত বছর কোনো প্রলেপ না পড়লেও, অনুভব করলাম—সেই আগ্রহে, সেই উৎসাহে আজও এতটুকু ভাটা পড়েনি।
উত্তেজনার প্রহর গোনার সাথে সাথে চোখের সামনেই দেখলাম 'এক রাত দুই দিনে'র পরিকল্পনার ফাঁক-ফোঁকরে বিশাল সিলেটকে টুকরো টুকরো করে আটানোর এক দুর্নিবার চেষ্টা। কিন্তু অনিচ্ছা সত্ত্বেও, উপায়ান্তর না দেখে, এড়িয়ে যেতে হলো এর বেশিরভাগ অংশই। নানান রকম আলোচনা আর পরিকল্পনার পর অবশেষে ঠিক হলো, জুন ৫, শুক্রবার খুব সকালে রওনা হবো আমরা। শুরুতে অনেকে উৎসাহ দেখানোর পর শেষ দিকে নানান কারণে পিছিয়ে গেলেও, শেষ পর্যন্ত খুব কম মানুষও হয়নি অবশ্য। দলে সব মিলিয়ে আমরা ছিলাম প্রায় জনা বিশেকের মতো।
দিনটি ছিল অদ্ভুতরকম সুন্দর। পরিষ্কার স্বচ্ছ নীলাকাশ আর তার বুকে ইতস্তত ভেসে বেড়ানো দুধ সাদা মেঘপুঞ্জ। ঠিক যেন শিল্পীর তুলিতে আঁকা কোনো রঙিন ক্যানভাস। মানুষের ঢল, আর মহানগরীর ক্লান্তিকর কোলাহল পেরিয়ে সবুজে মোড়ানো পথ দিয়ে ছুটে যেতে যেতে আরেকবার উপলব্ধি করলাম কী মনোরম প্রাকৃতিক সৌন্দর্যের অধিকারী আমাদের এই দেশ। সাঁই সাঁই করে ছুটে চলল গাড়ি, পেছনে পড়ে রইল ফসলের মাঠ, ঘরবাড়ি, নদী, কর্মরত মানুষ আর খেলায় মগ্ন শিশুর দল।
পুরো দু'দিন বলতে গেলে পথেই কেটেছে আমাদের, গাড়িতে। প্রথম দিনে আমাদের পরিকল্পনা ছিল জাফলং দেখতে যাওয়া এবং সেখান থেকে ফিরে এসে সময়ে কুলালে সিলেট শহরটা ঘুরে দেখা; আর পরদিনের তালিকায় ছিল মাধবকুণ্ড, শমনবাগ টী এস্টেট, লাউয়াছড়া, সময় পাওয়া গেলে শমসেরনগর টী এস্টেট, ইত্যাদি। কিন্তু যাত্রার শুরু থেকেই কিছু অপ্রত্যাশিতভাবে উদ্ভূত সমস্যা বার বার আমাদের দেরি করিয়ে দিচ্ছিল নির্ধারিত সময়ের চেয়ে। দুর্ভাগ্যজনকভাবে এই সমস্যা ছিল সমস্ত যাত্রা জুড়েই এবং শুরুতেই পিছিয়ে পড়ার কারণে শেষ পর্যন্ত এর এলোমেলো প্রভাব এড়ানো আর সম্ভব হয়ে ওঠেনি। বলা চলে, ধারণার চেয়েও একটু বেশিই অগোছালো হয়ে গিয়েছিল এই সফরটা। আর এর সাথে যোগ হয়েছিল অসহনীয় রোদের তাপ। সুযোগ পেয়ে সূর্যটা যেন তার ইচ্ছেমতো ঢালছিল তরল আগুন। তবে এর মাঝেও যে ব্যাপারটা মাথা থেকে সরাতে পারিনি, অথবা বলা ভালো, যেটা থেকে চোখ সরাতে ভীষণ কষ্ট হয়েছে, তা হলো মেঘময় আকাশ। মনে হয়েছিল প্রকৃতি যেন অদ্ভুত কোনো পাগলামীতে মেতেছে। যত্রতত্র মেঘের ছড়াছড়ি। সে এক শ্বাসরূদ্ধকর সৌন্দর্য, বড্ডো বাড়াবাড়ি রকম। তাই সেই উত্তাপ মাথায় নিয়েও, সমস্ত প্রতিকূলতা উপেক্ষা করে দুটো দিন সিলেট আর এর আশেপাশের পথে পথে ঘোরাঘুরি করে, পরদিন মাঝরাতের পর ঢাকায় যখন ফিরে আসলাম, বুঝতে পারলাম, সিলেটকে সত্যিই বেশ ভালোবেসে ফেলেছি।
জমাট বাধা সেই ভালোবাসা সযতনে জমিয়ে রাখারই এ এক ক্ষুদ্র প্রয়াস—স্মৃতিতে আর অনুভবে।


প্রথম দিন

(১) সবার জন্য বড়ো একটা বাস ভাড়া করা হয়েছিল। কিন্তু সকালে সেই বাস আসেনি। খুবই বাজে একটা অবস্থার মাঝে ঘণ্টা তিনেক অপেক্ষা করার পর, বিকল্প ব্যবস্থা নেয়া হয়। তিনটা মাইক্রোবাস ভাড়া করে তবেই আমাদের যাত্রা শুরু হয়েছিল।
(২) ঢাকার পর নারায়ণগঞ্জ পার হয়ে এরকম প্রচুর দৃশ্য চোখে পড়েছে। সবুজে ছাওয়া বিস্তীর্ণ ফসলের মাঠ। খুবই প্রশান্তিদায়ক।
(৩) যাত্রাপথের একটি দৃশ্য।
(৪) হোটেল 'উজান ভাটি'। খুবই পরিষ্কার, চমৎকার ছিমছামভাবে সাজানো। ভৈরব ব্রীজ পার হয়ে হাইওয়ের পাশেই। এখানে কিছু সময়ের জন্য থেমেছিলাম আমরা।
(৫) হোটেল 'উজান ভাটি'-র ঠিক পাশেই।
(৬) অনেক ঘটনা-প্রতিঘটনার পর সিলেটে হোটেলে পৌঁছে দুপুরের খাওয়া শেষ করে দেখা গেল, সূর্য ডুবতে খুব বেশি সময় বাকি নেই। দলের মধ্যে ভিন্নমত দেখা দিলো, জাফলং যাওয়া হবে কি না, তা নিয়ে। শেষ পর্যন্ত অবশ্য যাওয়া হয়েছিল। হোটেল থেকে বেরিয়ে কিছদূর যেতেই হাতের বামে পড়েছিল ক্যান্টনমেন্ট।
(৭) জাফলং যাওয়ার পথে।আলো তখনও মোটামুটি ভালোই ছিল। এর মাঝেই আবার চাঁদের দেখাও পাওয়া গেল।
(৮) জাফলং যাওয়ার পথে অসামান্য সব সুন্দর জায়গা দেখা হয়েছে রাস্তার দু'ধারে। ওই তো দূরে পাহাড় দেখা যায়...
(৯) চলতি পথের আরেকটি দৃশ্য। কেমন নিঃসঙ্গ একটা গাছ...
(১০) আমার দেখা সূর্যাস্তের সেরা দৃশ্যগুলোর একটা। সামনাসামনি এমন অদ্ভুত সুন্দর সূর্যাস্ত আগে দেখেছি কি না মনে পড়ে না।
(১১) সূর্যাস্ত।
(১২) সূর্য ডুবছে...
(১৩) সূর্য ডুবছে একপাশে, তার সমস্ত লালিমা নিয়ে। আর আরেকদিকে উঠছে চাঁদ।
(১৪) চাঁদ উঠেছে ওই...
(১৫) সূর্য ডুবে গেছে। আলো ছিল যৎসামান্য। নৌকায় করে "নো ম্যান'স ল্যান্ড"-এ যাওয়ার পরিকল্পনা ছিল। একদল আগেই চলে গিয়েছিল। আমরা বাকি কয়জন আরেক নৌকায় করে গিয়েছিলাম সেখানে। এতো অদ্ভুত সুন্দর লেগেছিল যে ভীষণ আফসোস হয়েছিল পরে যে, আলো থাকতে কেন ওখানে থাকতে পারলাম না।
(১৬) সারিবদ্ধ নৌকা। এত দারুণভাবে কীভাবে সব নৌকা রেখেছে, সেটা ভেবেও খুব অবাক লেগেছিল।
(১৭) "আমার ছোট তরী বলো যাবে কি..."
(১৮) জাফলং-এ খুব অল্প সময় থাকলেও অসম্ভব ভালো লেগেছে। সেখান থেকে হোটেলে ফেরার পথের একটি দৃশ্য।
(১৯) হোটেলে আমার কামরা। ডাবল বেডের কামরায় আমি একাই ছিলাম। খুব একটা খারাপ ছিল না হোটেলটা।

দ্বিতীয় দিন

(২০) সকালে বের হতে আবার যথারীতি দেরি। তাড়াহুড়ো করে মাধবকুণ্ডের দিকে ছুটছিলাম আমরা। যাওয়ার পথেই চোখ পড়ল আকাশে। কী অদ্ভুত সুন্দরই না ছিল আকাশটা, দু'দিন ধরে।
(২১) একটা গ্যাস-ফিল্ড।
(২২) মাধবকুণ্ড ইকো-পার্ক।
(২৩) দারুণ লেগেছিল জায়গাটা।
(২৪) যেন আকাশ ছোঁয়ার জন্য দাঁড়িয়ে আছে...
(২৫) ইকো-পার্কের ভেতরে। মাধবকুণ্ড ঝর্ণার দিকে যাওয়ার পথে।
(২৬) পাহাড়ের গায়ে চা-বাগান।
(২৭) একটা মন্দির।
(২৮) ঝর্ণা। নিচে নানান বয়সী ছেলে-মেয়ে বহু মানুষ গোসল করছিল, আনন্দ করছিল, কেউ বা দাঁড়িয়ে দেখছিল। অথবা কেউ বা আমার মতো শুধুই ছবি তুলছিল।
(২৯) ঝর্ণার পানি যতটা ভেবেছিলাম তার চেয়েও অনেক বেশি ছিল। কেউ কেউ বলেছিল সামান্য একটু পানি পড়বে হয়ত, যে সময়টাতে আমরা গিয়েছিলাম। কিন্তু বাস্তবে ঠিক উল্টোটা হয়েছিল। পানি যেখানে পড়ছে, সেখানে একজনের মাথা দেখা যাচ্ছে। এরকম সাহস দেখাতে গিয়েই তো কতজন দুর্ঘটনার কবলে পড়ে। পাশেই সাইনবোর্ডে সতর্কতাবাণী লেখা আছে। কিন্তু মানুষজনের মধ্যে যেমন সেটা মানার কোনো প্রবণতা নেই, তেমনি দেখিনি কোনো নিরাপত্তা ব্যবস্থা বা উদ্ধারকর্মীকেও। কারো কিছু হলে কী হবে, সেটা নিয়ে কারোরই যেন কোনো মাথাব্যথা নেই।
(৩০) শমনবাগ টী এস্টেটের ম্যানেজারের বাংলো। টিলার উপরে, খুব চমৎকার, একেবারে যেন ছবির মতো সুন্দর। খুব অল্প সময়ের জন্য সেখানে গিয়েছিলাম। ম্যানেজার আমাদের একজনের পরিচিত। তাই দেখা করতেই সেখানে যাওয়া। আমাদের দলে মানুষজন কম থাকলে এই বাংলোতেই রাত কাটানো যেত। তাহলে সেটা আরো দারুণ একটা ব্যাপার হতো নিশ্চিত।
(৩১) বাংলোর ভেতরের একটা পেইন্টিং। শিল্পীর নাম ভুলে গেছি।
(৩২) লাউয়াছড়া যাওয়ার পথে।
(৩৩) লাউয়াছড়া বন বিভাগের উচ্চপদস্থ কর্মকর্তা আমাদের দলের একজনের পরিচিত ছিলেন। সেই সুবাদে সেখানেও বেশ ভালোই আপ্যায়ন পাওয়া গেল। ভূঁতুড়ে এই গাছটা লাউয়াছড়ায় রেস্টহাউজের পাশেই।
(৩৪) আমার এক সহকর্মীর ছেলে। এত্তো কিউট আর সুইট! কিন্তু একটা ছবিও ঠিকমতো তোলা যায় না ওর, কারণ এক মুহুর্ত স্থির থাকতে চায় না ও। শুধুই ছটফট করে আর ছোটাছুটি। অনেক কষ্টে ওর এই একটা ছবিই তোলা গেছে মোটামুটি।
(৩৫) রেস্টহাউজের পাশেই তোলা।
(৩৬) লাল ফল ধরেছে। দুর্বল ক্যামেরায় জুম করে এর বেশি আর আনা গেল না।
(৩৭) নীল আকাশ, আর মেঘ। সন্ধ্যা নামবে একটু পরেই।
(৩৮) লাউয়াছড়া থেকে বেরিয়ে ঢাকামুখী যাত্রাপথে একটা চা-বাগান।
(৩৯) মেঘের কতো রঙ।
(৪০) চা-বাগান। এখানে আমরা সবাই বেশ কিছুক্ষণ সময় কাটিয়েছিলাম ফটো তুলে। সব ভাবিদের সাথে আমার একার একটা ফটো আছে, যেটা নিয়ে পরে অনেক মজা করা হয়েছে।
এই সফরের একটা বড়ো সময় কেটেছে গাড়ির মধ্যে, যেটা আগেই বলেছি। এই কারণে প্রচুর ছবি আছে যেগুলো চলন্ত গাড়ির ভেতর থেকে তোলা। আরো প্রচুর ছবি আছে, যেগুলো দেয়া গেল না। হয়তোবা পরে কখনও সেগুলো নিয়ে আবার হাজির হওয়া যাবে।


অণুগল্প : চোর



চোরের কবলে পড়ে সর্বস্ব খুঁইয়েছেন, এমন দৃষ্টান্ত খুব একটা বিরল না হলেও ধরা পড়ার পরও চোর পার পেয়ে গেছে এমন দৃষ্টান্ত কিন্তু সচরাচর পাওয়া যাবে না। এমন অনৈতিক কাজের জন্য অবশ্য চোরকে ছেড়ে দেবার কোন মানে হয়না, এমন যুক্তিতে হয়তো অনেকেই চেঁচিয়ে গলা ফাটাবেন। আবার যে যতই মানবিকতার কথা বলুক না কেন, সুযোগ পেলে দু চার ঘা মেরে নেওয়ার সুযোগটা হাতছাড়া করতে চাইবেন না অনেকেই। তবে আমার ব্যাপার অনেকটাই আলাদা। সর্বস্বান্ত না  হলেও চোরের কারণে যা হারাতে হয়েছে, তা নিয়ে আমার আফসোস সীমাহীন। এর জন্য যতটা না চোরকে দোষারোপ করি তার চেয়ে বেশি করি নিজেকে। আমার অবহেলার সুযোগেই না এতবড় সুযোগটা পেয়েছিল সে। তবে আফসোসের চেয়ে বেশি একটা নীরব আক্ষেপ, নিস্ফল আক্রোশ দানা বাঁধে মনের ভেতর। কারণ অন্যদের মত হাতের কাছে পেয়েও চোরকে দু চার ঘা লাগানোর বা আসামীর কাঠগড়ায় দাঁড় করানোর সুযোগ আমি কখনোই পাইনি যে মনের ঝালটা মিটবে। এমনকি ধীরে ধীরে ঘটা এই চুরিও টের পেয়েছি অনেক পরে। সবকিছুই বড্ড দেরিতে টের পাই, বেশিরভাগ ক্ষেত্রেই দরকার ফুরিয়ে যাওয়ার পর। দীর্ঘশ্বাস ফেলা ছাড়া তখন আর কিছুই করার থাকে না। এই যেমন এখন, দীর্ঘশ্বাস ফেলে ভাবছি কিভাবে সময় আমার মূল্যবান সবকিছু চুরি করে নিয়ে গেছে, আর যার টিকিটিরও নাগাল না পেয়ে বৃথা আস্ফালন করছি আমি। এদিকে কিন্তু চোর ব্যাটা ঠিকই ভেংচি কেটে ছুটে যাচ্ছে টিকটিক করে, একেবারে চোখের সামনে দিয়ে! 


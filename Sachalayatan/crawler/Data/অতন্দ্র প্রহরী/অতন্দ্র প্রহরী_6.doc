স্পর্শের বাইরে




আমরা নাকি পৃথিবীর পৃষ্ঠে থাকি। বাবার এই কথা শুনে বিস্ময়ে চোখ গোল হয়ে যায় রাশেদের। এ কেমন কথা! "তাহলে টুপটাপ পড়ে যাই না কেন আমরা!" বাবা হাসেন। আধাশোয়া থেকে উঠে বসতে বসতে রাশেদকে মাধ্যাকর্ষণ বোঝানোর চেষ্টা করেন তিনি। ওর বিস্ময় তাতেও কমে না। তবে যে ওর ধারণা ছিল আমরা পৃথিবীর ভেতরে  বাস করি! যখন আকাশে যাওয়ার প্রয়োজন পড়ে, পৃথিবীর শরীরের বিভিন্ন জায়গা থেকে জানালার মতো গর্ত খুলে যায়, আর সেখান দিয়ে আমরা আকাশে যাই।

শুধু কি তাই নাকি, বাংলাদেশে বসে মাটি খুঁড়তে খুঁড়তে একসময় পৃথিবীর আরেক প্রান্তে চলে যাওয়ার কথা না আমাদের! এতে অবশ্য আরেক সমস্যা আছে। মাথা নিচে দিয়ে পা উপরে তুলে হাঁটতে হবে তো সেখানে! রাশেদের মাথায় সব তালগোল পেকে যায়। বাবা শুধুই হাসেন। তার হাসি দেখে নিজেকে আরও বোকা মনে হয় ওর। তিনি তখন হাত বাড়িয়ে কাছে টেনে নেন রাশেদকে। তার প্রশস্ত কাঁধে মাথা রেখে রাশেদ রাতের আকাশ দেখতে থাকে। জ্বলজ্বলে কত তারা। মনে হয় বিশাল একটা বাগানে অজস্র ফুল ফুটে আছে। "আচ্ছা, আকাশের শেষ কোথায়?" বাবাকে জিজ্ঞেস করে ও। তিনি যে উত্তর দেন, তাতে ওর আরেক প্রস্থ অবাক হওয়ার পালা। এর নাকি কোনো শেষ নেই! রাশেদের একদমই বিশ্বাস হয় না। মনে হয় বাবা ওর সাথে মজা করছেন। বাবা আবারও হাসেন। হাত বাড়িয়ে ওর চুলগুলো এলোমেলো করে দেন তিনি। রাশেদের ঘুম পেতে থাকে। লোডশেডিংয়ের এই সময়টাতে উঠোনে মাদুর পেতে বসে থাকে ওরা। রাতের খাওয়া শেষ অনেক আগেই। মাঝেমাঝে রাশেদের মা-ও ওদের সাথে বসেন বাইরে। আবার কখনওবা তিনি মোম জ্বেলে ঘরের ভেতরে টুকিটাকি কাজ সারতে থাকেন। এই আজকেই যেমন, রান্নাঘর থেকে খুটখাট আওয়াজ আসতে থাকে। ঘুমানোর আগে সব গুছিয়ে রাখছেন তিনি। চাঁদের আলোয় চারপাশ অনেকটাই উজ্জ্বল। কদিন পরেই মনে হয় পূর্ণিমা। পাশের বাড়ির লম্বা গাছটার মগডালে চাঁদটা যেন লটকে আছে। ঠিক রাশেদের সুতাকাটা ঘুড়িটার মতো। বাতাসে গাছের ডাল নড়তে থাকে। মনে হয় গোত্তা খেয়ে চাঁদটা বুঝি মাটিতে পড়ে যাবে। রাশেদ বেশি কিছু আর ভাবতে পারে না। ওর ঘুম পেতে থাকে। বাবা ওদিকে কী যেন বলেন ওকে। ওর কানে ঢোকে না। অস্পষ্ট হতে হতে যেন মিলিয়ে যায় তা। নিঃশ্বাস ভারী হতে থাকে ওর। কেমন একটা ঘোরের মধ্যে মুহূর্তের মধ্যে ঘুমিয়ে পড়ে ও।
রাশেদের জন্য আরও বিস্ময় অপেক্ষা করছিল। এর প্রায় সপ্তাহখানেক পরেই বাবা কাগজে মোড়ানো বেশ মোটাসোটা একটা বই এনে দেন ওকে। খুব উৎসাহের সাথে সেটা খুলতেই উত্তেজনায় ওর প্রায় ফেটে পড়ার দশা হয়। "মহাশূন্যের অসীম রহস্য"। ভেতরে হিবিজিবি অনেক কিছু লেখা। সাথে ছবি। অবাক করা, দমবন্ধ করা সব ছবি। বাকি সব ভুলে বইটা নিয়ে বসে পড়ে রাশেদ। আর কিছুক্ষণ পরপরই বাবার কাছে ছুটে যায় রাজ্যের প্রশ্ন নিয়ে। ওর আগ্রহ দেখে বাবাও যেন মজা পান। হাসিমুখে ওর নানান প্রশ্নের উত্তর দেন তিনি। যার বেশিরভাগই বোঝে না ও। তবে বাবা বলেছে বড় হলে নাকি সব বুঝবে। না বুঝলেও আগ্রহের কোনো কমতি নেই রাশেদের। শুধু ছবি দেখতেই ভালো লাগে ওর। ঘরের অন্য খেলনার চেয়ে এই বইটিই ওকে টানে বেশি। এরপর এটা অনেকটা রাশেদের প্রাত্যহিক কাজের অংশ হয়ে দাঁড়ায়। বইটা নিয়ে সময় কাটানো, পাতা উলটে নানান ছবি দেখা, মাথার ভেতরে গিজগিজ করতে থাকা প্রশ্নগুলো নিয়ে চিন্তা করা, আর সেগুলোর উত্তর খোঁজা। মা সারাদিন বাসার কাজ নিয়েই ব্যস্ত থাকেন। এর মাঝেও রাশেদের প্রশ্নে তিনি বিরক্ত হন না। বরং উৎসাহ দেন। রাশেদও অপেক্ষা করে থাকে দিনশেষে বাবা কখন বাসায় ফিরবেন। এছাড়াও লোডশেডিংয়ের সময়গুলোতে উঠোনে বসে আকাশ দেখতে দেখতে রাশেদের মাথায় প্রশ্নগুলো ফিরে আসে আবার। সেই সাথে স্বপ্ন দেখে, বাবার মতো বড় হয়ে ওই আকাশে যাবে ও, দেখে আসবে আসলেই তার শেষ আছে কি না! এ কথা শুনে বাবা-মা দুজনেই হাসেন। রাশেদের স্বপ্নও ওকে ছাপিয়ে একটু একটু করে বেড়ে উঠতে থাকে।
বহু বছর পরের কথা।
কেনেডি স্পেস সেন্টার, ফ্লোরিডা। ঘণ্টাখানেকের মধ্যে মহাশূন্যের উদ্দেশে যাত্রা করবে ইনফিনিটি-৭। এর যাত্রী দুইজন নভোচারীই অরবিটারে নিজস্ব জায়গা নিয়ে নিয়েছেন। শেষ মুহূর্তের প্রস্তুতি এবং নিরাপত্তা নিশ্চিত করতে নিয়ন্ত্রণ কক্ষে ব্যতিব্যস্ত সবাই। বিশাল স্ক্রিনে অরবিটারের ভেতরের দৃশ্য দেখা যাচ্ছে। নিয়মমাফিক সব নির্দেশনা অনুসরণ করছে সবাই। অনেকবার অংশ নেয়ার পরেও রাশেদ এখনও উৎক্ষেপনের আগে ভেতরে অদম্য এক উত্তেজনা অনুভব করে। কেমন অন্যরকম একটা অনুভূতি। চোখ বন্ধ করলে ছেলেবেলার সেইসব দিনগুলো যেন মুহূর্তের মধ্যে ভেসে ওঠে এখনও। নিজের ফেলে আসা দিনগুলো নিজের কাছেই অবিশ্বাস্য লাগে। বাবা মারা গেছেন অনেক আগে। রাশেদ তখন বিশ্ববিদ্যালয়ে দ্বিতীয় বর্ষের ছাত্র। একসময় সেই পাট চুকিয়ে উচ্চ শিক্ষার আশায় বৃত্তি নিয়ে এই দেশে পাড়ি জমায় ও। মা রয়ে যান মফস্বলের সেই বাড়িতেই। একে একে দশটা বছর পেরিয়ে যায় হাজার মাইল দূরের এই দেশে। এর মাঝে এখানে পড়াশুনা শেষ হয়, স্বপ্ন পূরণের এক ধাপ হিসেবে নাসায় চাকরিও পেয়ে যায় ও। এর বছর দুয়েকের মাথায় জীবনে নতুন মোড় আসে রাশেদের - বিয়ে। তারপর সন্তান। বিদেশি মেয়ে বিয়েতে রাশেদের মা অবশ্য কোনো আপত্তি জানান নি। শুরুর দিকে প্রতি বছর একবার করে দেশে গেলেও, এরপর নানান ব্যস্ততায় সেটা আর সম্ভব হয় না। তারপরও রাশেদ চেষ্টা করে প্রতি দুই বছরে হলেও একবার যেতে। এবং প্রতিবারই মায়ের চেহারায় বয়সের ছাপ খুব গভীরে কোথাও ধাক্কা দেয় ওকে। উপলব্ধি করে, জীবনের পরিবর্তনগুলো খুব ধীরে ধীরে হলেও, শিকড় থেকে দূরত্ব যেন ক্রমশ ধরাছোঁয়ার বাইরে চলে যায়। একলা সময়ে আকাশের দিকে তাকালে মনে হয় এর কোনো এক সীমানা হয়ত ফেলে আসা দেশ ছুঁয়ে আছে, ছুঁয়ে আছে সেই উঠোন। তখন অন্যরকম একটা প্রশান্তি অনুভব করে রাশেদ। খুব কোমল একটা অনুভূতি হয়। বাবার কথা মনে পড়ে যায় ওর, মনে পড়ে ছেলেবেলার কথা। কীভাবে একটা বই ওর বাকি জীবনটা বদলে দিলো, এ যেন মহাশূন্যের চেয়েও অসীম এক রহস্য! বাবার দেয়া সেই বইটা আর নেই। ইঁদুর আর উঁইপোকা সেটা দখল করলেও কিছু পৃষ্ঠা অক্ষত থেকে যায়। তারই একটা ছিল মহাবিশ্বের অনন্ত নক্ষত্ররাজির ছবি, যা কখনও কাছছাড়া করে না রাশেদ।
"টি মাইনাস এইট সেকেন্ডস"। নিয়ন্ত্রণ কক্ষে তখন টান টান উত্তেজনা। রাশেদও দম আটকে অপেক্ষা করে। "টি মাইনাস ফাইভ সেকেন্ডস"। বুক পকেটে রাখা ভাঁজ করা সেই ছবিটা আলতো করে স্পর্শ করে রাশেদ। আকাশ ছোঁয়া না হোক, মনে হয় যেন ফেলে আসা শৈশবকেই স্পর্শ করল ও।



চমকপ্রদ একটা খবর



খবরটা পুরাতনও হতে পারে, কিন্তু আমার চোখে পড়লো গতকাল। বেশ অবাকই হলাম।
ড্রেক্সলমাইয়ার, জার্মানীর স্বয়ংক্রিয় মোটরগাড়ির যন্ত্রাংশ নির্মাতা ও সরবরাহকারী প্রতিষ্ঠান, উপমহাদেশে প্রথমবারের মতো বাংলাদেশে তাদের টেকনিক্যাল ডিজাইন ল্যাব স্থাপন করতে যাচ্ছে। ড্রেক্সলমাইয়ার লোগো ডিজাইনাররা মূলত পৃথিবীর সবচেয়ে বিলাসবহুল কয়েকটা ব্র্যান্ডের গাড়ির বৈদ্যুতিক ওয়্যারিং ব্যবস্থার মানোন্নয়নের উপর কাজ করবেন।
স্বাভাবিকভাবেই খুবই আগ্রহবোধ করলাম এমন খবরে। আগে কখনো নাম-না-শোনা এই প্রতিষ্ঠানটির খোঁজ নেওয়ার জন্য নেট ঘাটতেই জানতে পারলাম এর সম্পর্কে বেশ দারুন কিছু তথ্য। 
জার্মানীর ভিলসবিবার্গ কেন্দ্রিক ড্রেক্সলমাইয়ার গ্রুপ দেশের অন্যতম বৃহৎ অটোমোটিভ কর্পোরেশন। ১৯৫৮ সালের মে মাসে ব্যক্তিমালিকানাধীন এই প্রতিষ্ঠানটি গড়ে ওঠে লিসা ও ফ্রিৎজ ড্রেক্সলমাইয়ার-এর হাত ধরে। এর পর একে একে ৫০ বছর অতিক্রান্ত হয়েছে। প্রথম ৩০ বছরে জার্মানি ও এর বাইরে বিভিন্ন জায়গায় প্রতিষ্ঠানটির মোট ১৫ টি কারখানা স্থাপিত হয়। আর গত ১৯ বছরে সাইট ও কর্মকর্তা-কর্মচারীর সংখ্যা উল্লেখযোগ্যভাবে বেড়ে দ্বিগুণ হয়েছে। বর্তমানে ৪ টি মহাদেশের ২০ টির মতো দেশে প্রতিষ্ঠানটির মোট ৫১ টি সাইট আছে। ২০০৭ শেষে এদের মোট রাজস্ব আয় প্রায় ১.৭ বিলিয়ন ইউরো, আর সর্বমোট কর্মচারীর সংখ্যা প্রায় ৩৮০০০— যার মধ্যে কেবলমাত্র ১৩ শতাংশের মতো জার্মান, বাদবাকি সবাই আন্তর্জাতিক।
রাজস্ব আয় (২০০২-২০০৭)
এমপ্লয়ী (২০০২-২০০৭)
প্রতিযোগিতামূলক বাজারে, যেখানে সব বৃহৎ বানিজ্যিক সরবরাহকারীদের জয়জয়কার, সেখানে ড্রেক্সলমাইয়ার সেইসব অল্প কিছু পারিবারিক শিল্পপ্রতিষ্ঠানের একটি, যারা কিনা গাড়ির অভ্যন্তর, সাজসজ্জা, স্বয়ংক্রিয় বৈদ্যুতিক ব্যবস্থা, প্লাস্টিক, যন্ত্রপাতি তৈরি এবং লজিস্টিকস, ইত্যাদি ক্ষেত্রে দক্ষতার সাথে নিজেদের সুনাম বজায় রেখে চলেছে। এরা বিএমডব্লিউ, মার্সিডিজ-বেঞ্জ, ডিমলার ক্রাইসলার, পোর্শে, ফোর্ড, টয়োটা, মেবাখ, ভিডব্লিউ/অডি, বুগাত্তি, জাগুয়ার এর মতো সব যুগান্তকারী ও প্রসিদ্ধ মোটরগাড়ির জন্য কাঠ ও চামড়ার তৈরি অভ্যন্তরীন যন্ত্রাংশ ও বৈদ্যুতিক যন্ত্রাংশ নকশা, প্রস্তুত এবং সরবরাহ করে থাকে।
ইন্টেরিয়র
এভাবেই সুদীর্ঘ সময় ধরে ড্রেক্সলমাইয়ার, ধীরে ধীরে, স্বয়ংক্রিয় মোটরগাড়ির যন্ত্রাংশ সরবরাহকারী হিসেবে নিজেদের নাম অত্যন্ত নির্ভরযোগ্যতা ও সুনামের সাথেই প্রতিষ্ঠা করেছে, এবং ভবিষ্যতের অটোমোটিভ ইন্ডাস্ট্রিকে নতুন চেহারায় সমৃদ্ধ করতে নিরলস কাজ করে যাচ্ছে।
খবরটা জানার পর আমি চেষ্টা করেছি এটা সম্পর্কে আরো বিস্তারিত খোঁজ নেওয়ার, যাচাই করার। আশ্চর্যজনক হলো, নেট বা এমনকি ড্রেক্সলমাইয়ার-এর ওয়েবসাইট থেকে আমি বাংলাদেশে ওদের গবেষণাগার স্থাপনের ব্যাপারে কোন কিছু জানতে পারলাম না।
যদিও খবরটার কোন সুনির্দিষ্ট রেফারেন্স আমি দেখাতে পারলাম না, রেফারেন্স বলতে আছে আমার কাছে শুধু একটা জব সার্কুলার; তারপরেও বলবো, যে কোন বিচারেই, এরকম একটা নামীদামী প্রতিষ্ঠানের বাংলাদেশে গবেষণাগার স্থাপনের সিদ্ধান্ত একেবারেই অভিনব এবং আমাদের জন্য অত্যন্ত আশা-জাগানিয়া। আশা করা যায়, দেশের বিভিন্ন বিশ্ববিদ্যালয়ের মেকানিক্যাল ও ইলেক্ট্রিক্যাল ডিপার্টমেন্টের মেধাবী সব ছাত্র-ছাত্রীরা প্রতিষ্ঠানটির সাথে যুক্ত হতে পারবে। নিঃসন্দেহে সেটা হবে এক দারুন ব্যাপার। প্রোফাইল থেকে জানা যায়, প্রতিষ্ঠানটি এর সাথে জড়িত ডিজাইনারদের নিয়মিতভাবে স্বয়ংক্রিয় গাড়ির সর্বাধুনিক প্রযুক্তির উপর বিভিন্ন প্রশিক্ষণ দিয়ে থাকে। পাশাপাশি পাওয়ার মিল, ক্যাটিয়া (ভি.৪, ভি.৫)-এর মতো থ্রী-ডি ডিজাইনিং সফটওয়্যার এর উপরও কাজ করতে শেখায়।
১৯৪৯-৫০ ফোর্ড প্যাসেঞ্জার কার-এর জন্য বৈদ্যুতিক ওয়্যারিং স্কেম্যাটিক
এই পোস্টের উদ্দেশ্য, এ সম্পর্কে কেউ যদি বিস্তারিত কিছু জানেন, তাহলে আলোচনার মাধ্যমে খবরটার সত্যতা যাচাই করা যাবে। যদি আমার জানা তথ্যটায় ভুল থাকে, সে ক্ষেত্রে ক্ষমাপ্রার্থনাপূর্বক পোস্টটি আমি সরিয়ে নেব।
 

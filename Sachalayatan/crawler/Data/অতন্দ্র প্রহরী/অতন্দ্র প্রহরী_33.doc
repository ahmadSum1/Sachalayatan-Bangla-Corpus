বিষন্ন দিনলিপি



এক.
রোদের দেখা নেই ক'দিন ধরেই। ছাইরঙা পাংশু আকাশটা ঝুলে থাকে জানালার বাইরে, কোনো ভাবান্তর ছাড়াই। ঘন-পাতলা কুয়াশার চাদরে মুড়ি দিয়ে সকাল গড়িয়ে যায়, দুপুর আসে, সন্ধ্যা নামে- কেমন উদাসীনভাবে, পৌণঃপুনিকতায় আবর্তিত হয়। মাঝে মাঝে হিম-ধরানো মৃদু বাতাস কাঁপন ধরিয়ে যায়, গাছের পাতাও হালকা কাঁপে- হয়তবা শীতে!
ইট-কাঠের ঘেরাটোপে বন্দী এ শহরের যান্ত্রিকতায় আক্রান্ত এখন আকাশটাও, অজস্র টুকরো যেন জটিল এক গোলকধাঁধা।
বিষন্নতার মড়ক লাগা এইসব ধূসর মুহুর্তগুলোয়, ডিসেম্বর-এর দোহাই দিয়ে, মন খারাপকে পাত্তা দেই না। বেরিয়ে পড়ি...
দুই.
সন্ধ্যা পেরোতেই রাত নেমে আসে ঝুপ করে। ঘুণে খাওয়া এই রাতগুলোতে আমি একলা হাঁটি, দীর্ঘ থেকে দীর্ঘতর পথে। অন্ধকারে মিশে যাই জনারণ্যে। আবছা আলোয় ব্যস্ত রাস্তা দেখি, দেখি ঘাসফরিঙের মতো ব্যস্ত মানুষদের ছুটোছুটি। কখনো বা একটু উষ্ণতার খোঁজে, শীতে বিবর্ণ দু’হাতে চায়ের কাপ আঁকড়ে ধরি। ধোঁয়ার আড়ালে ঢাকা পড়ে যায় ভাবলেশহীন চেহারায় বিষন্নতার বলিরেখা... বিষাদ-প্রতিশ্রুতি-বিশ্বাস বাষ্প হয়ে উড়ে যায়, দূরে কোথাও...
তিন.

আমার জানালার বাইরে রোজ রোজ একই দৃশ্য দেখি। একঘেয়ে লাগে। বদলাতে ইচ্ছে করে, ঘন ঘন, ডেস্কটপের ওয়ালপেপার বা প্রোফাইলের ছবিটা, অথবা ক্ষণে ক্ষণে বদলে যাওয়া হাওয়া-কুয়াশা-অন্ধকারের মতো। পারি না। বরং বদলে যাই নিজেই, একটু একটু করে, বদলে যায় দৃষ্টি।
বাড়ির পাশেই বেড়ে ওঠা নিষ্প্রাণ দালানটার কঙ্কালে ধীরে ধীরে প্রলেপ লাগছে। প্রাণের ছোঁয়া লাগছে, প্রাণের মৃত্যু ঘটিয়ে। সেখানেই চক্রাকারে ঘুরতে থাকে একটা কাক। প্রায়ই দেখি। একটাই, নাকি অন্য কোনোটা- চিনতে পারি না যদিও।


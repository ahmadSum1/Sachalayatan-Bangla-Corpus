সমুদ্র বিলাস (পর্ব – ৫)



কচ্ছপ প্রজনন কেন্দ্রে রাত কাটাতে হবে শুনে অবিশ্বাসে আমাদের সবার চোয়াল আক্ষরিক অর্থেই যেন ঝুলে গেল। এমনিতেই আগের রাত প্রায় নির্ঘুম কেটেছে সবার। সেই সঙ্গে তীব্র ঠান্ডা, কুয়াশা আর রাস্তার ঝাঁকি তো ছিলই। টেকনাফ থেকে সেন্ট মার্টিন—প্রায় ঘণ্টা আড়াইয়ের যাত্রাপথে সী ট্রাকেও তেমন একটা বিশ্রাম মেলেনি কারো। এরপর জুটল সেন্ট মার্টিন পৌঁছে রিসোর্ট খুঁজে বের করার এক মহাকাব্যিক অভিজ্ঞতা। সব মিলিয়ে, কামরা-বিষয়ক জটিলতা নিয়ে হুমায়ূন আহমেদের নাটকের চরিত্র-সদৃশ সেই উদ্ভটদর্শন রিসোর্ট-ম্যানেজারের সাথে তর্কে জড়ানোর ইচ্ছা বা শক্তি, কোনোটাই অবশিষ্ট ছিল না আমাদের।
রিসোর্ট-ম্যানেজারের সাথে শুরুতে নওশাদ ভাইই কথা চালাচ্ছিল। এরপর আমরাও যোগ দিলাম। প্রায় দীর্ঘ সময় কথা চালাচালি শেষে আমরা বলতে গেলে মোটামুটি নিশ্চিত হয়েই গিয়েছিলাম যে, যে কোনো দুই-তিনজনকে বাকিদের থেকে আলাদা হয়ে মূল রিসোর্টের পাশেই সৈকত-সংলগ্ন কচ্ছপ প্রজনন কেন্দ্রে রাত কাটাতে হবে। একে তো দল থেকে বিচ্ছিন্ন হতে হবে, তদুপরি নিরাপত্তারও একটা ব্যাপার ছিল। আমরা সম্ভাব্য সবরকম বিকল্প নিয়েই আলোচনা করছিলাম কী করা যেতে পারে, এবং সেগুলোর প্রত্যেকটারই গ্রহণযোগ্যতার মাত্রা বিচার করে, হয় বিবেচনায় রাখছিলাম নয়ত বাতিল করে দিচ্ছিলাম। শেষ পর্যন্ত তুলনামূলক গ্রহণযোগ্য একটা সমাধানে আসা গেল। তিনটার জায়গায় দুটো কামরা রিসোর্টেই যোগাড় করা গেল বহু কষ্টে—তন্বী আপু আর শান্তা আপু এক কামরায় থাকবে, আর আমরা বাকি সাতজন থাকব বড়ো কামরাটাতে। ‘এক রাতেরই তো ব্যাপার’ ভেবে এবং সবাই কাছাকাছি থাকতে পারব চিন্তা করে কেউই আর দ্বিমত করলাম না। কারণ এরচেয়ে ভাল সমাধান আর কোনভাবেই পাওয়া সম্ভব ছিল না।
কামরার আগের বাসিন্দারা চেক-আউট করা এবং এরপর সেগুলো আবার সাফসুতরো করে আমাদের জন্য বাসযোগ্য করার অসহনীয় সময়টুকুতে আমরা রিসোর্টের খোলা জায়গায় ছাউনি দেয়া খাওয়ার জায়গায় গিয়ে বসলাম। আমাদের ধারণা ছিল রিসোর্টের আশেপাশে খাওয়ার কোনো হোটেল পাওয়া যাবে, তাই রিসোর্টে দুপুরের খাবারের কথা আগে থেকে বলা ছিল না। কিন্তু বাস্তবে দেখা গেল আমাদের রিসোর্টের আশেপাশে ক্ষেত, কচ্ছপ প্রজনন কেন্দ্র, একটা স্কুল আর খোলা জায়গা ছাড়া কিছুই নেই। তখন মাথায় নতুন চিন্তা হিসাবে যুক্ত হলো খাওয়ার ব্যাপারটা। উপায়ন্তর না দেখে রিসোর্ট-ম্যানেজারকেই বলা হলো কিছু একটা ব্যবস্থা করতে। কিছুক্ষণ আগের কামরা-সংক্রান্ত ছোটখাট যুদ্ধের পর, আমাদের মুখের দিকে তাকিয়ে সে কেন যেন কোনো কথা ছাড়াই রাজি হয়ে গেল।
এর মধ্যেই দারুণ অবাক করা একটা ব্যাপার ঘটে গেল। পকেটের ফোন বেজে উঠতেই ভাবছিলাম কে হতে পারে। স্ক্রীনে দেখি সুপ্রিয় সচল সৈয়দ আখতারুজ্জামান ভাইয়ের নাম। কথা বলে জানা গেল তিনিও সেন্টমার্টিনে আসবেন পরের দিন। উনি যে সী-ট্রাকে আসবেন, সেটাতেই আমরা আবার টেকনাফে ফিরে যাব। সময়ের মারপ্যাঁচে পড়ে, দেখা করার জন্য আমাদের হাতে থাকবে মাত্র অল্প কিছুক্ষণ, হয়ত আধা ঘণ্টাও না। এত দূরে এসে এরকম পরিচিত একজনের সাথে এভাবে দেখা হয়ে যাবে, ভাবতেই খুব ভাল লাগছিল।
এরপর নিজেদের কামরায় গিয়ে হাত-পা ছড়িয়ে বসলাম। সিদ্ধান্ত নেয়া হলো কিছুক্ষণ বিশ্রাম নিয়ে, হাতমুখ ধুয়ে, খাওয়া শেষ করেই সাগরে নামব আমরা। যতক্ষণ সময় হাতে পাওয়া যায়, দাপাদাপি করব, এবং এরপর সন্ধ্যায় ঘুরে বেড়ানো, আর রাতে বারবিকিউ। সবকিছু চিন্তা করতেই ক্লান্তি যেন দৌড়ে পালাল। বেশ রোমাঞ্চ অনুভব করছিলাম। রিসোর্টের এক লোক এসে জানিয়ে গেল খাবার দেয়া হয়েছে। সবজি, কোরাল মাছ আর ডাল দিয়ে দুপুরের খাওয়া শেষ করলাম আমরা। সবাই অসম্ভব ক্ষুধার্ত ছিলাম, খেলামও বেশ তৃপ্তির সাথে। খাওয়া শেষ হতেই, রিসোর্ট-ম্যানেজার একটা রেজিস্টার খাতা নিয়ে এসে, রেকর্ড রাখার জন্য, আমাদের সবার নাম-ঠিকানা-বয়স-ফোন নাম্বার ইত্যাদি লিখে নিলো।

ছবি ৫.১ – রিসোর্ট থেকে বেরিয়েই সৈকত
সাধারণত প্রথম যে কোনো কিছুর অভিজ্ঞতাই মনে অনেকদিন দাগ রেখে যায়। সময়ের অন্তরালে অনেক কিছু যেমন চাপা পড়ে যায়, তেমনি অনেক কিছুই মনের গভীরে স্থায়ী আসন করে নেয়। প্রতিনিয়ত চলতে থাকা ভাঙাগড়ার মহোৎসব এবং স্মৃতি-বিস্মৃতির দ্বৈরথে, যে স্মৃতি কখনোই ভুলবার নয়, তা হলো—সৈকতের ভেজা বালুতে খালি পায়ে দাঁড়িয়ে আদিগন্ত সমুদ্রের ফেনিল জলরাশির দিকে কখনো অবাক বিস্ময়ে কখনো শিশুর সরলতায় তাকিয়ে থাকা, হাজার সূর্যের উজ্জ্বলতায় ঢেউয়ের পর ঢেউয়ের রোদের ছটা বয়ে নিয়ে তীরে এসে পরম মমতায় আলতো করে পা ছুঁয়ে দেয়া, সুবিশাল সাগরের বুক আঁকড়ে থাকা অতিশয় ক্ষুদ্র জলযানের দিকে তাকিয়ে থাকা। এ যেন তেলরঙে আঁকা কোনো চিত্রকর্ম। অসামান্য এক দৃশ্যপট, অপার্থিব এক সৌন্দর্য। প্রকৃতির অসীমতার সামনে দাঁড়িয়ে উপলব্ধি করা যায় আমরা মানুষ কতটা ক্ষুদ্র, কতটা অসহায়; উপলব্ধি করা যায় অস্তিত্বের মাঝে অস্তিত্বহীনতা, অথবা অস্তিত্বহীনতার মাঝে অস্তিত্ব।
রিসোর্টটা দ্বীপের মূল অংশ থেকে একটু আলাদা হওয়ায় একটা সুবিধা অন্তত যেটা পাওয়া গেল, রিসোর্টের ঠিক সাথেই বেশ নির্জন একটা চমৎকার সৈকত ছিল। কোনো এক অজানা কারণে মারুফ ভাই আর শান্তা আপু পানিতে না নামলেও, রিসোর্টের অন্যান্য বেশ অনেকেই আমাদের সাথে পানিতে নেমে পড়েছিল ততক্ষণে—যাদের মধ্যে আমাদের বয়সী কয়েকজনের পাশাপাশি মাঝবয়সী কিছু ভদ্রলোক তো ছিলেনই, এমনকি ছোট বাচ্চা থেকে শুরু করে মেয়ে কিংবা মহিলারাও ছিলেন, সবার মধ্যেই ভাবনাহীন আনন্দ আর চাপা উত্তেজনার ছাপ ছিল সুস্পষ্ট। পানি ছিল যেমন স্ফটিকের মতো স্বচ্ছ, তেমনই ছিল ঠান্ডা। মাঝে মাঝে উঁচু একেকটা ঢেউ এসে আমাদের গায়ের উপর এসে ভাঙছিল। সময়ের হিসেব ভুলে গিয়ে, সবাই মিলে আমরা অনেকক্ষণ পানিতে কাটালাম।

ছবি ৫.২ – ঢেউ (১) 

ছবি ৫.৩ – ঢেউ (২) 
আমরা যে সৈকতে নেমেছিলাম, সেখান থেকে প্রায় আধা মাইল দূরে মূল সৈকত, যেখানে লোকের সমাগম অনেক বেশি ঘটে। বাকিরা রিসোর্টে ফিরে যাওয়ার সিদ্ধান্ত নিলেও, আমি, রবিন ভাই আর নওশাদ ভাই ঠিক করলাম মূল সৈকতে গিয়েও কিছুক্ষণ দাপাদাপি করব। সময় বেশ দ্রুত ফুরিয়ে যাচ্ছিল। তাড়াতাড়ি পা চালালাম আমরা। যাওয়ার পথে চোখে পড়ল বালিতে কাঁকড়ার তৈরি করা বাহারী সব নকশা, বিভিন্ন রঙের সব ছোট ছোট ঝিনুক। দারুণ লাগল দেখতে। বেশ কিছু ছোট ছোট ছেলেমেয়ে ছুটে আসলো আমাদের দিকে, তাদের হাতে ঝিনুকের তৈরি নানানরকম জিনিসপত্র, সুদৃশ্য সব পাথর। আমরা কেউই কেনায় আগ্রহী ছিলাম না। আর দ্বীপের বৈচিত্র্য রক্ষার্থে এমনিতেও এসব বেচাকেনা কঠোরভাবে নিষেধ করা হয়।
মূল সৈকতে খুব বেশিক্ষণ পানিতে থাকার সময় পেলাম না আমরা। তীর থেকে বেশ দূরে অনেক বড়ো একটা পাথর দেখা যাচ্ছিল, আমরা তিনজন ঠিক করলাম সেই পাথর পর্যন্ত যাব, এরপর ফিরে আসব। কিন্তু সে পর্যন্ত যাওয়াটাও সম্ভব হলো না। সাঁতার জানি না, আর পানিও তখন আমার গলা ছুঁই-ছুঁই করছিল। তীরে ফিরে, ছোট একটা দোকান ছিল, সেখানে বসলাম আমরা। ঠান্ডা কাটানোর জন্য গরম চা খেলাম তিনজন। এরপর আবার পা চালালাম রিসোর্টের উদ্দেশ্যে। তাড়াতাড়ি গোসল সেরে আবার বেরোবার পরিকল্পনা ছিল, নইলে সূর্যাস্ত দেখার সুযোগ হবে না।
রিসোর্টে গিয়ে দেখি বাদল ভাই, শামীম ভাই, মারুফ ভাই ইতিমধ্যেই ঘুমিয়ে পড়েছে। নওশাদ ভাই বলল যে সে-ও খুবই ক্লান্ত, তার ঘুম দরকার। শেষ পর্যন্ত রবিন ভাইকে নিয়ে আমি বের হলাম। সৈকতে যেতেই দেখি বেশ অনেক মানুষ। সবাই সূর্যাস্ত দেখার অপেক্ষায়। অনেকেই শেষ মুহুর্তের আলোতে ছবি তোলার কাজ সারছিল। জামিল ভাই আর তন্বী আপুকেও তাদের মধ্যেই পেলাম। আমরাও বেশ অনেক ছবি তুললাম। এক সময় আমাদের কাউকে না জানিয়ে সূর্যটা টুপ করে দূর দিগন্তে সাগরের মধ্যে ডুব দিলো।

ছবি ৫.৪ – সূর্য ডুবছে অদূরে।

ছবি ৫.৫ – কী ভাবছে কে জানে! 

ছবি ৫.৬ – সাগরতীরে বসে থাকা কোনো এক দার্শনিক! 
রবিন ভাই আর আমি ঠিক করলাম জেটি সংলগ্ন বাজারের দিকে যাব। এমনিতেও সন্ধ্যায় রিসোর্টে করার কিছুই ছিল না। তাই যতটা সম্ভব দ্বীপটা ঘুরে দেখতেই আগ্রহ ছিল বেশি। সৈকত ধরে হাঁটতে হাঁটতে শুটকির বাজার চোখে পড়ল। তীব্র গন্ধে টেকা দায়। এক দৌড়ে পার হয়ে গেলাম সে জায়গা। এরপর হঠাৎ করেই সামনে পড়ে গেল ‘সমুদ্র বিলাস’, বহুল আলোচিত হুমায়ূন আহমেদের বাড়ি। সেই বাড়ির সামনের উঠোন পেরিয়ে, রবিন ভাইয়ের দেখানো পথে চলতে লাগলাম। পথ হারালাম নাকি আমরা, এক পর্যায়ে সে আশংকা হলেও, পরে ঠিকমতোই পাকা রাস্তায় গিয়ে উঠতে পারলাম।

ছবি ৫.৭ – দোকানে সারি সারি শুটকি ঝুলছে।

ছবি ৫.৮ – হঠাৎ করেই সামনে পড়ে গিয়েছিল হুমায়ূন আহমেদের ‘সমুদ্র বিলাস’। বেশ অবাক হয়েছিলাম। মজাও পেয়েছিলাম বেশ।

ছবি ৫.৯ – সম্পূর্ণ অন্ধকারে দাঁড়িয়ে, বিখ্যাত এই বাড়িটার ছবি নেয়ার জন্য শাটার টিপতেই দেখি সেখানে মানুষ আছে। জানি না কারা, হয়তবা আমাদের মতোই ঘুরতে গিয়েছিল। এরপর আর দাঁড়াইনি।
বাজারে যাওয়ার পথেই ফোন এলো শামীম ভাইয়ের কাছ থেকে। মাত্রই তার ঘুম ভেঙেছিল। তাকে বললাম নওশাদ ভাইকে নিয়ে তাড়াতাড়ি বাজারের দিকে চলে আসতে। সেখানে আমরা মাছভাজা খাব বলে ঠিক করেছিলাম। কিন্তু সারি সারি সব দোকানে শুধু ছোলা ভাজা, বড়া ভাজা থাকলেও মাছ ভাজা ছিল না। রবিন ভাই বলল সে আগেরবারও যখন এসেছিল, তখন নাকি এমন অবস্থা ছিল না। আমরা দোকানে দোকানে ঘুরে রূপচাঁদা মাছ খুঁজতে থাকলাম। অনেক খোঁজাখুঁজি শেষে এক দোকানে অবশেষে পাওয়া গেল। কিন্তু যে দাম চাইল, তাতে চোখ কপালে ওঠার যোগাড়। কিছুটা দরদাম করে মাঝামাঝি একটা পর্যায়ে আসা গেল। আমরা টেবিলে গিয়ে বসলাম, ভেতরে তখন মাছ ভাজা চলছিল। মিনিট দশেক অপেক্ষার পর মাছভাজা এলো। দোকানের পিচ্চি ছেলেটাকে বাইরে পাঠালাম ছোলা আর বড়া ভাজা নিয়ে আসতে, মাছের সাথে খাব জন্য। আয়োজন যে বৃথা ছিল না, তা খাওয়ার পর বুঝলাম দু’জনেই। অসম্ভব দারুণ লেগেছিল খেতে।
আমাদের খাওয়া শেষ হতেই নওশাদ ভাইকে নিয়ে শামীম ভাই চলে আসলো। আমরা সবাই মিলে কিছুক্ষণ ঘোরাঘুরি করলাম বাজারে। ডাব খেলাম। কাছেই ‘ব্লু মেরিন’ রিসোর্ট দেখে সেখানে ঢুকলাম, আমাদের রিসোর্টের তুলনায় রীতিমতো রাজকীয় ব্লু মেরিনের কামরার ভাড়া অনেকটা আমাদের রিসোর্টের ভাড়ার সমান দেখে আফসোসে পুড়লাম। পরদিন ছেঁড়াদ্বীপে যাওয়ার পরিকল্পনা ছিল আমাদের। নৌকা কোথায় পাওয়া যাবে, স্পীডবোটে গেলে ভাড়া কেমন পড়তে পারে, সেসব বিষয়েও একটু খোঁজখবর নিয়ে রাখলাম।
এরপর ফেরার পথে নওশাদ ভাইয়ের আগ্রহে একটা দোকানে ঢুকলাম আমরা। দোকানে ঢোকার মুখেই আমার হাত আঁকড়ে ধরল শামীম ভাই। কণ্ঠস্বরে চাপা উত্তেজনার আভাস—‘ওই দেখেন দেখেন, আমাদের সী-ট্রাকের সেই সুন্দরী মেয়েটা!’
আরো কিছু ছবিঃ

ছবি ৫.১০ – এই ছবিটা তুলেছিলাম পরদিন সকালে।

ছবি ৫.১১ – নৌকা।

ছবি ৫.১২ – আরো একটি নৌকা।

ছবি ৫.১৩ – সাগরতীরে খেলছে শিশুর দল... 

ছবি ৫.১৪ – ভালবাসার স্পর্শ কোথা পাই... 

ছবি ৫.১৫ – এই পথ যদি না শেষ হয়... 

ছবি ৫.১৬ – সাগরের তীরে স্থানীয় ছেলেমেয়েরা... 

(চলবে)

<< পর্ব – ১
<< পর্ব – ২
<< পর্ব – ৩
<< পর্ব – ৪


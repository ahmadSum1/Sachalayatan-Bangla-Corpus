রহস্যের হাতছানি : "মিসির আলি UNSOLVED" — হুমায়ূন আহমেদের নতুন বই



ডিসক্লেইমার: যথাসম্ভব চেষ্টা করা হয়েছে যেন কোনো গল্পের মূল রহস্য প্রকাশ না পেয়ে যায়। তবে এটাও লক্ষ্য করা যেতে পারে, বইটিতে উল্লেখ করা প্রতিটি রহস্যই "UNSOLVED" বা অমীমাংসিত।

"এইসব বই বাজেয়াপ্ত হওয়া দরকার। এবং এ ধরনের বইয়ের লেখকদের কোনো জনমানবহীন দ্বীপে পাঠিয়ে দেয়া দরকার। তাদেরকে সেখানে খাদ্য দেওয়া হবে। লেখালেখি করার জন্য কাগজ-কলম দেয়া হবে। তারা কোনো বই লিখে শেষ করামাত্র ক্যাম্পফায়ারের আয়োজন করে লেখা পোড়ানো হবে। আবর্জনা মুক্তি দিবস উপলক্ষে গানবাজনার উৎসব হবে।"
কথাগুলো হুমায়ূন আহমেদ অথবা মাস দুয়েক আগে প্রকাশ পাওয়া তাঁর সাম্প্রতিক বই "মিসির আলি UNSOLVED" সম্পর্কে বলছি না। অবশ্য আমার ধারণা, যদি বলতামও, অনেক পাঠক হয়তো তাতে খানিকটা খুশিই হতেন। কেন-না একই ধরনের কাহিনীগুলোর একঘেয়ে পুনরাবৃত্তি এবং অতিরিক্ত লেখালেখিতে উৎকর্ষের অবিশ্বাস্য পড়তির অভিযোগে বাংলাদেশের সবচেয়ে জনপ্রিয় এই লেখক অভিযুক্ত হয়েছেন বহু আগেই, এবং নানান শ্রেণীর পাঠকের হতাশামিশ্রিত অনুযোগও বরাবরই ছুটে গেছে তাঁর দিকে সুতীক্ষ্ম তীরের ফলার মতোই। তবে সেটা ভিন্ন প্রসঙ্গ। থাক সে-কথা।
মজার ব্যাপার কি জানেন, উদ্ধৃত করা লাইনগুলো কিন্তু স্বয়ং হুমায়ূন আহমেদেরই লেখা। "মিসির আলি UNSOLVED"-এর একটি গল্পে১, গল্পের ছলেই "Stefan Grey" নামক এক লেখকের "Windows of the mind"২ বই সম্পর্কে কথাগুলো বলেছেন তিনি, এবং যা সম্পর্কে তাঁর অভিমতও প্রকাশ করেছেন এভাবে — 'বিজ্ঞানের নামে অবিজ্ঞানের ব্যবসা।'
সত্যি বলতে, দেশের পড়ুয়া পাঠকসমাজের মধ্যে এমন কাউকে খুঁজে পাওয়া দুরূহ হবে যিনি হুমায়ূন আহমেদ পড়েননি। অথবা তাঁর সৃষ্ট জনপ্রিয় চরিত্র "মিসির আলি" সম্পর্কে জানেন না। হুমায়ূন আহমেদের লেখায় প্রায়শই ঘুরেফিরে এসেছে মিসির আলির কথা। রহস্যের আঙিনায় যার দুর্নিবার পদচারণা, বলা যায় তিনি নিজেও প্রতিটা লেখায়ই আবির্ভূত হয়েছেন অনেকটা রহস্যের ঘেরাটোপেই। পেশায় ঢাকা বিশ্ববিদ্যালয়ের মনোবিজ্ঞান বিভাগের প্রফেসর, মিসির আলির আগ্রহের কেন্দ্রবিন্দুতে রয়েছে যুক্তি, মানুষের মন, আচরণ এবং নানাবিধ অলৌকিক ঘটনা। তিনি ভালোবাসেন যুক্তির মাধ্যমে প্রকৃতিতে লুকিয়ে থাকা নানান রহস্যের মোড়ক উন্মোচন করতে, মানুষের মনের গহীনে প্রোথিত কুসংস্কার ভাঙতে, অতিপ্রাকৃত বা আধিভৌতিক ঘটনাবলীর বৈজ্ঞানিক ব্যাখ্যা খুঁজতে। কিন্তু সবসময় যে তিনি সফল হন, তা কিন্তু না। অনেক সময়ই তাঁকে হার মানতে হয় অসীম ক্ষমতাধর প্রকৃতির অতল রহস্যের কাছে। সমাধান করতে না-পারা এইসব রহস্যগুলো, লেখকের ভাষ্যমতে — মিসির আলির "কিছু গৌরবময় পরাজয়", নিয়েই আবর্তিত হয়েছে "মিসির আলি UNSOLVED"।
সূচিপত্র বিহীন বইটাতে গল্প আছে মোট আটটি। সবগুলোই লেখা হয়েছে "গল্পের ভেতর গল্প" অথবা "গল্পের ভেতর গল্প এবং তার ভেতর গল্প" ধরন অবলম্বনে। যেমন একদম শুরুর গল্প, "সিন্দুক"-এ মিসির আলি এবং লেখকের স্বাভাবিক কথোপকথনের বুনটের মাঝেই শুরু হয় মূল গল্প, মিসির আলির জবানিতে। এ-গল্প মিসির আলির শৈশবের, যাতে উঠে এসেছে তাঁর বাবার রহস্যময় এক সিন্দুকের কথা। লোহা কাঠের তৈরি বিশাল এক সিন্দুক, যার ভেতর কী আছে, মিসির আলি জানতেন না, জানতেন না তাঁর বাবাও। মিসির আলি শুধু তাঁর বাবাকে দেখেছেন মাত্রাতিরিক্ত সতর্কতায় সিন্দুকটাকে আগলে রাখতে এবং ধীরে ধীরে মানসিক বিপর্যয়ের সম্মুখীন হতে। তবে ঘটনা সাংঘাতিক মোচড় খায় যখন বাবার মৃত্যুর পর চাবিবিহীন সিন্দুকের মালিকানা প্রাপ্তির একটা পর্যায়ে, অলৌকিকে বিশ্বাস না করা যুক্তিবাদী মিসির আলির যুক্তির ভিত নড়ে ওঠে অবিশ্বাস্য এক ঘটনায়।
একই রকম লেখার ধরন অনুসরণ করা হয়েছে "ফ্রুট ফ্লাই" এবং "রোগভক্ষক রউফ মিয়া" গল্প দুটোতেও। তুলনামূলক দুর্বল "ফ্রুট ফ্লাই" মূলত মিসির আলি এবং হাবলু মিয়ার গল্প। হাবলু মিয়া আধ্যাত্মিক ক্ষমতার অধিকারী, যার বলে সে দু'হাত মুঠো করে চাইলেই যে কোনো ফল তার মুঠোর মধ্যে নিয়ে আসতে পারে। তার পরীক্ষা নিতে গিয়ে মিসির আলি নিজেই বিস্মিত হয়ে যান যখন তাঁর ফরমায়েশ অনুযায়ী তাঁরই চোখের সামনে হাবলু মিয়া মুঠোর মাঝে একটা আম এনে হাজির করে। তবে গল্পের শেষ নয় এখানেই।
আর শিরোনামেই পরিষ্কার বুঝতে পারা যায়, "রোগভক্ষক রউফ মিয়া"-তে বলা হয়েছে কোনো এক রউফ মিয়ার কাহিনী, যে কি-না পেশায় ডাক্তার না হয়েও সম্পূর্ণ নিশ্চয়তার সাথে বিভিন্ন মানুষের রোগ সারায়। ব্যতিক্রমী এই চরিত্রের রোগ সারানোর পদ্ধতি ততোধিক ব্যতিক্রমী। যে কোনো রোগ "ভক্ষণ" করে সে রোগীকে সারিয়ে তোলে। অদ্ভুত এই পদ্ধতি বিজ্ঞান স্বীকার না করলেও, মিসির আলি যখন নিজেই উপলব্ধি করেন রউফ মিয়ার কিছু কর্মকাণ্ড, ঘটনা দানা বাধে নিদারুণ নিস্পৃহতায়।
"লিফট রহস্য" এই বইয়ের অন্যতম চমকপ্রদ গল্পগুলোর একটি। এতে চিকিৎসাধীন এক তরুণীর কথা বলা হয়েছে, যে কোনো এক ছুটির দিনে আপাত জনমানবশূন্য একটি ভবনের লিফটে উঠে কোনো  এক কারণে তীব্র ভয় পেয়ে মানসিক ভারসাম্য হারিয়ে ফেলে। মানসিকভাবে বিপর্যস্ত এই মেয়েটি, লিলি, সহজে মুখ খুলতে চায় না, কেন সে ভয় পেয়েছিল, কী এমন দেখেছিল সে, আর কী-ই বা ঘটেছিল সেই লিফটে? তার ভয় দূর করতে সাহায্য করতে গিয়ে মিসির আলি বরং খুঁজে পান রহস্যের মাঝে অদ্ভুত আরেক টানটান রহস্য।
বাকি গল্পগুলোও লেখা হয়েছে চমৎকার আকর্ষণীয় ঢঙে। মিসির আলির স্নায়ু টান করা সব ঘটনা এবং তার মাঝে মিশে যাওয়া অন্য চরিত্রগুলোর শোনানো গল্পে বুঁদ হয়ে যেতে সময় লাগে না এতোটুকুও। সেই বিচারে "সোনার মাছি" এবং "ছবি" সম্ভবত এই বইয়ের সবচেয়ে দারুণ দুটো গল্প।
"সোনার মাছি" এগিয়েছে মিসির আলির পিএইচডি থিসিসের গাইড প্রফেসর নেসার আলিংটন ও তাঁর স্ত্রী অ্যানিকে ঘিরে। এখানে নেসার আলিংটন শুনিয়েছেন ভীষণ আগ্রহোদ্দীপক এক টেলিপোর্টেশনের ঘটনা। সেইসাথে সেটাকে মুড়ে দিয়েছেন সোনালি রঙের একটা এম্বার খণ্ডের রহস্য দিয়ে, যার মাঝে আটকে পড়া মাছিটিও সোনালি, রোদ পড়লে যা সোনার মতোই ঝলমল করে ওঠে। সঙ্গত কারণেই সোনার মাছি নামের এই বস্তুর প্রতি অ্যানির আকর্ষণ কি কোনোভাবে ব্যাখ্যা করা সম্ভব?
একইভাবে "ছবি"-তে মিসির আলি শুনিয়েছেন একজন জামাল সাহেব ও তার মেয়ে ইথেনের গল্প, এবং জামাল সাহেব আবার শুনিয়েছেন স্ত্রী জেসমিনের সাথে তাঁর পরিচয়ের তীব্র উত্তেজনাময় এক গল্প। দৈব কিন্তু ভীষণ রকম অদ্ভুত ঘটনাক্রমে পরিচয় ঘটা এই পরিবারের গল্পে আছে পাঁচ সংখ্যাটাকে ঘিরে তৈরি হওয়া ব্যাখ্যাতীত রহস্যের ছোঁয়া।
"হামা-ভূত" গল্পটি, ধারণা করা যায়, দৈনিক যুগান্তর পত্রিকায় প্রকাশিত একটি খবরের৩ উপর ভিত্তি করে লেখা হয়েছে, যে খবরটি লেখক নিজেই উল্লেখ করে দিয়েছেন গল্পের শেষে। এখানে মূলত দুটি গল্প বলা হয়েছে। হামা-ভূত আপেক্ষিকভাবে কম গুরুত্বপূর্ণ হলেও, মূল ঘটনা ভিন্ন, যা অতীন্দ্রিয় ঘটনার লৌকিক ব্যাখ্যা প্রদানে পারঙ্গম মিসির আলিকেও হতবাক করে দেয়।
এই বইয়ের সবচেয়ে দুর্বল গল্পটি, আমার মনে হয়েছে, "মাছ"। মূল চরিত্র তুমুল বাচাল মোহম্মদ সামছু, তার ছোট্ট মেয়ে জাহানারা বেগম এবং রহস্যময় দুটো মাছ নিয়েই এগিয়েছে গল্পের কাহিনী। কিন্তু কাহিনীর কারণেই হোক অথবা মূল ঘটনা থেকে বারবার মনোযোগ বিচ্যুত করা পার্শ্ব বর্ণনা, এই গল্পটি কেন যেন জমে ওঠেনি খুব একটা।
একটা কথা হয়তো অনেকেই মানবেন, মানুষ জন্মগতভাবেই রহস্যপ্রিয়। অলৌকিক বা পরাবাস্তব ঘটনাবলীর প্রতি আমাদের সহজাত আকর্ষণ ঠিক সেভাবে ছকে ফেলে হয়তো বোঝানো বা ব্যাখ্যা করা সম্ভব না; কিন্তু বাস্তবতার নিরিখে যতোই অবিশ্বাস্য ঠেকুক না কেন, এইসব ঘটনাগুলো আমাদের ভেতরের অজানা কোনো স্থান স্পর্শ করে ফেলে অনায়াস নৈর্ব্যক্তিকতায়। রহস্য, মূলত অমীমাংসিত রহস্যের প্রতি এই ঝোঁক, এই আগ্রহকেই মূল উপজীব্য করা হয়েছে "মিসির আলি UNSOLVED" বইটিতে।
একনাগাড়ে ছাইপাশ লিখে ক্রমাগত পাঠকদের বিরাগভাজন হয়ে ওঠা হুমায়ূন আহমেদের এই বইটিকে গড়পড়তা তাঁর অন্যান্য সাম্প্রতিক লেখাগুলো থেকে এগিয়ে রাখব অনেকাংশেই। এর মূল কারণ হয়তো ওই রহস্যের হাতছানিই। চমকপ্রদ সব গা ছমছম করা কাহিনী নিঃসন্দেহে পাঠককে আনন্দ দিবে বলে ধারণা করা যায়। এমনকি এই আশাবাদ ব্যক্ত করেছেন লেখক স্বয়ং। কাহিনীর চমৎকারিত্বের পাশাপাশি আরও যে বিষয়টি নজর কাড়ে, তা হলো দুর্দান্ত গতিময় লেখনী। পড়া শুরু করার পর ৮৫ পৃষ্ঠা (পুরো বইটি ৯৪ পৃষ্ঠার) জুড়ে লেখা আটটি গল্প শেষ করতে খুব একটা সময় লাগে না। পাশাপাশি মোহাবিষ্ট পাঠক যে অনেক জায়গাতেই আচ্ছন্ন হবেন রহস্যময়তায়, সেটাও বলা যায়। যদিও এরপর প্রশ্ন উঠতে পারে পাঠ শেষে প্রাপ্তি নিয়ে। সেই অর্থে হয়তো তেমন কোনো আহামরি প্রাপ্তি নেই। কিন্তু খুব হিসেবী না হয়ে, ভালো লাগাই যদি মূল উদ্দেশ্য হয়, তাহলে নিশ্চয়তার সাথে বলা যায়, লেখক তা-তে উৎরে গেছেন বেশ ভালোভাবেই, অন্তত এবারের মতো। তবে সেইসাথে এটাও অবশ্যই উল্লেখ করা প্রয়োজন, যতটুকুই ভালো লাগে বইটি, তারপরও সামান্য অতৃপ্তি রয়েই যায় যে, লেখক চাইলেই আরো অনেক ভালো হতে পারতো।
হুমায়ূন আহমেদের লেখনীর অন্যতম বৈশিষ্ট্য হচ্ছে, অল্প কিছু বিষয়ের পুনরাবৃত্তি ছাড়া, বর্ণনা বা সংলাপ, সবই খুব স্বাভাবিক বলে মনে হয়; অনেকটা আটপৌরে দৈনন্দিন জীবনের মতোই, তেমন একটা আরোপিত মনে হয় না। তারপরেও দু'একটা গল্পে কিছু কিছু বর্ণনা বাহুল্য মনে হয়েছে। মনে হয়েছে অপ্রাসঙ্গিক ওই অংশগুলো ছেটে ফেললে হয়তো বইটি প্রাণ পেতো আরও বেশি। তারপরও গল্পচ্ছলে বলা টুকরো টুকরো এসব কথোপকথন বা বর্ণনা হয়তো চাইলেই উপেক্ষা করা যায়, তেমন অসুবিধার কারণ সৃষ্টি ছাড়াই। তবে বইটির বেশ কিছু জায়গায় ইংরেজি শব্দের অপ্রয়োজনীয় ব্যবহার চোখে পড়ার মতোই।
১৩০ টাকা মূল্যের কাকলী প্রকাশনীর এই বইটির মুদ্রণ, বাধাই বেশ দারুণ। সেইসাথে রয়েছে ধ্রুব এষের করা মনকাড়া প্রচ্ছদ। বড়ো বড়ো হরফে "UNSOLVED" শব্দটি কোনো এক অজানা প্রশ্নবোধক অথবা প্রশ্নবিদ্ধ আকর্ষণে বুঝি টানতে থাকে সমস্ত সত্তা জুড়ে। সবশেষে তাই বলা যায়, অবসরের কিছুটা সময় বইটির পিছে ব্যয় করলে মনে হয় না খুব একটা ঠকতে হবে।

১রোগভক্ষক রউফ মিয়া
২নেট ঘেঁটে একই নামের এই বইটার সন্ধান পাওয়া গেছে, যদিও এটার লেখক ফ্রাঙ্ক ব্রেনান, স্তেফান গ্রে নন। মোট পাঁচটি গল্প আছে বইটিতে, যার একটা গল্প থেকে 'রোগভক্ষক রউফ মিয়া' লেখা হলেও হয়ে থাকতে পারে।
৩খবরটি প্রকাশিত হয় ২০০৯-এর ১৩ মে। পাবেন এখানে। তবে কেউ যদি রহস্যের আমেজ নষ্ট না করে আগে গল্পটি পড়ে নিতে চান, তাহলে এটা এখন না দেখাই শ্রেয়।



রাশেদের বাবা




..............রাশেদের বাবার সবকিছুই খুব বিরক্তিকর। তিনি যখন ফোনে কথা বলেন, এতোই জোরে বলেন যে, যদি কেউ তাঁর কোনও ফোন দরকার নেই ভেবে বসেন, তাহলে তাকে দোষ দেয়া যাবে না আদৌ। একবার তো রাশেদের ছোট খালা ফোনে রাশেদের বাবার হ্যালো শুনে ভয় পেয়ে হাত থেকে ফোনটাই ফেলে দিয়েছিলেন। পরে সেটা নিয়ে খুব হাসাহাসি হয়েছিলো। তবে রাশেদের বাবার সামনে কেউ ভুলেও হাসাহাসি করে না, বা মজা করে না। তাঁকে সবাই খুব ভয় পায়। কারণ খুব অল্পেই রেগে যান তিনি। আর একবার রেগে গেলে তাঁকে থামানো খুব কষ্ট হয়ে যায়। তখন তিনি আরও চিৎকার করে কথা বলতে শুরু করেন। শুধু কথাতেই না, তিনি সবকিছুতেই প্রচণ্ড শব্দ করেন। তিনি বিকট শব্দে খাবার খান। ঘুমের মধ্যে বিকট শব্দে নাক ডাকেন। এমনকি বিটিভির বিদঘুটে সব ম্যাগাজিন অনুষ্ঠান দেখে তিনি বিকট শব্দে হেসে ওঠেন। আবার যখন টিভি চ্যানেলগুলোতে টক শো দেখেন, তখনও বিকট চিৎকারে গালিগালাজ করেন। সেসময় তাঁকে দেখে মনে হতে পারে তিনিই দেশের পরিস্থিতি দেখে কষ্ট পাওয়া একমাত্র ব্যক্তি, এবং তাঁর হাতে কোনও তলোয়াড় ধরিয়ে দিলে তিনি নির্ঘাত কচুকাটা করবেন দেশের সব রাজনীতিবিদকে। রাশেদের মা তখন ছুটে এসে তাকে শান্ত করার চেষ্টা করেন। পুরো পরিবারে একমাত্র রাশেদের মা-ই তাঁকে কড়া কথা বলতে পারেন। অন্যরা ভয়ে তাঁর সামনে মিইয়ে থাকে একদম।
..............রাশেদরা তিন ভাইবোন। ছোট বোন মিতু আর বড়ো ভাই রায়হান। রায়হান কলেজে পড়ে। রাশেদ ক্লাস ফোরে। মিতু এখনও স্কুলে যায় না। বাসায় রঙিন ছবিওয়ালা বই নাড়াচাড়া করে শুধু। রাশেদের বাবা যখন মিতুকে পড়াতে বসেন, ভয়ে ওর মুখটা শুকিয়ে এতোটুকু হয়ে যায়। তখন রাশেদের মা কোনও কাজের ছুতোয় রাশেদের বাবাকে বাইরে পাঠিয়ে দিয়ে নিজেই মিতুকে পড়াতে বসেন। কখনও আবার পাশের বাসার জহির আঙ্কেলের সাথে তাঁকে গল্প করতে পাঠিয়ে দেন। মাঝে মাঝে রাশেদের বাবা রাশেদকেও পড়াতে বসেন। তখন রাশেদ যা জানে, ভয়ে তা-ও ভুলে বসে থাকে। রাশেদের বাবা তখন রেগে গিয়ে চিৎকার শুরু করেন। রাশেদ এতোটুকু শব্দ না করে চুপচাপ বসে থাকে আর ওর বাবা অনর্গল বকে যেতে থাকেন, রাশেদের ভবিষ্যত কতোটা অন্ধকার এবং এভাবে পড়াশুনা না করলে কীভাবে ও পাড়ার মোড়ের বাদামবিক্রেতা জগলুর মতো হয়ে যাবে, আর ময়লা তালিমারা শার্ট গায়ে দিতে হবে। রাশেদের কান গরম হয়ে যায় এসব শুনে। আর ও কাঁদতে থাকে। তখন আবারও রাশেদের মা ত্রাণকর্তার ভূমিকায় অবতীর্ণ হন। তিনি এসে উল্টো রাশেদের বাবাকে বকাবকি শুরু করেন। এমন পর্যায়ে রাশেদের বাবা-মার মধ্যে প্রায়ই ঝগড়া শুরু হয়ে যায়, এবং মাঝেমাঝে তা বেশ বিকট আকার ধারণ করে। তখন তাঁরা নানান বিষয় নিয়ে ঝগড়া করতে থাকেন, এবং একটা সময়, কী নিয়ে ঝগড়ার সূত্রপাত, তা-ই আর মনে থাকে না কারও। রাশেদের বাবা মানুষটা আকারে ছোটখাটো হলে কী হবে, ঝগড়ার সময় তিনি ভয়ংকর মূর্তি ধারণ করেন। রাশেদের তখন কার্টুন ছবির কথা মনে হয়, যেখানে বদমেজাজী দুষ্টু লোকের হুমকিধামকিতে চারপাশ প্রবল দুলুনিতে কাঁপতে থাকে।
..............রাশেদ বাসায় ওর কোনও বন্ধুকে আনে না কখনও। অবশ্য ওর বন্ধুরাও খুব একটা আসতে চায় না। শুধু পরিবারের মানুষজনই না, রাশেদদের আত্মীয়স্বজন বা ওর বন্ধুবান্ধবরাও রাশেদের বাবাকে প্রচণ্ড ভয় পায়। তাঁর সামনে কেউ সহজ হতে পারে না কেনো যেনো। রাশেদের বাবা যতোক্ষণ বাসায় থাকেন, পুরা বাসা খুব শান্ত হয়ে থাকে। রাশেদরা তিন ভাইবোনই ভয়ে তটস্থ থাকে একদম। তখন শুধু রাশেদের বাবার কথাবার্তা শোনা যায় মাঝেমাঝে। প্রতিদিন সকালে রাশেদের বাবা অফিসে যাওয়ার পথে রাশেদকে স্কুলে নামিয়ে দিয়ে যান। রাশেদ তখনও ভয়ে জড়োসড়ো হয়ে বসে থাকে। ওকে রেখে বাবা চলে যাওয়ার পরেই স্বস্তির নিঃশ্বাস ফেলে ও।
..............রাশেদ স্বভাবে কিছুটা চুপচাপ প্রকৃতির। এ কারণে স্কুলে ওর শিক্ষকরা বেশ চিন্তিত। একাধিকবার ওর বাবা-মার সাথে যোগাযোগ করেছেন তাঁরা এই ব্যাপারে। রাশেদের বাবা তখন বাসায় ওকে ধমকাধমকি করলেও, ওর মা ওকে আদর করে বোঝানোর চেষ্টা করেছেন, নিজেও বোঝার চেষ্টা করেছেন ওর এই চুপচাপ থাকার কারণ। রাশেদের সাথে কথা বলে ওর মার ধারণা হয়েছে রাশেদের বাবার ভয়েই হয়তো নিজেকে গুটিয়ে রাখে ও। রাশেদের বয়সী বাচ্চাদের মধ্যে যে স্বাভাবিক উৎফুল্লতা থাকে, সেটা ওর মধ্যে তো নেইই, বরং ওর বাবার চিৎকার করে কথা বলা বা রাগী স্বভাবের কারণে যদি ও নিজেকে এভাবে নিজের মধ্যে গুটিয়ে নেয়, তাহলে দীর্ঘমেয়াদে সেটা ওর উপর কী প্রভাব ফেলবে, সেটা ভেবে রাশেদের মা খুব দুঃশ্চিন্তা করেন। রাশেদকে ডাক্তারের কাছে নেয়ার কথা বলায় রাশেদের বাবা হেসেই উড়িয়ে দিয়েছেন তা। তাঁর কথা হলো ছেলে শান্তশিষ্ট হলেই বরং ভালো। হৈ-হট্টগোল না করে যতোক্ষণ ঠিকমতো পড়াশুনা করবে রাশেদ, ততোক্ষণ নাকি চিন্তা করাটা অনর্থক।
..............রাশেদদের কোয়ার্টারের মাঠে বিকালে ছোট ছেলেমেয়েরা খেলে। রাশেদ মাঝেমাঝে ওর ঘরের জানালা দিয়ে বা বারান্দায় গিয়ে ওদের খেলা দেখে। খেলাধুলায় ওর আগ্রহ বলতে গেলে একদমই নেই। এরচেয়ে বরং ঘরে বসে গল্পের বই পড়তে ওর বেশি ভালো লাগে। রাশেদের বাবা খুব রাগী হলেও, তিনি সবসময়ই রাশেদকে অনেক গল্পের বই কিনে দেন। সেসব বই পড়ে রাশেদ কল্পনার জগতে হারিয়ে যায়। বইয়ের নানান চরিত্রে নিজেকে কল্পনা করতে খুব ভালো লাগে ওর। একদিন বিকালে রাশেদকে ঘরে চুপচাপ বসে বই পড়তে দেখে, ওর মা বলতে গেলে জোর করেই ওকে খেলতে পাঠিয়ে দিলেন। ইচ্ছা না থাকলেও, শুধু মায়ের জোরাজুরিতেই খেলতে যায় ও। কিন্তু কিছুক্ষণ পরেই হাত কেটে যাওয়ায় বাসায় ফিরে আসে রাশেদ। দৌড়াতে গিয়ে পড়ে যাওয়ায় হাতে গভীর ক্ষতের সৃষ্টি হয়েছে ওর হাতে। রাশেদের মা দেখেই অস্থির হয়ে গেলেন। তিনি টিভিতে রান্নার একটা অনুষ্ঠান দেখছিলেন। সেটা বাদ দিয়ে ঝটপট ডাক্তারের কাছে নিয়ে গেলেন তিনি রাশেদকে। যাওয়ার পথে রিকশাতে রাশেদ খুব শান্ত চেহারায় বসে থাকলো। এতোটুকু ব্যথার চিহ্ন বা কান্নার ছাপ নেই ওর চেহারায়। বড়োদের মতো গম্ভীর মুখে বসে থাকলো ও মায়ের হাত ধরে।
..............ডাক্তার দেখে জানালেন সেলাইয়ের প্রয়োজন নেই। অ্যান্টিসেপটিক দিয়ে ক্ষত পরিষ্কার করে তিনি শুধু ব্যান্ডেজ দিয়ে ঢেকে দিলেন ক্ষতটা। বললেন দিন দুয়েকের মধ্যেই ঠিক হয়ে যাবে। ডাক্তারের কাছ থেকে বাসায় ফেরার পথে রাশেদের মা ওকে আইসক্রিম কিনে দিলেন। সেটা খেতে খেতে রাশেদ ওর মাকে বললো বাবাকে কিছু না জানাতে। এতোটুকুন ছেলের মুখে এমন কথা শুনে রাশেদের মায়ের কান্না পেয়ে যায়।
..............তবে চেষ্টা করেও রাশেদের বাবার কাছ থেকে বিষয়টা লুকিয়ে রাখা গেলো না। অফিস থেকে বাসায় ফিরে কিছুক্ষণ বিশ্রাম নিয়ে আর টিভি দেখে, তিনি রাশেদকে পড়ানোর জন্য ডাকলেন। রাশেদ খুব ভয়ে ভয়ে ওর ইংরেজি আর অংক বইটা নিয়ে বাবার সামনে এসে দাঁড়ায়। তখনই তাঁর চোখে পড়ে রাশেদের হাতের ব্যান্ডেজ। বিকট হুংকার দিয়ে ওঠেন তিনি প্রথমে, তারপর শুরু হয়ে যায় তাঁর চিৎকার। রাশেদের মা সাথেসাথেই ছুটে আসেন। কিন্তু রাশেদের বাবাকে শান্ত করা যায় না কিছুতেই। বারবার জানতে চান তিনি কী হয়েছে, কীভাবে কাটলো। রাশেদ ভয়ে কোনও কথা না বলে চুপ করে দাঁড়িয়ে থাকে। রাশেদের মা তাঁকে শান্ত করার চেষ্টা করেন। কিন্তু জবাব না পাওয়ায় তিনি রাগের মাথায় ঠাস করে রাশেদের গালে চড় বসিয়ে দেন একটা। রাশেদ শুধু কেঁপে ওঠে আর নিঃশব্দে কাঁদতে থাকে। রাশেদের মা তখন ওকে ওর ঘরে পাঠিয়ে দেন। ঘরে গিয়েও রাশেদ ঠিকই শুনতে পায় ওর বাবা আর মা ঝগড়া করছেন। ওর খুব ভয় আর খারাপ লাগতে থাকে। কানে শুধু বাবার চিৎকার ভাসতে থাকে। মনে হয় যেনো ওর কারণেই বাসায় এতো অশান্তি।
..............ব্যথা পাওয়ার কারণেই হোক, বা ভয়ে, সে রাতে রাশেদের বিশ্রীরকম জ্বর আসলো। রাশেদ আর রায়হান একই ঘরে থাকে। অনেক রাতে শব্দ শুনে ঘুম ভেঙে যাওয়ায় রায়হান দেখে রাশেদ বমি করে দিয়েছে বিছানাতেই। রাশেদের গায়ে হাত দিতেই জ্বরের তীব্রতা অনুভব করতে পারে ও। রাশেদের গায়ের চাদরটা সরিয়ে রেখে মাকে ডাকতে যায় রায়হান। মিতু বেশিরভাগ সময় বাবা-মার সাথেই ঘুমায়। ওকে ঘুমন্ত অবস্থায় রেখে রাশেদের বাবা-মা দুজনেই ছুটে আসেন রাশেদের ঘরে। রাশেদের মা ওর মাথায় পানি দেয়ার জন্য ব্যস্ত হয়ে পড়েন আর ওর বাবা কেমন হতচকিত হয়ে বসে থাকেন ওর পাশে। রাশেদ মলিন চেহারায় ফ্যালফ্যাল করে তাকিয়ে থাকে শুধু। মাথার উপর পাখাটা অলস ক্যাঁচক্যাঁচ শব্দ তুলে ঘুরতে থাকে। চারপাশে উদ্বিগ্ন কিছু মুখ। রাশেদের কানে কেমন একটা শূন্য ভোঁওওওও আওয়াজ চলতে থাকে। কিছুক্ষণ পর রাশেদকে ভীষণ অবাক করে দিয়ে ওর বাবা বিকট শব্দে কেঁদে ওঠেন। রাশেদ ঘাড় ঘুরিয়ে অবাক চোখে তাকায় বাবার দিকে। বাবাকে কখনও এভাবে দেখেনি আগে ও। এতোটুকুন বয়স থেকে রাশেদ তাঁকে চিৎকার করে কথা বলতে দেখেছে শুধু, কিন্তু এভাবে কাঁদতে দেখেনি কখনও। রাশেদের ভেতরের অভিমান, কষ্ট সব মোমের মতো পুড়ে যায়। রাশেদের বাবা ওর ছোট্ট হাতটা নিজের মুঠোয় পুড়ে, ওর কপালে-মাথায় হাত বোলাতে থাকেন। কান্নাজড়ানো গলায় কী সব বলেন, রাশেদ বুঝতে পারে না সব। এই প্রথম রাশেদের কাছে বাবার চিৎকার বিরক্তিকর লাগে না। বরং বাবাকে কেমন শিশুর মতো লাগে ওর কাছে, যেনো ভীষণ অভিমানে কান্নাকাটি করছে। হাত বাড়িয়ে রাশেদ বাবার গলা জড়িয়ে ধরে। বলতে চায় যে আর কখনও পড়ে গিয়ে হাত কাটবে না ও, ব্যথা পাবে না, অনেক সাবধানে খেলবে এখন থেকে। কিন্তু ওর ঠোঁট শুধু কেঁপে ওঠে ঈষৎ, কোনও শব্দ বের হয় না। কেবল পরম নির্ভরতায় বাবার গলা জড়িয়ে কুণ্ডলী পাকিয়ে শুয়ে থাকে রাশেদ।



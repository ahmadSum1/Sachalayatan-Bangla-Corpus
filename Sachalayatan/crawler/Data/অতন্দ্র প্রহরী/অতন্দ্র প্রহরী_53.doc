শুভ জন্মদিন, মৃদুল ভাই



লেখালেখি মিশে আছে তার রক্তমজ্জায়। ছড়া, গল্প, উপন্যাস তাকে চুম্বকের মতো টানে। তার বইও বেরিয়েছে। এ পর্যন্ত তিনটি। ছড়া এবং ছোট গল্প বিভিন্ন সময় বেরিয়েছে প্রথম আলো, যুগান্তর, সমকাল, ভোরের কাগজ, জনকণ্ঠ সহ বিভিন্ন জায়গায়। সাংবাদিক ছিলেন দুটি দৈনিক পত্রিকায়। উপস্থাপনা করতে ভালোবাসেন তিনি। করেছেনও, সিএসবি নিউজে। গান গাইতে ভালোবাসেন তিনি। ভালোবাসেন ছবি আঁকতে। ফটোগ্রাফিও ভালোবাসেন অনেক। কিন্তু সবচেয়ে ভালোবাসেন আনন্দে থাকতে। আর সরল মনের মানুষদের সাথে মিশতে।
তিনি সচল হয়েছেন এ বছরের ২৫শে মার্চ। "বোয়ালতন্ত্র" দিয়ে সচলজীবন শুরু করে সর্বশেষ লিখেছেন "কী কান্ড!"। আর একটি লেখার মাধ্যমেই তিনি প্রবেশ করবেন সচলায়তনের সেঞ্চুরিয়ান ক্লাবে। এর মাঝে ব্লগ ৬২ টি। বাকিগুলো ছবি। ৪২৯ টি মন্তব্যের বিপরীতে তিনি পেয়েছেন ১০৯৪ টি! প্রতিটি লেখাতেই তিনি তার ছাপ রাখতে সক্ষম হয়েছেন। পেরেছেন আপন স্বকীয়তা বজায় রাখতে। তৈরি করে ফেলেছেন নিজস্ব এক লেখার ঢং, জয় করেছেন অসংখ্য পাঠকের হৃদয়। আনন্দমাখা তার অধিকাংশ লেখার পাশাপাশি এমন কিছু লেখাও আছে যা পাঠকহৃদয়কে গভীরভাবে নাড়ায়, স্পর্শ করে হৃদয়ের গহীনতম স্থান। কখনো নিয়ে যায় অন্য এক উচ্চতায়, কখনো অন্যরকম গভীরতায়। 
তার লেখার অন্যতম আকর্ষণ হলো তার সারল্য যা তার ব্যক্তিত্বেরই একটা অংশ এবং তার লেখায় তা প্রতিফলিত হয় অত্যন্ত প্রবলভাবে। অসংখ্য প্রতিবন্ধকতা ছাপিয়ে তিনি নিরলসভাবে চেষ্টা করে যাচ্ছেন মানুষকে বিশ্বাস করতে, ভালোবাসতে। তিনি সবসময় চেষ্টা করেন নিজস্ব আদর্শ অটুট রাখতে। এই বিশ্বাস, এই চেষ্টা, এই আদর্শ তাকে আরো আপন করে তুলেছে আমাদের কাছে, অনেক অনেক বেশি। আর এ কারণেই তিনি চেনাজানার গন্ডি পেরিয়ে ভালোবাসা কুড়িয়েছেন অসংখ্য না চেনা, না দেখা মানুষের। 
তিনি বিশ্বাস করেন, বুদ্ধিমানেরা তর্ক করে, প্রতিভাবানেরা এগিয়ে যায়! ভীষণরকম প্রতিভাবান এই মানুষটিকে জন্মদিনের অনেক অনেক শুভেচ্ছা, অভিনন্দন ও শুভকামনা। দিনটি ভালো কাটুক। আনন্দে কাটুক। 
সুপ্রিয় সচল মৃদুল ভাই, আপনার সর্বাঙ্গীন মঙ্গল কামনা করছি এবং সচলায়তনের সাথে আপনার এই অদৃশ্য বন্ধন আরো দৃঢ় হোক সেই প্রত্যাশা ব্যক্ত করছি। 
আপনার আদর্শ মানুষ হবার স্বপ্ন সফল হোক। 


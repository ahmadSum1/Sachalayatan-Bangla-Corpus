অণুগল্প : ভুলোমন



হঠাৎ করেই পকেটে হাত দিয়ে সবুজের খেয়াল হলো মোবাইলটা নেই। বুকের ভেতর ছ্যাঁৎ করে উঠল। দ্রুত ছুটল আবার পেছনের রাস্তায়। মনে ক্ষীণ আশা, যদি পাওয়া যায়! 
বেশ খানিকক্ষণ রোদ মাথায় ঘুরাঘুরি করে কাজটা খড়ের গাঁদায় সুঁচ খোঁজার চেয়েও কঠিন মনে হওয়াতে শেষ পর্যন্ত খোঁজাখুঁজিতে ইস্তফা দিয়ে এক দোকানে ঢুকল নিজের মোবাইলেই ফোন করার জন্য। 
ফোন বাজছে। বেজে চলেছে। একবার। দুইবার। ওইপাশে কেউ ধরছে না। কিছুটা অস্থির লাগে সবুজের। আবার চেষ্টা করে। এবার ফোন ধরল ওপাশ থেকে কেউ। কোন কিছু না শুনেই সবুজ হড়বড় করে বলা শুরু করে, "প্লীজ ফোনটা রাখবেন না। আপনাকে অনুরোধ করছি, আমার কথাটা শোনেন, ফোনটা কেটে দিয়েন না প্লীজ ..."।
মাঝপথে ওকে থামিয়ে ওপাশ থেকে মায়ের গলা ভেসে আসে, "আরে গাধা তোকে নিয়ে আর পারি না! আজকেও আবার বাসায় ফেলে গেছিস মোবাইলটা!"।


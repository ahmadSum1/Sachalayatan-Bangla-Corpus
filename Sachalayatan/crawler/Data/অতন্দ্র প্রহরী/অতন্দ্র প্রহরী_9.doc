শ্রাবণমেঘের দিন




সকালে এটা লেখার সময়ও বৃষ্টি ছিল। আকাশ চুঁইয়ে গড়িয়ে পড়া পানির ধারা দেখে মনে হচ্ছিল না সহসা থামার কোনো ইচ্ছে আছে তার। তবে বিকেল না পেরোতেই অবশেষে থেমে গেছে বৃষ্টি। কে জানে কখন সে ফিরবে আবার! ফেরা না-ফেরার সেই প্রতীক্ষার পেন্ডুলামে দুলতে থাকা বৃষ্টিদিনের কিছু কথা...

আজ শ্রাবণের ২৬তম দিন। কাগজেকলমে শরৎ আসতে আর মাত্র ৫ দিন বাকি। পুরো বর্ষায় সেভাবে বৃষ্টির দেখা না মিললেও এই শেষবেলায় নগরীর মাথার উপর আকাশ জুড়ে মেঘ আর বৃষ্টির খেলা এখন। নিজের সাম্রাজ্য ছাড়তে বর্ষার যে ঘোরতর আপত্তি, অথবা বিদায়লগ্নে যে বিষণ্ণতা জমা হয়েছে, সেটা প্রকাশ করতেই হয়ত গত দুদিন ধরে এই অঝোর বর্ষণ। আর তাতে পথঘাট ডুবেছে। মাখামাখি হয়েছে কাদায়। রোমান্টিসিজমে আক্রান্ত যুগলরাও বৃষ্টি উপভোগ করতে করতে হয়ত ক্লান্ত হয়ে পড়েছে। সে ব্যাপারে অবশ্য নিশ্চিত করে বলা যায় না কিছু। তবে এই বৃষ্টির রাজত্বে নগরীর কাকরা যে খানিকটা বিপর্যস্ত, তা বেশ টের পাওয়া যায়। পাশের বাসার কার্নিশের কোনায় মাঝেমাঝেই জবুথবু হয়ে এক জোড়া কাককে বসে থাকতে দেখা যায়। বৃষ্টি থেকে বাঁচতে সেখানে ওদের আশ্রয় নেয়া। কখনও কখনও দুয়েকজন সঙ্গী বাড়ে, বা কমে। ওদের মনে কোনো রোমান্স আছে বলে চোখে পড়ে না কিছু। তবে দেখে মনে হয় যেন সময় থমকে গেছে সেখানেই। অলস সময়ক্ষেপণের ফাঁকে মৃদু স্বরে ডেকে ওঠে ওরা মাঝেমাঝে। হয়ত অনুযোগ জানায়... মেঘ-আকাশ-বৃষ্টি অথবা প্রাণহীন এই কংক্রীটের জঙ্গলের কাছে।


তারপরও জনজীবন থেমে নেই। বৃষ্টির পাশাপাশি রাস্তায় মানুষ আর গাড়ির ঢল। চারপাশে কেমন মন্থর এক আবহ। প্লাস্টিকের আচ্ছাদনে কোনোরকমে মাথা ঢেকে রিকশাওয়ালাদের নানান গন্তব্যে যাত্রী নিয়ে ছুটে চলা। সারি বেধে অফিসগামীদের বাসের জন্য দীর্ঘ প্রতীক্ষা। রাস্তার ধারে জমে থাকা পানিতে পথশিশুদের উচ্ছল দাপাদাপি। তাপমাত্রা হ্রাসের স্বস্তির বিনিময়ে আর্দ্রতা আর যাত্রাপথের ভোগান্তি। এসব নিয়েই সারাদিন চলতে থাকে বৃষ্টির লুকোচুরি খেলা। কখনও মেঘের ফাঁকে এক চিলতে রোদের পরশ মেলে। পরক্ষণেই হয়ত আবার ঘোর সন্ধ্যার আঁধার। প্রবল বর্ষণে পানির তোড়ে উপচে পড়ে নালা। উন্মোচিত করে মোহনীয় বর্ষার ভিন্ন পরতের কদর্যতা।
তারপরও বর্ষা ভালো লাগে। ভালো লাগে বৃষ্টি। শ্রাবণের অলস প্রহরগুলো। ভালো লাগে বৃষ্টিবিধৌত এই ইটকাঠের নগরী।

শিরোনামটি হুমায়ূন আহমেদের একটি বইয়ের নাম থেকে নেয়া, যা পরবর্তীতে একই নামের চলচ্চিত্রে রূপান্তরিত হয়েছে।


দুঃখবিলাস : বুড়ো হয়ে যাচ্ছি!



চিন্তাটা মাথায় ঘুরপাক খাচ্ছিল অনেকদিন থেকেই। হাত-পা ছড়াল এই সেদিন। 
আর দশটা সাধারণ দিনের মতই শুরু হয়েছিল দিনটা। ঘুম থেকে উঠে অফিস যাওয়ার প্রস্তুতি। তারই অংশ হিসেবে, দাড়ি কামানো শেষে গালে আফটার-শেভ দিতে যাব, এমন সময় আয়নায় তাকিয়ে হঠাৎ করেই ধাক্কা খেলাম একটা। নিজেকে যেন চিনতে পারছিলাম না। অবিশ্বাসের দৃষ্টিতে কয়েক মুহুর্ত তাকিয়ে রইলাম নিজের প্রতিবিম্বের দিকে। মনে হল অন্য কারো দিকে চেয়ে আছি। এত বেড়ে উঠলাম কবে! নিজেকেই প্রশ্ন করলাম নাকি অবিশ্বাস ব্যক্ত করলাম, ঠিক বুঝতে পারলাম না, বোঝার অবস্থা ছিলও না। যন্ত্রচালিতের মত বাকিটা সময়ে তৈরি হয়ে নিয়ে, আস্তে করে দরজাটা পেছনে লাগিয়ে দিয়ে বের হলাম। মাথা নিচু, যেন কাউকেই দেখতে দিব না নিজেকে। ভেতরে ভেতরে তখন ঘূর্ণিঝড় চলছে, “বুড়ো হয়ে যাচ্ছি”!
রাস্তাঘাটে বা টেলিভিশনের পর্দায় আজকাল প্রায়শই চোখে পড়ে নানান রঙের, নানান রূপের, নানান বয়সের প্রাণপ্রাচুর্য। কোন বাবার কোলে তার ছোট্ট শিশুকে যখন দেখি মিহি তুষারদানার মত কোমল হাত দিয়ে আলতো করে ছুঁয়ে দেয় গাল, অথবা স্কুলফেরত কোন শিশু যখন মায়ের কাছে আবদার জুড়ে দেয় আইসক্রীম বা চকলেটের জন্য, নিজের অজান্তেই মনটা খারাপ হয়ে যায়। পেছনে চলে যায় মন, অনেক পেছনে, গত হওয়া সময়ে। ভেতর থেকে উঠে আসা দীর্ঘশ্বাসটাকে কোনরকমে জোর করে পাঠিয়ে দেই আবার ভেতরে। কখনও বা আবার চোখে পড়ে জোড়া বেঁধে কিশোর-কিশোরীদের পথ চলা... বাকি দুনিয়াকে বুড়ো আঙ্গুল দেখিয়ে ওদের আপন দুনিয়া নিয়ে মেতে থাকা... রাজ্যের গোপনীয়তা নিজেদের মাঝে ভাগাভাগি করে, ঠোঁটের কোণে রহস্যময় হাসি ঝুলিয়ে ইশারায় সব কথা বলা। আরো চোখে পড়ে রিকশায় চড়ে প্রেমিকযুগলের ঘুরতে থাকা... নিজেদের মাঝে বিলীন হওয়া... কখনো বা ভীরু চোখে চকিতে চোখ মেলা পথের দু’ধারে যেন পরিচিত কারো নজরে না পড়ে। এইসব ছোট ছোট মুহুর্তগুলো কখন নিজের অজান্তে ফেলে এসেছি পেছনে, মনেও পড়ে না! যদি এইসব মুহুর্তগুলো নিয়েই আমাদের জীবন, তাহলে কি জীবনটা শেষই করে ফেললাম? 
যে চিন্তাটা আগে কখনো তেমন একটা ভাবায়নি, সেটাই এখন সিন্দাবাদের সেই নাছোড়বান্দা বুড়োর মত চেপে আছে, চেষ্টা করেও ছাড়াতে পারছি না। অসহায় লাগছে নিজেকে, সময়গুলো কত দ্রুতই না তরতরিয়ে লাফিয়ে চলেছে। তাল মেলাতে পারছি না কিছুতেই। পিছিয়ে পড়ছি ক্রমশ! অমোঘ নিয়তির কাছে পরাজয় বরণ বা আত্মসমর্পণ করা ছাড়া কি আর কিছুই করার নেই? নিজেকে প্রবোধ দেই, এক জীবনে তো কত শখই অপূর্ণ থেকে যায়। তারপরও মাঝে মাঝে কোন এক বিষন্ন গোধূলিতে এইসব না-পাওয়া ইচ্ছেগুলো দলে দলে মিছিল করে আসতে থাকে, উন্মাতাল ছিপ নৌকার মত দুলতে থাকে আমার চেনাপরিচিত স্বপ্নজগত। দানা বাঁধে চাপা ক্ষোভ, বিপন্ন আক্রোশ। ধূমায়িত চায়ের কাপে ছলকে ওঠা তরল বা অনেক আগের কোন মেঘবালিকার দেওয়া আশ্বাস দ্রবীভূত হয়ে জমাট বাঁধার আগেই হামাগুড়ি দিয়ে রাত নেমে আসে। সে রাতে আকাশে থাকে না কোন চাঁদ বা অনন্ত নক্ষত্ররাশি। সে রাত থাকে অমাবস্যার কৃষ্ণবিবরের কাছে বন্দী, হাজার চেষ্টা করেও চুঁইয়ে পড়ে না তরল জোছনার আলো। আধাঁরের ঘেরাটোপে ক্লান্ত মনের আনাচে-কানাচে বইতে থাকে ঝিরঝিরে হাওয়া, ফিসফিসিয়ে বলে যায় কানে কানে, “তুমি বুড়ো হয়ে যাচ্ছ”!


বোকা মানুষটা




I have wished a bird would fly away,
And not sing by my house all day;
And of course there must be something wrong
In wanting to silence any song.
("A Minor Bird" by Robert Frost)


ছোট্ট চড়ুইটা ভুল করে ঘরে ঢুকে পড়েছিল। শব্দ শুনে তাকিয়ে দেখি বুকশেলফের উপর বসা। কিছুটা অবাক হয়েই লক্ষ করতে থাকি। স্থির দাঁড়িয়ে দ্রুততার সাথে এদিক-ওদিক তাকাচ্ছে পাখিটা। চঞ্চল, অস্থির ভাব। কেমন একটা তাড়া। খানিকটা হতবিহ্বল বা ভীতও হয়তো। পথ ভুলে কোথায় এসে পড়েছে বুঝে উঠতে পারছিলো না বোধহয়। ওরই বা কী দোষ? চেনাপরিচিত আকাশটাকে হঠাৎ করে দেয়ালবন্দি হতে অথবা বাতাস থেকে স্বাধীনতার গন্ধ উবে যেতে দেখলে এমনটা হওয়াই তো স্বাভাবিক। উপরে ওদিকে বেশ জোরে পাখা ঘুরছে। খানিকক্ষণের জন্য নিজের কাছেই ভয় লাগলো, বেচারা যদি উড়তে গিয়ে পাখার সাথে ধাক্কা খায়! আস্তে করে উঠে গিয়ে পাখাটা বন্ধ করে দিলাম। ঘর জুড়ে আচমকাই কয়েক মুহূর্তের অলস নীরবতা। সেটাও গুঁড়ো হলো চড়ুইটারই ডাকে। কিচিরমিচির শব্দ তুলে উড়তে শুরু করলো হঠাৎ। হয়তো পথ খুঁজছিলো বেরোবার। তারপরই শুরু হলো ওর সাথে চোরপুলিশ খেলা। 
জানালা খোলা। পর্দাও সরানো। তারপরও চড়ুইটা কিছুতেই বের হওয়ার পথ খুঁজে পাচ্ছিলো না। বরং কখনও ওয়ার্ড্রোবের উপর, কখনও নাগালের বাইরে লাইট-শেডের মাথায়, আবার কখনওবা জানালার পর্দার উপর, মেঝেতে কিংবা কম্পিউটার টেবিলের পেছনে। ছুটোছুটির কোনো শেষ ছিলো না। ঘরের বিভিন্ন কোন থেকে কিচিরমিচির, অথবা ডানা ঝাপটানোর হালকা শব্দ। ওদিকে পাল্লা দিতে গিয়ে আক্ষরিক অর্থেই আমার ঘাম ছুটে যাচ্ছিল। কোথাও চড়ুইটাকে স্থির দেখলেই, আমিও ভীষণ ধীরগতিতে কাছাকাছি গিয়ে হাতটা বাড়াচ্ছিলাম ধরার চেষ্টায়, যতোটা সম্ভব ভয় না জাগিয়ে, কিন্তু কাছাকাছি যেতে না যেতেই আবার উড়াল। উড়ে অন্য কোথাও গিয়ে বসা। দুয়েকবার ধরে ফেলার সুযোগ হলো বটে। একবার হাতে নিয়েও ছেড়ে দিলাম। পরেরবারের চেষ্টায় লেজ ধরে ফেলেছিলাম যদিও, কিন্তু এমন ডানা ঝাপটানো শুরু করলো, আর বেচারি দেখতেও এতোই নাজুক যে ধরে রাখতে পারলাম না। ছেড়ে দিলাম সাথে সাথেই। উড়ে গিয়ে সে বসে পড়লো শোকেসের ঠিক মাথার উপর। ঠিক কতোক্ষণ ধরে এমনটা চললো, চড়ুইটা বা আমি, হিসাব রাখি নি কেউই। তবে বেশ অনেকক্ষণ চেষ্টার পর অবশেষে সে জানালার শিকের উপর গিয়ে বসতে পারলো। ওপারের বিস্তৃত পৃথিবীর সাথে একেবারেই সামান্য দুরত্বে। বোকা পাখিটার চোখে তখনও বিভ্রান্ত চাউনি। কণ্ঠে মৃদু ডাক। হাতটা বাড়াতেই, শেষবারের মতো ডাক ছেড়ে বের হয়ে গেলো জানালা দিয়ে। মিশে গেলো বাইরে রাতের অন্ধকারে।
হাতের মুঠোয় চড়ুইটার ছোট্ট শরীরের স্পর্শ আর নখের হালকা আঁচড় নিয়েও স্বস্তিবোধ করলাম। কিন্তু ঘুরে বিছানায় চোখ পড়তেই হঠাৎ করে বুকের ভেতর কেমন একটা মোচড় দিয়ে উঠলো! চড়ুইটা উড়ে গেছে ঠিকই, তবে ক্ষণিকের বন্দিত্বের চিহ্ন হিসেবে পেছনে ফেলে গেছে ছোট্ট কিছু পালক। ছোটাছুটির কোন ফাঁকে যে পালকগুলো খুলে পড়েছে, লক্ষই করি নি। ছোট্ট চড়ুইটাও না জানি উড়ে কোথায় চলে গেছে, কিন্তু সে যদি বাইরের দূর অন্ধকার থেকে এদিকে তাকাতো, তাহলে হয়তো দেখতে পেতো, ওর চেয়েও খুব বোকা একজন পালকগুলো হাতের মুঠোয় নিয়ে চুপচাপ বসে ছিলো কিছুক্ষণ, আর সম্পূর্ণ অপ্রত্যাশিতভাবে কষ্ট পাচ্ছিল কোনো কারণ ছাড়াই!



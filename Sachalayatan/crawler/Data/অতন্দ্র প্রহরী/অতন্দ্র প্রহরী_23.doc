সমুদ্র বিলাস (পর্ব – ৪)



সেন্ট মার্টিন দ্বীপে যখন আমরা পা রাখলাম, ঘড়ি জানান দিচ্ছিল দুপুর বারোটা পেরিয়ে গেছে। মাথার উপর সূর্যটা তখন অক্লান্তভাবে মৃদু আঁচের আগুন ঢালছিল, তবে তার সাথে পাল্লা দেয়ার জন্য ছিল থেকে থেকে ভেসে আসা বেশ জোরালো বাতাস। বেড়ানোর জন্য নিঃসন্দেহে চমৎকার আবহাওয়া। কপালে হালকা ঘামের আভাস পেলেও তেমন একটা গরম অনুভব করছিলাম না, তবে পুলওভার পরে থাকারও কোন কারণ ছিল না। খুলে সেটা হাতে নিয়ে নিলাম। ভেবে ভীষণ অবাক লাগছিল মাত্র কয়েক ঘন্টা আগেও কী ভয়ংকর কুয়াশা আর ঠাণ্ডার সাথে পাল্লা দিতে হচ্ছিল।
সমুদ্র তখন একদম শান্ত। দেখে মনে হচ্ছিল যেন দিগন্তবিস্তৃত এক সুবিশাল নদী। ছোট ছোট ঢেউ এসে ভাঙছিল জেটির পিলারগুলোতে, তাতে বেঁধে রাখা নৌকা আর স্পীডবোটের গায়ে, বালুঢাকা তীরে। সৈকত জুড়ে সবুজে ছাওয়া সারি সারি নারিকেল গাছ। পাশেই অলস রোদ পোহাচ্ছিল বিচ্ছিন্নভাবে ছড়ানো ছিটানো কিছু মাছধরা নৌকা। ইতস্তত হেঁটে বেড়াচ্ছিল কিছু মানুষ।

ছবি ৪(ক) : নৌকার পাশাপাশি কেউ চাইলে স্পীডবোটে করেও ঘুরতে পারবেন। সেক্ষেত্রে ভাড়া বেশ খানিকটা বেশি পড়বে।
ছবি ৪(খ) : সবুজে ছাওয়া সৈকত।
ছবি ৪(গ) : সেন্ট মার্টিনের ব্যস্ত সমুদ্র সৈকত। মাছ ধরা চলছে।
জেটিতে নেমে চারপাশের স্বচ্ছ বিপুল জলরাশি আর সবুজে ছাওয়া সৈকত দেখে চোখে যতটা প্রশান্তি মেলে, জেটির শেষ প্রান্তে পৌঁছে ঠিক ততটাই হোঁচট খেতে হয়। রাস্তার দু’ধারে সারি সারি সব দোকান, এমনকি রাস্তার উপরেও পণ্যের পসরা সাজিয়ে বসে পড়া খুচরা বিক্রেতাদের দেখে ভুল করে মনে হতে পারে যেন ঢাকারই অতি পরিচিত কোন দৃশ্য দেখছি। মানুষে গিজগিজ করছিল চারপাশ, সেই সাথে ছিল প্রচণ্ড কোলাহল। যাত্রীবাহী ভ্যানগুলোর চালকেরা টুংটাং বেল বাজিয়ে এবং মুখে হাঁক ছেড়ে পথ করে নিচ্ছিল।
নওশাদ ভাই ফোনে আমাদের রিসোর্টের সাথে যোগাযোগ করার চেষ্টা করছিল। কথা ছিল জেটিতে নাকি তাদের কেউ একজন অপেক্ষা করবে আমাদের জন্য, ভ্যানের ব্যবস্থা করে দিবে এবং পথ চিনিয়ে নিয়েও যাবে। ঢাকার অফিসে বুকিংয়ের সময় এমনটাই জানিয়েছিল তারা। কিন্তু দ্বীপে পৌঁছানোর পর তাদের কারো কোন নিশানাও দেখা যাচ্ছিল না ত্রিসীমানায়। তাই তাদের অপেক্ষায় না থেকে নিজেরাই রিসোর্ট খুঁজে বের করার সিদ্ধান্ত নিলাম আমরা।
শামীম ভাই, নওশাদ ভাই, বাদল ভাই আর আমার ছিল শুধু কাঁধের ব্যাকপ্যাক। আমার আরেক কলিগ রবিন ভাইয়ের সাথে ছিল বেশ বড়সড় এক স্যুটকেস, যা কি না জামিল ভাই-তন্বী আপু এবং মারুফ ভাই-শান্তা আপু দম্পতিদের স্যুটকেসের সাথে অনায়াসে পাল্লা দেয়ার মতো। মাত্র দু’দিনের জন্য এত বড় স্যুটকেস টেনে আনার কী দরকার ছিল তার, সেটা যেমন এক রহস্য ছিল, তবে সেটার ভেতর এত কী ছিল—তা ছিল আমাদের কাছে আরো অনেক বড় এক রহস্যের ব্যাপার। তবে তা উদঘাটনে কাউকেই তেমন একটা উৎসাহী মনে হলো না কারণ আমাদের সবাইকেই তখন ভীষণ ক্লান্তিতে পেয়ে বসেছিল।
সেন্ট মার্টিনে চলাফেরার একমাত্র বাহন হলো মানুষচালিত তিন চাকার ভ্যান, যার কিছু আবার লাল, নীল, সবুজ নানান রকম রঙে রাঙানো, রোদ থেকে বাঁচার জন্য মাথার উপরে বাহারি নকশা করা কাপড়ের ছাউনিও ছিল। আমাদের দলে ছিলাম আমরা মোট নয়জন। তার মধ্যে দুইজন মেয়ে, এবং তাদের বেশ ভারি স্যুটকেস। তাই কমপক্ষে একটা ভ্যান আমাদের লাগতোই। কিন্তু সেসময় ভ্যান পাওয়া খুব কঠিন একটা ব্যাপার হয়ে দাঁড়ালো। প্রথমত, যেখানেই যাওয়া হোক না কেন, ভাড়া দিতে হবে একশ টাকা; এবং দ্বিতীয়ত, প্রচুর মানুষের ভিড়ে ভ্যান পাওয়াই মুশকিল ছিল। ভাড়া শুনে প্রচণ্ড অবাক হলেও পরে জানলাম এটাই নাকি নিয়ম, যা অনেকটা জোয়ার-ভাটার মতোই পর্যায়ক্রমে আবর্তিত হয়। যাত্রী নিয়ে সী-ট্রাক দ্বীপে পৌঁছানোর পর এবং তার ঘন্টা দুই আড়াই পর আবার যাত্রী নিয়ে ফেরত যাবার আগে অঘোষিতভাবে দ্বীপের সমস্ত ভ্যানই এরকম অবিশ্বাস্য ভাড়া দাবী করে। কেউ মানুক না মানুক, ভ্যানে চড়তে চাইলে এই ভাড়াতেই রাজি হতে হবে।

ছবি ৪(ঘ) : যাত্রীর অপেক্ষায় ভ্যানগাড়ি।

ছবি ৪(ঙ) : বিদেশিদের বিশেষ যত্ন নেয়ার জন্য সবাই কেমন যেন ব্যস্ত হয়ে পড়ে!
বেশ কিছুদূর পায়ে হাঁটার পর আমরা একটা ভ্যান পেলাম। দুই আপু আর আমাদের সবার ব্যাগগুলো ভ্যানে তুলে দেয়ার পর দেখা গেল আরো একজন বসতে পারবে। ভীষণ ক্লান্তিবোধ করলেও হাঁটতেই বরং ভালো লাগছিল আমার। তাই কে বসবে, সে বিষয়ে আলোচনায় না গিয়ে সরাসরি হাঁটতে শুরু করলাম। নওশাদ ভাই তখনও রিসোর্টের সাথে যোগাযোগ করার চেষ্টা করেই যাচ্ছিল। কিন্তু নেটওয়ার্কের সমস্যার কারণেই হোক বা অন্য কোন কারণে, কিছুতেই যোগাযোগ করা যাচ্ছিল না। তবে যেহেতু সেন্ট মার্টিনে মূলত একটাই পাকা রাস্তা, সেটা ধরে এগোলেই রিসোর্টটা খুব সহজেই পেয়ে যাওয়া উচিত, এই ভেবেই আমরা সামনে এগুতে থাকলাম। প্রয়োজনে কাউকে জিজ্ঞেস করে গন্তব্যে ঠিকই পৌঁছানো যাবে, এমন বিশ্বাসও ছিল আমাদের।

ছবি ৪(চ) : এই শহীদ মিনারটা দেখে অসম্ভব ভালো লেগেছিল। সময়ের অভাবে ভালো কোন ছবি তুলতে পারিনি এটার। চলন্ত ভ্যানে বসেই কাঁপা হাতে তুলেছিলাম।
তবে বাস্তবে দেখা গেল আমাদের অনুমান শুধু যে ভুল ছিল, তা-ই না, বেশ ভালরকম ভুল ছিল। প্রায় মিনিট দশেক এগোনোর পরেও রিসোর্টের নামনিশানাও দেখা গেল না ধারেকাছে। স্থানীয় দু’একজনকে যা-ই বা জিজ্ঞেস করছিলাম আমরা, সবাই শুধু সামনেই যেতে বলে, পথ আর শেষ হয় না। ভ্যান সামনে চলছিল; আমরা পেছনে, পাশে পাশে ক্লান্তিতে ভারি হয়ে আসা পা টেনে টেনে এগোচ্ছিলাম। সবাই ভাবছিলাম না জানি আরও কতদূর যেতে হবে। আমাদের আশেপাশে স্থানীয় কিছু মানুষ ছাড়া তখন অবশ্য আর কাউকেই দেখতে পেলাম না, বেড়াতে আসা অন্যান্যরা নিশ্চয়ই জেটির কাছাকাছি রিসোর্টগুলোতে উঠে পড়েছিল। আরো কিছুদূর যেতেই হাতের ডানে দশ শয্যাবিশিষ্ট সেন্ট মার্টিন দ্বীপের একমাত্র হাসপাতালটা পড়ল। আমি বাকিদের বুদ্ধি দিলাম সবাই অসুস্থতার ভান করে হাসপাতালে ভর্তি হয়ে গেলেই হয়। তন্বী আপুর খুব পছন্দ হলো প্রস্তাবটা। এ নিয়ে বেশ হাসাহাসি করতে করতেই আমরা আবার এগোতে থাকলাম।
এক পর্যায়ে এসে পাকা রাস্তা দুম করে শেষ হয়ে গেল। ভ্যান আর সামনে যাবে না বলে দিলো। আমরা যার যার ব্যাগ নামিয়ে নিয়ে ভাড়া মিটিয়ে দিলাম। আমাদের দেখে আগ্রহী কিছু স্থানীয় পিচ্চি ছুটে এলো। ওদেরকে জিজ্ঞেস করতে ডানদিকে একটা ডোবার পাশেই ক্ষেতের মাঝখান দিয়ে সরু পায়েচলা পথ দেখিয়ে জানাল আরো সামনে যেতে হবে। অবিশ্বাসের চোখে একবার ওদিকে তাকিয়ে, নিজেদের মুখ চাওয়া-চাওয়ি করলাম আমরা, এরপর যার যার ব্যাগ নিয়ে নেমে পড়লাম ক্ষেতের মাঝে। কিছুদূর যেতেই আরেক সমস্যা দেখা দিলো। বালুতে পা দেবে যাওয়ায় হাঁটতে বেশ কষ্ট হচ্ছিল। তন্বী আপু, শান্তা আপু তাদের স্যান্ডেল খুলে হাতে ঝুলিয়ে নিলো।

ছবি ৪(ছ) : রিসোর্টে যাওয়ার পথের দৃশ্য।
চারপাশ দেখে যদি কারো মনে হয় একদম প্রত্যন্ত কোন গ্রামে চলে গেছি, তাকে মনে হয় দোষ দেয়া যাবে না মোটেও। তবে পথের অবস্থা দেখে আমরা একটু ভয়ই পেয়ে গেলাম, না জানি রিসোর্টের কী ভয়াবহ হাল দেখতে হবে! আসলে আমাদের পুরো ট্যুর প্ল্যানটাই করা হয়েছিল ঝোঁকের মাথায়, কয়েকদিনের নোটিসে। কে কে যাবে, সেটাও ঠিক নিশ্চিত ছিল না। তাই ঠিক সময়ে রিসোর্ট বুকিং দেয়া সম্ভব হয়নি। একদম শেষ মুহুর্তে যেখানে খালি পাওয়া গেছে, সেখানেই বুকিং দেয়া হয়েছিল। ধারণা করা হয়েছিল সেন্ট মার্টিনে মাত্র এক রাতেরই তো ব্যাপার। তবে আমাদের সে ধারণাতেও যে বিশাল এক ভুল হয়েছিল, সেটা বুঝতে পারলাম রিসোর্টে পৌঁছে।
আমাদের রিসোর্টের নাম ছিল ‘নীল দিগন্তে’। বেশ মনকাড়া একটা নাম। নামে যেমন, দেখতেও বেশ সুন্দর বলা চলে। ছোট ছোট কিছু কটেজ। দুইজনের রুম যেমন আছে, তেমনি আছে দশ থেকে বারোজন থাকার মতো বড় রুমও। পৌঁছেই আমরা ম্যানেজারের সাথে পরিচিত হয়ে নিলাম। মাথায় গোল হ্যাট, সাদা টি-শার্ট আর খাকি কোয়ার্টার প্যান্ট পরিহিত রোগা শরীরের ম্যানেজারকে দেখে মনে হচ্ছিল যেন হুমায়ূন আহমেদের নাটক থেকে উঠে আসা জলজ্যান্ত কোন চরিত্র। তার হাবভাব আর কথাবার্তা শুনে আমরা মুখ টিপে হাসি আটকানোর চেষ্টা করলেও, কয়েক মিনিটের মধ্যেই সে আমাদের বিরক্তি ও মেজাজ খারাপের মূল কারণ হয়ে দাঁড়াল।

ছবি ৪(জ) : এই সেই 'নীল দিগন্তে রিসোর্ট'।

ছবি ৪(ঝ) : রিসোর্টের একাংশ।

ছবি ৪(ঞ) : রিসোর্টের আরো কিছু কটেজ। প্রত্যেকটারই চমৎকার সব নাম ছিল।
সবচেয়ে বেশি মেজাজ খারাপ হলো যখন শুনলাম তাদের অব্যবস্থাপনা আর ভুলের কারণে আমাদের থাকতে হবে আলাদা দুই জায়গায় এবং শুধু তা-ই নয়, আমাদের থাকতে হবে কচ্ছপ প্রজনন কেন্দ্রে, কে জানে হয়ত খোদ কচ্ছপদের সাথেই! 

 (চলবে) 

<< পর্ব – ১
<< পর্ব – ২
<< পর্ব – ৩


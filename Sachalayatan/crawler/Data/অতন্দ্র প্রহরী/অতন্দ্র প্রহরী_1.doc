সেইসব লাল পিঁপড়া




কালো পিঁপড়া ভালো পিঁপড়া, লাল পিঁপড়া খারাপ। কারণ কালো পিঁপড়া কামড়ায় না, শান্তনিরীহ প্রকৃতির; আর লাল পিঁপড়া অনেক খারাপ, কামড়ায়, ব্যথা দেয়। কালো পিঁপড়া মুসলমান, লাল পিঁপড়া হিন্দু। কালো পিঁপড়া মারা যাবে না, মারতে হবে লাল পিঁপড়া।

ছোটবেলায় এরকম আপাতনিরীহ অনেক তুলনা দেখেছি। বড় হয়ে বুঝেছি এগুলো আসলে অল্পবয়সে ভেতরে মৌলবাদের বীজ বোনার স্বার্থান্বেষীদের এক ধরনের চেষ্টা। লাল পিঁপড়া পিষে মেরে ফেলা শিশুকিশোররা বেড়ে উঠবে হিন্দুদের প্রতি এক ধরনের বিরূপ মনোভাব নিয়ে, তাকাবে বিতৃষ্ণার সাথে। হিন্দুদের নির্যাতন করলে, তাদের জায়গাজমিবাড়িঘর দখল করে নিলে, মেরে দেশ থেকে তাড়িয়ে দিলে এইসব মনে হয়ত সবার আগে ভেসে উঠবে লাল রঙের বিষপিঁপড়ার কথা। সেই ব্যথা, লাল হয়ে ফুলে যাওয়া স্ফীত চামড়ার কথাই মনে পড়বে শুধু। সহানুভূতি জাগবে না, প্রতিবাদ করবে না কেউ। কারণ মুসলমানরাই কেবল ভালো, হিন্দুরা খারাপ।
যুগে যুগে এই "কালো পিঁপড়া" একদম অপরিবর্তিত থেকে যায়। অপরিবর্তিত থাকে "লাল পিঁপড়া"রাও। সময়ের সাথে শুধু নামটা বদলায়। এখন যেমন তাদের ডাকা হয় "ব্লগার" নামে!


গল্প নয়, সত্যি




'পাকিস্তানিদের আমি অবিশ্বাস করি, যখন তারা গোলাপ নিয়ে আসে, তখনও।'
—হুমায়ুন আজাদ



মাঝরাতে হুট করে ঘুম ভাঙার পর মাথা সহজে কাজ করে না। ঘোর কাটতে সময় লাগে কিছুটা। চোখ পিটপিট করে তাকিয়ে, কুয়াশার মতো পাতলা অন্ধকারে চোখ সইয়ে নিতে নিতে অসময়ে ঘুম ভেঙে যাওয়ার কারণ খুঁজি। কানের কাছে যান্ত্রিক মৃদু বিজবিজ শব্দ। কম্পিউটার চালিয়েই ঘুমিয়ে পড়েছি কখন, টের পাইনি। ঘুম কেন ভাঙল, ভেবে পাই না। হয়ত কোনো শব্দ শুনেছি। কিন্তু কিছুক্ষণ কান পেতেও তেমন কিছু কানে আসে না আর। ঘোরের মধ্যেই মনে হয় যেন দূর থেকে কিছু বিচ্ছিন্ন কথাবার্তার আওয়াজ, উচ্চস্বরে হাসির শব্দ শুনি। কানের মধ্যে বিরক্তিকর একটানা ভোঁ ভোঁ চলতে থাকে। আড়মোড়া ভেঙে পাশ ফিরি। তখনই বিকট শব্দে গান বেজে ওঠে দূরে কোথাও। সেই সাথে অস্পষ্ট হৈ হুল্লোড়। ঘুম ভেঙে যাওয়ার কারণটা বুঝে ফেলি সাথে সাথেই।
মাথার পেছনের টেবিলের উপর রাখা ল্যাম্পটা জ্বালতে গিয়ে হাতে লেগে মাউসটা নড়ে যায়। কট করে শব্দ হয়ে মনিটর চালু হয়ে যায়। কম্পিউটার থেকে ভেসে আসা আবছা আলো নেচে বেড়াতে থাকে ঘর জুড়ে। হাতড়ে খুঁজে পেতে ল্যাম্পটা জ্বালিয়ে অন্ধকার দূর করি। ঘরের বাকি তিনটা বিছানা খালি। মনে পড়ে, আজ শুক্রবার। রুমমেটরা সবাই যার যার বাসায়। শুক্র-শনিবারের এই দিন দুটো আমার ভীষণ প্রিয়। বাসায় যাওয়ার উপায় না থাকায়, সপ্তাহ জুড়ে অপেক্ষার প্রহর শেষে নিজের মতো করে সময় কাটানোর এই সুযোগ আমার কাছে একদম অন্যরকম কিছু। একান্তই নিজস্ব।
আমাদের হলের প্রতি তলায় তিনটা করে ব্লক। প্রতি ব্লকে দশটা করে কামরা। পাঁচতলার যে কামরায় আমি থাকি, সেটা প্রথম ব্লকের শেষ মাথায়। এরপর ছোট্ট একটু খোলা জায়গা পেরিয়ে পরের ব্লক শুরু। প্রতি দুই ব্লকের মাঝের এই জায়গাটুকু অনেকেরই খুব প্রিয়। কেউবা অন্ধকারে চুপচাপ সিগারেট টানে, কেউ কথা বলে ফোনে। অথবা দুটোই। আড্ডাও চলে নিয়মিত। সাধারণত পুরো রাত জুড়েই কাউকে না কাউকে সেখানে পাওয়া যায়। তবে সপ্তাহান্তে হাতেগোণা অল্প কিছু ছেলে ছাড়া হলটা ফাঁকা হয়ে যায়। চারপাশে কেমন যেন ভৌতিক এক নিস্তব্ধতা নেমে আসে তখন। জায়গাটাও তখন ফাঁকা থাকে। মাঝে মাঝে আমি সেখানে গিয়ে দাঁড়াই। গাছের পাতায় সরসর করে বাতাস বয়ে যায়, সেই ফিসফিসানি শুনি। অথবা নিয়ন আলোয় রাস্তার ধারে গুটিসুটি মেরে শুয়ে থাকা বিড়াল দেখি। মাঝে মাঝে জোরালো বাতাস চুল এলোমেলো করে দেয়। কখনো বৃষ্টি নামে। আনমনা করে দেয়। এই জায়গাটা জুড়ে আমাদের অনেকেরই অনেক দাবি। অনেক মায়া। অসংখ্য টুকরো স্মৃতি। আর ভালোবাসা।
খোলা জানালা দিয়ে ঢুকে পড়া শব্দের তীব্রতা বাড়তে থাকলে, উঠে পড়ি বিছানা ছেড়ে। টেবিলের এক কোণায় ঝিমাতে থাকা ঘড়িতে দেখি রাত বারোটা পেরিয়ে গেছে। পায়ে স্যান্ডেল গলিয়ে করিডোরে বের হই। এবার আরেকটু জোরে শোনা যায় গানের শব্দ। নিচের রাস্তা থেকে আসছে। তবে আমার ব্লকের পাশের রাস্তা না। শব্দ আসছে তার পরের ব্লকের ওদিক থেকে। কিছু কিছু শব্দও কানে ঢোকে পরিষ্কার করে। 'আজাদী', 'পাকিস্তান জিন্দাবাদ'...
করিডোর পুরোই ফাঁকা। একটা দুটো লাইট জ্বলছে। দ্রুত পা চালাই শব্দের উৎস ধরে। পরের ব্লকের মাঝামাঝি যেতেই নিজের কামরা থেকে বের হয়ে আসে আমার এক বন্ধু। বিকেলেই দেখা হয়েছিল ওর সাথে। সন্ধ্যার পর বাসায় যাবে বলছিল। যায়নি দেখে অবাক হই খানিকটা। আমাকে দেখে এগিয়ে আসে ও। বিকট শব্দের কারণে ওর সিনেমা দেখায় সমস্যার কথা জানায়। কানের হেডফোন ভেদ করে সদলবলে ঢুকে পড়ছিল বেয়ারা শব্দেরা। মেজাজ ভীষণ খারাপ ওর। বুঝতে পারি অবস্থাটা। কী কারণে আমার ঘুম ভেঙেছে, সেটা জানাই ওকে। ফিক করে হেসে ফেলে ও। কথা বলতে বলতেই এগিয়ে যাই আমরা পরের ব্লকের দিকে।
মোটামুটি যা আন্দাজ করেছিলাম, ঠিক তাই। পাঁচতলার উপর থেকে আমরা দেখতে পেলাম, নিচে রাস্তার উপর একদল পাকিস্তানি উল্লাসে উন্মত্ত। কাবলি পরা, কারো কারো মাথায় টুপি। চেয়ারের উপর কম্পিউটার রাখা ছিল একটা। গানের উৎস সম্পর্কে নিশ্চিত হওয়া গেল এতক্ষণে। নিচতলার কারো কামরা থেকে লম্বা তার টেনে সেটার পাওয়ারের ব্যবস্থা করা হয়েছে। স্পীকারটা বেশ শক্তিশালী মনে হলো। দুমদাম আওয়াজ। উর্দু/পশতু গান। সেই গানের সাথে তাল মিলিয়ে, মাথার উপর হাত তুলে গোল হয়ে নাচছিল ওরা সবাই। সঙ্গে ইচ্ছেমতো হৈ চৈ। দেখেই মেজাজটা খারাপ হয়ে গেল। দিগ্বিদিকজ্ঞানশূন্য ওদের কাণ্ড দেখে মনে হচ্ছিল যেন এই পৃথিবীতে ওরা ছাড়া আর কেউ জীবিত নেই, থাকতে নেই। রাতটা যেন শুধু ওদের জন্যই বরাদ্দ করা। রাতদুপুরে অন্যের ঘুম নষ্ট করে এমন গানবাজনা আর নাচানাচির রহস্য বুঝতে পারলাম না। তবুও আমরা দু'জন দেখতে থাকি। দেখি আর মেজাজ খারাপ হতে থাকে আমাদের।
আমাদের ভার্সিটিতে পাকিস্তানি ছাত্রের সংখ্যা একেবারে কম ছিল না। লজ্জাজনক হলেও সত্য যে, তাদের বেশ অনেকের সাথেই আবার আমার খুব ভালো পরিচয়ও ছিল। তবে দিন গড়ানোর সাথে সাথে, যতই তাদের স্বরূপ দেখেছি, পিছিয়ে এসেছি। নেহায়েত বোকা মানুষ জন্যই, তা ঘৃণা বা বিতৃষ্ণায় রূপ নিয়েছে অনেক দেরিতে। তবে ওদের সাথে মেলামেশাকে এক অর্থে নিজের জন্যই একটা শিক্ষা হিসাবে গ্রহণ করেছি। নইলে জানা হতো না এই প্রজন্মের পাকিস্তানিরা বাংলাদেশের মুক্তিযুদ্ধকে কীভাবে দেখে, অথবা কীভাবে দেখে বাংলাদেশিদের। ছোট পরিসরে হলেও, সেই শিক্ষা থেকে সামগ্রিক একটা ধারণা পেতে অসুবিধা হয়নি খুব বেশি একটা।
রাগ বাড়তে বাড়তে সাধারণত একটা পর্যায়ে আর সেটা রাগ থাকে না, অসহায়ত্বে পরিণত হয়। আমাদের অবস্থা ছিল অনেকটা সেরকমই। বন্ধু নির্বিচারে ওর ভাণ্ডার থেকে বেছে বেছে গালি বের করতে থাকে। বিরক্তি প্রকাশ করে। আমিও করি। বৃথাই। পাঁচতলা থেকে নিচে নামতে ইচ্ছে করে না কারোরই। তাই অসুবিধার কথা উপর থেকে জানানোর চেষ্টা করি। কিন্তু আমাদের গলার আওয়াজ বেপরোয়া সেই শব্দবলয় ভেদ করে পৌঁছুতে পারে না ওদের কাছে। উপায়ান্তর না দেখে যার যার ঘরে ফিরে যাওয়ার সিদ্ধান্ত নিলাম আমরা। ঠিক তখনই চোখে পড়ল করিডোরের এক কোণায় পড়ে থাকা ভাঙাচোরা একটা ছোট্ট প্লাস্টিকের বালতি। আচমকা কুবুদ্ধি খেলে গেল আমাদের মাথায়।
এত বছর পরেও, এখনও মনে পড়ে সেই রাতের কথা, আর মনে পড়লে ব্যাখ্যাতীত একটা আত্মতৃপ্তির বোধ হয়। মনে পড়ে পানি ভরা বালতি কীভাবে ছুড়ে দেয়া হয়েছিল ওদের দিকে, যার কারণে বাকি রাত আর গান বাজেনি কোনো। মনে পড়ে পরদিন আক্ষেপ করে এক পাকিস্তানির বলতে শোনা, 'কে' বা 'কারা' কীভাবে ওদের আনন্দোৎসবে আক্ষরিক অর্থেই 'পানি ঢেলে' দিয়েছিল।
তবে সব ছাপিয়ে যেটা বেশি মনে পড়ে, তা হলো—সেদিন ছিল ১৪ আগস্ট, পাকিস্তানের স্বাধীনতা দিবস। এবং আরো মনে পড়ে, সেই রাতে বাকি সময়টা একদম বালিশের মতো ঘুমিয়েছিলাম। গভীর ঘুম। পরিতৃপ্তির এবং অদ্ভুত শান্তির।



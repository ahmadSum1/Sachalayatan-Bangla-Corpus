ভোরের অপেক্ষায়



দৌড়াচ্ছি অনেকক্ষণ ধরে। চারপাশে ঘন জঙ্গল। গাঢ় অন্ধকারে ঢাকা। চুলের সিঁথির মতো সরু একটা আঁকাবাঁকা পথ ধরে দৌড়াচ্ছিলাম। তবে কোথায় কখন যে সেটা হারিয়ে ফেলেছি, টেরও পাইনি। মাঝে মাঝে বিজলী চমকাচ্ছে। বৃষ্টির বেগও বেশ বেড়েছে হঠাৎ করেই। পিচ্ছিল হয়ে আছে চারপাশ। এর মাঝেই কয়েকবার পিছলে পড়েছি। হাত পায়ের চামড়া ছিলে গেছে অনেক জায়গায়। জ্বালা করছে। কিন্তু সেদিকে নজর দেবার মতো অবস্থা নেই, এমনকি কোনো ব্যথাও অনুভব করছি না। পেছনে পায়ের আওয়াজ পাচ্ছি। বেশ কাছাকাছি চলে এসেছে মনে হচ্ছে। কারণ গাছের পাতায় বৃষ্টির আওয়াজ আর অবিরাম বজ্রপাতের মাঝেও ছুটন্ত পায়ের আওয়াজ আর উত্তেজিত ফিসফাস শুনতে পাচ্ছি মনে হলো। কেউ যেন খিলখিল করে হেসে উঠল। একটানা দৌড়িয়ে খুব ক্লান্ত হয়ে গিয়েছি। আর কতক্ষণ ধরা না দিয়ে ছুটতে পারব, বুঝতে পারছি না। একবার ধরা পরলে যে কী হবে, ভাবতেই শিউরে উঠলাম! অজান্তেই ছোটার গতি বেড়ে গেল কিছুটা। বুকের ভেতরে যেন হাতুড়ি পেটাচ্ছে কেউ। আশেপাশে কোথাও বিকট শব্দে গাছের ডাল ভেঙে পড়ল। কড়াৎ করে বাজ পড়ল আবার। কয়েক মুহুর্তের জন্য দিনের আলোর মতো উজ্জ্বল হয়ে গেল চারপাশ। হঠাৎ করেই শিরদাড়া বেয়ে তীব্র ভয়ের ঠান্ডা একটা স্রোত বয়ে গেল। মনে হলো যেন বোধশক্তিহীন কোনো জড় বস্তুতে পরিণত হয়ে গিয়েছি। রাস্তা হঠাৎ করেই শেষ হয়ে গেছে এখানে। জঙ্গল পেছনে ফেলে বেরিয়ে এসেছি খোলা জায়গায়। কয়েক পা সামনেই বিশাল এক খাদ। খাদের গভীরতা বোঝা যায় না। শেষ রক্ষা আর হলো না। যে গতিতে দৌড়াচ্ছিলাম, তাতে করে প্রাণপন চেষ্টা করেও তাল সামলাতে পারলাম না। একদম শেষ মুহুর্তে পা হড়কালো। ততক্ষণে আমি মরিয়া হয়ে চারপাশ হাতড়িয়ে বেড়াচ্ছি যদি কোনো কিছুতে হাতটা আটকায়। বৃথা চেষ্টা। হাতের নখ উপড়ে গেল, কিন্তু তবুও পিছলে যাবার গতি রুখতে পারলাম না। পতন অবধারিত বুঝতে পেরে কেমন যেন ফাঁকা হয়ে গেল ভেতরটা। চিৎকার বেরিয়ে এলো, দুনিয়া কাঁপিয়ে। খাদের অতলে তলিয়ে যাচ্ছি, চারপাশ শূন্য, হাত পা ঝাপটিয়েও ধরার কোনো কিছু পেলাম না। ক্রমশ তলিয়ে যাচ্ছি ...
ঠিক এরকম মুহুর্তে চিৎকার দিয়ে ঘুমটা ভেঙে গেল। হাপরের মত ওঠানামা করছে বুক। সারা গা ঘামে জবজব করছে। খুট করে টেবিল ল্যাম্পটা অন করলাম। বিছানার পাশে রাখা ঘড়িতে দেখি রাত সাড়ে তিনটা গড়িয়ে গেছে। দূরে কোথাও বাজ পড়ার শব্দ হলো। বাইরে বেশ ভালরকম ঝড় হচ্ছে বোঝা যাচ্ছে। বাতাসের কানফাটানো শোঁ শোঁ আওয়াজ শোনা যাচ্ছে। জানালাটা খোলা রেখেই ঘুমিয়ে পড়েছিলাম। বিকট শব্দে বাড়ি খাচ্ছে।
প্রবল পানির পিপাসা পেয়েছে। হাত বাড়িয়ে গ্লাসটা ধরে দেখি খালি। হঠাৎই মনে পড়ল রানু পানি খেয়েছিল। রানুর কথা মনে পড়তে, ঘাড় ঘুরিয়ে মেঝের দিকে তাকাতেই দেখি নিথর পড়ে আছে ও। টেবিল ল্যাম্পের আলোয় রানুর অবয়ব পুরোপুরি ফুটে ওঠে না। তবুও ওর এলোমেলো চুল আর ফর্সা গলার কাছে লাল হয়ে থাকা হাতের ছাপ যেন স্পষ্ট দেখতে পেলাম। হাতটা জ্বালা করতেই তাকিয়ে দেখি রানুর নখের আঁচড়ের দাগ। অনেক ধস্তাধস্তি করতে হয়েছে। এতটুকুন শরীরে যে কোত্থেকে এত শক্তি পেল ও, কে জানে। তবে শেষ মুহুর্তে বোধহয় বুঝতে পেরেছিল। বাধা দেয়নি আর তেমন। বরং তীব্র অবিশ্বাস নিয়ে কেমন অবাক চোখে তাকিয়ে ছিল আমার দিকে। ওর সেই দৃষ্টি এখনো যেন ভেতরে ঘুরপাক পাচ্ছে বেরোবার পথ না পেয়ে, খুঁজে বেড়াচ্ছে বিয়ের সাত বছর পরেও কী এমন ভুলের মাশুল দিতে হলো ওকে।
কাঁপা কাঁপা হাতে সিগারেট ধরালাম একটা। রানুর দিকে অপলক কয়েকটা মুহুর্ত তাকিয়ে থাকলাম। কিছুক্ষণ আগে দেখা দুঃস্বপ্নের কথা মনে পড়ে গেল। উঠে জানালার পাল্লা বন্ধ করে দিলাম। তাতে শব্দের বেগ কিছুটা কমল। যদিও ততক্ষণে ঘরের ভেতর অনেকখানি ভিজে গেছে। সিগারেটটা কেমন বিস্বাদ লাগছে মুখে। কয়েক টান দিয়েই ফেলে দিলাম।
মাথার ভেতর ভোঁতা একটা অনুভূতি নিয়ে ঘুমাতে গেলাম আবার। ঘুম এলো না আর। প্রবল অস্বস্তি আর চাপা যন্ত্রণা অনুভব করলাম। বুঝলাম বাকি রাতটা নির্ঘুম কাটবে। একবার ভাবলাম উঠে পানি খেয়ে আসব কি না, কিন্তু পরক্ষণেই রাজ্যের ক্লান্তি ভর করল শরীরে, মনে হলো–থাক না, কী দরকার!


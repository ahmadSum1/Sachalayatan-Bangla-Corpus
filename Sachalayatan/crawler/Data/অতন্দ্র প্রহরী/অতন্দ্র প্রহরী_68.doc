কথোপকথন



সে রাতের আকাশটাতে চাঁদ ছিলো না, ছিলো না কোন তারা-ও। কালিগোলা অন্ধকার যেন হামাগুড়ি দিয়ে নেমে আসছিলো মাথার উপরে, পুরু এক চাদরের মতো। অনেকদিন বাদে ওর সাথে কথা বলার তৃষ্ণা জাগলো। প্রচন্ড-রকম। হাতড়ে, মনের গভীরে লুকিয়ে থাকা, খুব চেনা, অভিমানী সংখ্যাগুলো সাজিয়ে তুলে, পাঠিয়ে দিলাম ওর উদ্দেশ্যে।
- হ্যালো।
বিস্মৃতির অতলে চাপা পড়া অস্পষ্ট সেই স্বর নিমেষেই ছড়িয়ে পড়লো আমার সমস্ত অস্তিত্ব জুড়ে।
কিছু বলি না আমি। দীর্ঘশ্বাস ছাড়ি ধীরে ধীরে, উত্তাপটুকু মাখিয়ে দেই রিসিভার জুড়ে, যেন ওপাশ থেকে অনুভব করতে পারে ও।
বুঝতে পারে ও।
- হ্যালো! কী, কথা বলবি না?
নিশ্চুপ আমি তখনো। চোখের কোণে জ্বালা করতে থাকে, কোন কারণ ছাড়াই। 
আরো কয়েক মুহুর্তের নীরবতা।
- কথা যদি না-ই বলতে চাস, তাহলে ফোন করিস কেন এভাবে?
নীরবতা ভাঙ্গি না আমি, তারপরও। নৈঃশব্দ্যের জমাট বাঁধা কান্না মিলিয়ে যায় দূর অন্ধকারে। 
কয়েক আলোকবর্ষ পরে, হঠাৎ করেই, বুকের মাঝের হাহাকারটা তীব্র থেকে তীব্রতর হতে থাকে। বুঝতে পারি, আমার শূন্যতা, কিংবা এই ব্যাকুলতা কখনোই জীবন-মৃত্যুর বিভেদরেখার ওপারে, ওর কাছে, পৌঁছুবে না!
--------------
* প্রিয় বান্ধবী, তোকে বলছি, যেখানেই থাকিস, ভালো থাকিস। স্বার্থপরের মতো যাওয়াটা কি খুব বেশি দরকার ছিলো?


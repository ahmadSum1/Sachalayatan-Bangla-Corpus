বিডিআর ছড়া



ভূমিকাটুকুর আগে কৃতজ্ঞতা স্বীকার করি মৃদুল ভাইয়ের প্রতি, নামকরণের জন্য। 
আমি ছড়া লিখি না, লিখতে পারি না। কিন্তু আজকে সচলায়তনে ছড়ার যে ঢল নেমেছে, আমি যার নাম দিয়েছি “ছড়া দিবস”- তাতে খুব ইচ্ছে হলো একটা ছড়া লিখি, ভালো হতেই হবে- এমন তো কোন কথা নাই! তবে এটা বলতে পারি, এরশাদের পর, এই দ্বিতীয়বারের মতো কোন সামরিক ব্যক্তিত্ব ছড়া-কবিতা লিখলেন!  
লেখাটা মাথায় আসলো আজ অফিস থেকে বাসায় ফেরার পথে। গুলশান থেকে রওনা হয়ে, মহাখালী ফ্লাইওভারের কিছুটা আগে বিশাল জ্যামে পড়লাম। একজনের কাছে খবর পেলাম, সেই জ্যামের সূত্রপাত ক্যান্টনমেন্টের রজনীগন্ধা সুপারমার্কেটের কাছে। ওখানে নাকি বিশাল এক সমাবেশ (বা শোকসভা) হচ্ছিলো। কোন এক ‘জনদরদী’ নেতা নাকি মারা গেছেন (বা খুন হয়েছেন), জরুরি অবস্থার কারণে এতদিন চিল্লাপাল্লা করা যায়নি, আজ সেটা মনের সাধ মিটিয়ে মহাসমারোহে পালন করা হলো। মাঝখান থেকে ভোগান্তির শিকার হলাম আমরা, সাধারণ মানুষ। ক্যান্টনমেন্টে ঢোকার রাস্তা বন্ধ দেখে, সেখান থেকে গাড়ি ঘুরিয়ে বিজয় সরণী হয়ে বাসায় পৌঁছাতে সময় লাগলো অন্যান্য দিনের চাইতে দেড় ঘণ্টারও বেশি! মাঝে মাঝে ভীষণ কষ্ট লাগে, সময়ের এই নিদারুন অপচয় দেখে! এ থেকে কী কোন মুক্তিই নাই?

ফ্লাইওভারের গোড়া থেকে
রাস্তাখানা গেছে বেঁকে
চলছে গাড়ি চারটে চাকা
ট্র্যাফিক জ্যামে বেহাল ঢাকা।
জটলা বাঁধায় হাজার গাড়ি
জানটা বেরোয় পৌঁছতে বাড়ি!
খবর আসে, মরসে নেতা
তাই জনগণ পুড়ছে খ্যাতা।
রাস্তাজুড়ে বাঁধা তুলে
ফাটায় গলা ভক্তকূলে
ইচ্ছে করে ওদের পেটাই
গুটিয়ে হাতা- ঝালটা মেটাই!
দেশপ্রেম আর রাজনীতির এ
যোগসূত্রের হিসাব মেলাই
থৈ না পেয়ে মেজাজ চড়ে-
ইচ্ছেমতন গুষ্টি কিলাই!
তবুও মনে ক্ষীণ আশা
হয়তো এদের হবে বোধ
কষ্ট মোদের আর দেবে না,
করবে না আর অবরোধ।


দুঃখবিলাস : সাইজ ডোন্ট ম্যাটার চপিং উড!



উৎসর্গ: মুশফিকা মুমু, পাগলকে যিনি সাঁকো নাড়াতে বলেছিলেন!
________________________________________________________

উচ্চ মাধ্যমিকের ইংরেজি বইয়ে, অথবা অন্য কোথাও, আ মাদার ইন ম্যানভিল গল্পটি পড়ার সুবাদে ‘সাইজ ডোন্ট ম্যাটার চপিং উড’- লাইনটির সাথে হয়ত অনেকেই পরিচিত। মারজোরি কিনান রওলিংস-এর এই কালজয়ী ছোটগল্পটির কথা বললে, অনেকের মনেই সবার আগে চলে আসে বিখ্যাত এই লাইনটি। এর কারণ সাধারণত দু’টো- (এক) এতে জেরী নামের সেই ছোট্ট বালকের অসাধারণ মনের জোর প্রকাশ পায়, (দুই) মনের না, বরং অন্য কিছুর জোর বোঝাতে অনেকেই ব্যবহার করেন লাইনটি- এটা একটু বড়দের ব্যাপার, বুঝতেই পারছেন নিশ্চয়ই!
প্রস্থে ইদানিং অনেকটা বাড়লেও, দৈর্ঘ্যে আমি এখনো বলতে গেলে ছোটখাট একটা মানুষ। বিভিন্ন সময়ে, বিভিন্ন পরিস্থিতিতে, বিভিন্ন প্রসঙ্গে এই বিষয়টার কারণে আমাকে কত যে কথা শুনতে হয়েছে, তার কোন হিসাব নেই। শুধু তাই নয়, মেনে নিতে হয়েছে অনেক নাম আর প্র্যাকটিক্যাল জোকস। তাই এটা নিয়ে যে আমার মনে একদমই কোন দুঃখ নেই, এমনটা জোর গলায় দাবি করব না মোটেও। তবে সত্যি বললে, সচেতনভাবে আমি কখনোই এটা মাথায় রাখি না, আর মজার ছলে হলেও, বরাবরই প্রেরণা পাই রওলিংস-এর ওই লাইনটি থেকে, হোক না ‘আঙ্গুর ফল টক’!
উচ্চতার কারণে প্রথম যে অসুবিধার সম্মুখীন হতে হয় আমাকে, তা হল- আমি ক্যাডেট কলেজে ভর্তি পরীক্ষা দিতে পারিনি। ভর্তি পরীক্ষা দেয়ার যোগ্যতা অর্জন করতে হলে ন্যূনতম যে উচ্চতা থাকতে হয়, যতদূর মনে পড়ে, আমি ছিলাম তার চেয়ে প্রায় ইঞ্চিখানেক ছোট। তাই পরীক্ষা দিলেই মোটামুটি নিশ্চিত চান্স পাব জেনেও, শুধুমাত্র উচ্চতার কারণে পরীক্ষাই দিতে না পারাটা যত না কষ্টের, বেশি আফসোসের।
তবে আমার চেয়ে বোধহয় আমার বাবা’র কষ্ট ছিল বেশি। তিনি আমাকে লম্বা হবার জিন দিতে না পারার দুঃখ হয়ত ভুলতে চাইলেন আমাকে রিং-এ ঝুলিয়ে। কিন্তু বাঁদরের মত ঝোলাঝুলিতে আমার কোনই আগ্রহ ছিল না, ভুলেও ও পথে পা বাড়াইনি তাই। হাল আমলের ‘কমপ্ল্যান’ বা ‘হরলিক্স’-এর বিজ্ঞাপন দেখলেই আমার সেই কথা মনে পড়ে যায়, মনে মনে হাসি, লম্বা হওয়া বুঝি এতই সোজা!
বেশ কয়েক বছর আগে, ফার্মগেটে ‘লম্বা হওয়ার সহজ পদ্ধতি’ বই-টা দেখে, সাথের বন্ধুকে মজা করে বললাম সেটা কিনে আমাকে গিফট করতে। আমি আসলেই লম্বা হতে চাই কি না সেটা সম্পর্কে আমার আগ্রহ ভালভাবে যাচাই করে নিল ও প্রথমে। তারপর ওর মেজো ভাইয়ের সাথে দেখা করতে বলল। ওকে বেশ সিরিয়াস মনে হল। আমিও তাই শুরুতে মজা করলেও, পরে উৎসাহের সাথে ভাবলাম, হয়ত ওর বডি-বিল্ডার মেজো ভাই লম্বা হওয়ার ব্যাপারে কোন টিপস দিবেন আমাকে। কিন্তু তখনই ‘মেজো ভাইয়ের কাছে যায়ো, পিটায়া তোমারে লম্বা বানায়া দিবে’ শুনে মুখ কালো হয়ে গেল আমার, আর ইচ্ছা না থাকলেও, ওর গা-জ্বালানো হাসিটাও সহ্য করতেই হলো।
অস্বীকার করব না- ছোটখাট, আর একই সাথে শান্তশিষ্ট হওয়ার কারণে, স্কুলের শিক্ষকরা, বাবার বন্ধু বা কলিগরা, মায়ের পাড়াত ভাবীরা, দোকানের আঙ্কেলরা, এরকম অনেকের কাছ থেকেই ছোটবেলায় আদর পেয়েছি অনেক। কিন্তু বিব্রতকর অবস্থায় যখন পড়তে হত, তখন কী আর এসব মাথায় থাকে? এরকম এক অভিজ্ঞতার কথা বলি। হাইস্কুলে থাকতে নিয়মিত শিশু প্রতিযোগিতা, মৌসুমি প্রতিযোগিতা, এইসবে অংশ নিতাম। একবার বিতর্ক প্রতিযোগিতায়, জেলা পর্যায়ে আমাদের প্রতিপক্ষ ছিল মেয়েদের একটা দল। আমাদের দলে আমি ছিলাম প্রথম বক্তা। স্বাভাবিকভাবেই কিছুটা নার্ভাস লাগছিল- একে তো ছিলাম সবচেয়ে ছোট (ক্লাস সিক্সে পড়ি তখন), আর তার উপর আবার সেটাই ছিল আমার প্রথম অংশগ্রহণ। বিতর্কের বিষয় ছিল ‘গ্রাম্য জীবন বনাম শহুরে জীবন’- এই টাইপ কিছু একটা। ঘোষণায় নিজের নাম শুনে যেই না ডায়াসের সামনে গেছি, বিশাল এক লজ্জায় পড়ে গেলাম! কারণ ডায়াসের পেছনে দাঁড়ালে আমাকে কেউ দেখতে পাচ্ছিল না। কী করব বুঝে উঠতে পারছিলাম না, একদমই বোকা বোকা লাগছিল নিজেকে। ওদিকে বিচারক আর প্রতিপক্ষ দলে ততক্ষণে হাসির হিড়িক পড়ে গেছে। শেষ পর্যন্ত এক বিচারক আমাকে বললেন ডায়াস ছেড়ে সামনে দাঁড়িয়ে বক্তব্য রাখতে। লজ্জায় তো আমার মাথা কাটা যাবার মত অবস্থা। কোনরকমে পার করলাম সে যাত্রা।
বিতর্ক শেষে বাইরে যখন ফলাফলের জন্য দুই দল আমরা বসে ছিলাম, তখন ওই আপুরা বেশ মজা করছিল আমাকে নিয়ে। হলামই বা খাটো, কিন্তু এই সুবাদে আপুদের সাথে আড্ডা দিয়ে আমার সাথের ভাইয়াদের ভেতর যে হিংসা জাগাতে পেরেছিলাম, তাতেই মনের দুঃখ কিছুটা প্রশমিত হয়েছিল। তবে শেষ হাসি কিন্তু আমিই হেসেছিলাম, কারণ সেই বিতর্কে ওরা জিততে পারেনি।
তবে হাইট কম হবার কারণে সবচেয়ে বড় ধাক্কাটা মনে হয় খেতে হয়েছে কলেজের প্রথম বর্ষে। আমাদের পাঁচজনের একটা গ্রুপ ছিল, এদের মধ্যে দুইজন মেয়ে- যার একজন ছিল অসম্ভব সুন্দরী, সামনাসামনি আমার জীবনে দেখা সেরা সুন্দরীদের একজন। শুধু যে দেখতেই সুন্দর ছিল, তা না, প্রচন্ড স্মার্ট আর পড়াশুনাতেও ভাল ছিল। তবে যেটা বলা দরকার সবার আগে, তা হল- ও ছিল আমার চেয়েও লম্বা। অস্বীকার করব না, খুবই ভাল বন্ধু যেমন ছিলাম আমরা, তেমনি ওর যে কোন কিছুই আমি মুগ্ধ হতাম, (নিয়ন্ত্রণযোগ্য) হালকা দূর্বলতা ছিল তো বটেই। একবার ওকে জিজ্ঞেস করলাম বিয়ের জন্য ওর কেমন ছেলে পছন্দ। ও জবাব দিল, ‘ছেলেকে হতে হবে শান্ত-ভদ্র, পড়াশুনায় ভাল, কথাবার্তা-ব্যবহার ভাল হতে হবে...’ এসব শুনে আমি যেই না আশায় বুক বাঁধলাম, সাথে সাথেই ফাঁটা বেলুনের মত চুপসে যেতে হল ওর পরের কথায়, ‘তবে ছেলেকে অনেক লম্বা হতে হবে, আমার চেয়েও, কমপক্ষে ছয় ফুটের কাছাকাছি তো হতে হবেই। জানো, আমার এক কাজিন ওর চেয়ে খাটো এক ছেলেকে বিয়ে করেছে, এখন ও যত ফ্ল্যাট স্যান্ডেলই পড়ুক না কেন, বরের পাশে কেমন যেন বেমানান লাগে, তাই আমি এই ভুল কখনো করব না।’ মোক্ষম জায়গায় বাঁশটা খেলেও, মুখের হাসিটা ধরে রাখতেই হল, আর মুগ্ধ হয়ে ভাবলাম, ‘আহা, এমন দারুনভাবে বাঁশ আর কেউই মারতে পারে না!’
আমার সেই বাঁশ-খাওয়া ভাগ্য এখনো বদলায়নি। অফিসে এক কলিগ আছে, হাফ রাশান-হাফ চাইনিজ, মহাসুন্দরী, একদম মডেলদের মত লাগে- আর যখন হাঁটে, মনে হয় যেন চারপাশ কাঁপছে। কিন্তু আফসোস, আমার চেয়ে প্রায় আধ-হাত লম্বা তো হবেই। তাই ফেইসবুকে ওর সাথে আমার ছবি দেখে এক বন্ধুর বউ (মানে, গার্লফ্রেন্ড) কমেন্ট করল, ‘আচ্ছা, তুমি এত লম্বা কেন?’ আমি মনের দুঃখ মনে রেখেই বললাম, ‘আমি বেশি লম্বা না, মেয়েটাই বেশি খাটো!’
কথা প্রসঙ্গে সেদিন রায়হান আবীর-কে বলছিলাম ক্যাডেটে আমার ভর্তি পরীক্ষা না দিতে পারার ব্যাপারটা। তখন ও আমাকে যা শোনাল, তাতে আমার আফসোস রীতিমত বেড়ে গেল বহুগুণ। ও বলল, ক্যাডেট কলেজে নাকি এমন অনেক উদাহরণ আছে যে, অনেক কম উচ্চতার ছেলেও শেষ পর্যন্ত বের হওয়ার সময় নাকি ছয় ফুটেরও বেশি লম্বা হয়ে গিয়েছিল; আর কেউ কেউ, যারা এমনিতে বেশ লম্বা ছিল, পরবর্তীতে নাকি বের হওয়ার সময় তারা আরো খাটো হয়ে গিয়েছিল! এই অদ্ভুত ব্যাপারটা কেন বা কিভাবে ঘটল, অথবা ক্যাডেট কলেজেই কেন এমনটা ঘটে, তা আমি বলতে পারব না, এটা রায়হান বা অন্য ক্যাডেটিয়ানরাই ভাল বলতে পারবেন।
তবে ওর কথা শুনে মনে হল, তখন যদি ক্যাডেট কলেজে ভর্তি হতাম, তাহলে এতদিনে হয়ত অনেক লম্বা হয়ে যেতাম। আর সেটা যেহেতু এখন আর সম্ভব না, তাই লম্বা মেয়ে বিয়ে করা ছাড়া আর কোন উপায়ই দেখছি না! আফটার অল, নেক্সট জেনারেশনের প্রতি আমার যে একটা দায়িত্ব আছে সেটা তো আর অস্বীকার করতে পারি না, আমার মত ওদের যেন টক আঙ্গুর না খেতে হয়!


গল্প: ধার



অফিসে ঢুকতেই, অনেকদিন পর, স্কুলজীবনের বন্ধু হাসানের ফোন পেয়ে বেশ অবাকই হলো কবির। অনেক বছর বিরতির পর কথা হয়েছিল একদিন কিছু সময়ের জন্য। সেটাও প্রায় কয়েক মাস আগে। অবাক হলেও কিছুটা ইতস্তত বোধ করে ফোনটা রিসিভ করে কবির। তারচেয়েও ওকে বেশি অবাক করে দিয়ে স্বাভাবিক কিছু কথাবার্তা বলে ফোন রেখে দেয় হাসান। 
হাসান যে খুব ভাল বন্ধু ছিল কবিরের, তা না। আবার খুব খারাপও বলা যাবে না। পারিবারিক অবস্থা খুব একটা ভাল না হওয়ার কারণে ভাল জায়গায় পড়াশুনা করার সুযোগটা হাসান পায়নি। তখনই একটা দূরত্ব তৈরি হয়ে গিয়েছিল। সেটা ঘোচানোর সুযোগ আর পায়নি দুজনের কেউই। অন্য আরেক বন্ধুর কাছ থেকে ফোন নম্বর পেয়ে যোগাযোগ করেছিল ও। 
কিছু কাজ শেষ করতেই ফ্লোরা এসে হাজির। অফিসের অন্যতম সুন্দরী ও এবং যথারীতি সবার মনোযোগের কেন্দ্রবিন্দুতে অবস্থান। খুব অল্পদিনেই দুজনের সখ্যতা গড়ে ওঠায় অনেকের চক্ষুশূলে পরিণত হতেও সময় লাগেনি কবিরের। অবশ্য ব্যাপারটাকে বেশ উপভোগই করে ও, বলা চলে। 
- কবির ভাই, অনেকদিন খাওয়ান না! চলেন আজ বাইরে খাই। আপনি খাওয়াবেন।
- বাহ, আপনি খেতে চেয়েছেন আর আমি খাওয়াবো না, তাই কি হয়! কোথায় খাবেন বলেন!
- আপনি খাওয়াবেন, আপনিই ঠিক করেন না! 
এভাবে কিছুক্ষণ খুনসুটি করার সময় হঠাৎই আবার হাসানের ফোন! উপভোগ্য কথার মধ্যে ফোন আসায় কবির খানিকটা বিরক্ত হয়। শুকনো মুখে 'হ্যালো' বলল। ওপাশ থেকে হাসানের নার্ভাস গলার আওয়াজ পাওয়া যায়। দুএকটা কথার পরই হাজার দুয়েক টাকা ধার চাইল ও। কারণটাও ব্যাখ্যা করা শুরু করল। কিন্তু তাতে খুব একটা কান দিল না কবির। মন তখন যে ওর অন্য জায়গায়!  
দ্রুত চিন্তা করে নিল কবির যে, ধার দিলে কবে নাগাদ টাকা ফেরত পাবে তার নিশ্চয়তা নেই। তাই ওসবে না যাওয়াই ভাল মনে করল ও। নিজের কিছু অসুবিধার কথা বানিয়ে বানিয়ে বলে এড়ানোর চেষ্টা করল। কিন্তু হাসানের কাতর নরম স্বরের বিপরীতে পুরোপুরি না করে দিতে কোথায় যেন বাধল! তাই কয়েক ঘন্টা সময় চেয়ে নিল যে অন্য কোনভাবে ব্যবস্থা করা যায় কিনা সেটা দেখবে ও। 
আবার গল্পে মেতে উঠল ও। লাঞ্চ বাইরে করার কথা পাকা করে ফিরে গেল ফ্লোরা। কবিরও মহানন্দে কাজে ডুব দিল। 
অফিসের কাছাকাছি নতুন একটা রেস্টুরেন্ট খুলেছে। ওখানেই যাবে বলে ঠিক করল ওরা। রেস্টুরেন্টের সাজ-সজ্জা দেখে যা অনুমান করেছিল মেনু দেখে তা পোক্ত হল! সবকিছুর দামই অত্যধিক চড়া! 
খাওয়ার মাঝখানে আবারও হাসানের ফোন এল! প্রথমবার না ধরলেও দ্বিতীয়বার প্রবল অস্বস্তির সাথে ফোন ধরল কবির। তারপর খুব করে দুঃখপ্রকাশ করে জানাল যে টাকার ব্যবস্থা করতে পারেনি! টাকাটা পেলে খুব উপকার হত, এটা বলার সময় চেষ্টা করেও কিছুটা হতাশা গোপন করতে পারল না হাসান। কবিরও বিরক্তি গোপন করে অপারগতা প্রকাশ করল। 
খাওয়া শেষে বিল এল প্রায় আড়াই হাজার টাকার মত। বিল মিটিয়ে ফ্লোরাকে নিয়ে বের হল কবির। বিরক্তি কেটে গিয়ে মুখে আবারও তখন ওর আকর্ণ বিস্তৃত হাসি! 


সচল হওয়ার অনুভূতি



হটমেইল অ্যাড্রেস দিয়ে ফেইসবুকে রেজিস্টার করেছিলাম। তাই প্রতিদিনই অন্তত খান পঁচিশেক বা তারও বেশি মেইল এসে জমা হয় হটমেইলে। সবই প্রায় ফেইসবুক থেকে আসে। "হট অর নট", "ফানওয়াল", "আর ইউ ইন্টারেস্টেড?" জাতীয় মেইল সব। প্রতিদিনই একবার করে চেক করি, তারপরও মাঝে মাঝে দুএকদিন হয়ত মিস হয়ে যায়। সবচেয়ে নিয়মিত অবশ্য অফিসিয়াল মেইল অ্যাকাউন্ট চেক করা হয়, এরপর ইয়াহু! আর হটমেইল।
আজ সকালে হটমেইল অ্যাকাউন্টে ঢুকতেই একটু চমকে উঠলাম। সচল প্রকাশ থেকে একটা মেইল এসেছে দেখলাম। আমার অ্যাকাউন্ট অ্যাক্টিভেট করার ব্যাপারে। ফেইসবুক থেকে আসা মেইলের জঞ্জাল সরিয়ে ওপেন করলাম সচল প্রকাশের মেইলটা। সঙ্গে সঙ্গে রিপ্লাইও করে দিলাম। 
অবশেষে বিকালে এল প্রতীক্ষিত সেই মেইল। কিভাবে অ্যাক্টিভেট করতে হবে সেইসব নিয়মকানুন দিয়ে একটা মেইল, সাথে কিছু লিংক। অফিস শেষ হওয়ার মিনিট দশেক আগে নির্দেশিত লিংক অনুসরণ করে সচল হয়ে গেলাম! 
অনুভূতিটা আসলে ঠিক বোঝানোর মত না। এক বন্ধু বলেছিল যে, "বেশি বেশি লিখবা, তাইলে তাড়াতাড়ি অ্যাক্টিভেট হইতে পারবা"! কিন্তু আমি আমার স্বাভাবিক চেষ্টাই করে গেছি সবসময়। সচলায়তনই আমার প্রথম এবং একমাত্র ব্লগ সাইট। আমি অন্য কোন ব্লগ সাইটে ঢুকিনি কখনো, লেখালেখি তো দূরে থাক। তাই সচল হয়ে খুবই ভালো লাগছিল। এ অনেকটা পছন্দের কোনকিছু আপন করে পাওয়ার মতো অনুভূতি! সত্যিই অসাধারণ! 
যদিও চেক করেছি আজ, মেইলটা এসেছিল পহেলা বৈশাখের ঠিক আগের দিন। আর কাল রাতে পেলাম সচলায়তনের অনুগল্প সংকলন। সূচীপত্রে নিজের নাম দেখেও ঠিক যেন বিশ্বাস হচ্ছিল না। আসলে পুরোপুরি অপ্রত্যাশিত একটা ব্যাপার। লেখালেখিটা ঠিক আমার সাথে যায়না, বিশেষ করে অনুগল্প তো নয়ই। সত্যি কথা বলতে সচলায়তনেই শুরু। 
আমার এমএসএন মেসেঞ্জারের নিকে শখ করে সম্প্রতি লিখেছিলাম, "হোক শুভ সূচনা, শুভ হোক সব শুভ বাসনা"। কথাটা সত্যি করে দেবার জন্য সচলায়তনকে অন্তরের অন্তস্থল থেকে ধন্যবাদ। তারচেয়েও বেশি ধন্যবাদ আমাকে জীবনের সর্বশ্রেষ্ঠ বৈশাখী উপহার দেবার জন্য।
সচলায়তন, তোমার প্রতি আমি কৃতজ্ঞ।


এবং বই (পর্ব - ০১)



সাধারণত যে বিশেষ একটি কারণে আমি আব্বুর প্রতি সীমাহীন কৃতজ্ঞ, তা হলো ছোট্টবেলায় গল্পের বইয়ের সাথে পরিচয় করিয়ে দেওয়া। তাও আবার মাসুদ রানা! জেনেই দিক বা না জেনে, আমি তার কাছে কৃতজ্ঞ এই কারণে যে সেইসময় তিনি আমার হাতে বইগুলো তুলে দিয়েছিলেন। এই একটি দৈব ঘটনা আমার পরবর্তী জীবনে যে কি অপরিসীম তাৎপর্য বহন করেছে তা কেবল আমিই অনুভব করতে পারি। 
তখন আমি ক্লাস ফোর/ফাইভে পড়ি। থাকি পাবনার এক মফস্বল শহরে। আব্বুর পোস্টিং ছিল উল্লাপাড়ায়। কোন একদিন অফিস শেষে ফেরার পথে উল্লাপাড়ার ট্রেন স্টেশনের ছোট্ট এক বুকস্টল থেকে তিনি চারটা মাসুদ রানা কিনে আনেন। তিক্ত অবকাশ-১,২ এবং ব্ল্যাক ম্যাজিক-১,২। রূপকথার বইয়ের বাইরে তখনো পূর্ণাঙ্গ কোন গল্পের বইয়ের সাথে আমার পরিচয় হয়নি। সেই প্রথম। এরপর আর পেছনে তাকাতে হয়নি। মন্ত্রমুগ্ধের মতো পড়েছি আরো অসংখ্য বই। হোক তা সেবার বই বা হুমায়ূন আহমেদের, জহির রায়হানের, রবি ঠাকুরের, রুশ লেখকদের বা অন্য কারো। আব্বুও প্রতি সপ্তাহান্তে কিনে আনতেন বিভিন্ন ধরণের অসংখ্য বই। 
মজার ব্যাপার হলো, পড়াশুনার ব্যাপারে আব্বু এতোই কড়া ছিলেন যে তার সামনে কখনোই গল্পের বই পড়ার সাহস পেতাম না। আমরা দুই ভাইবোনই গল্পের বই পড়তাম লুকিয়ে চুরিয়ে। স্কুলে বা বাসায় পড়ার বইয়ের ভেতরে গুঁজে পড়তাম, কখনো কোমরে প্যান্টের ভেতর গুঁজে বাথরুমে নিয়ে গিয়ে, আবার কখনো স্টোররুমে (দরজাবিহীন, শুধু পর্দা দেয়া একটা ছোট্ট ঘর যেখানে কাপড় রাখার আলনা, বই রাখার র‌্যাক, টুকিটাকি জিনিস রাখা হতো) গিয়ে পড়েছি। বইয়ের কাহিনীর উত্তেজনা আর আব্বুর চোখ ফাঁকি দিয়ে পড়ার উত্তেজনা, দুইয়ে মিলে সে ছিল এক অন্যরকম অনুভূতি যা আর কখনোই পাওয়া সম্ভব না!
আরেকটু বড় হয়ে নিজেই বই কেনা শুরু করলাম। হাইস্কুলে ওঠার পর যাওয়া-আসার রিক্সাভাড়া হিসেবে বাসা থেকে পেতাম চার টাকা। সেই টাকা প্রতিদিন বাঁচাতাম পায়ে হেঁটে যাওয়া-আসা করে। আর প্রতি ঈদের সালামী হিসেবে অল্পকিছু যা পেতাম সেগুলোও খরচ করতাম সব বইয়ের পেছনেই। এই বই কেনা নিয়ে অবশ্য কথা-ও কম শুনতে হয়নি বাসায়, তবুও বই কেনা থেকে তা কখনো বিরত রাখতে পারেনি আমাকে। 
তখন বই কেনাটা খুব একটা সহজসাধ্য ব্যাপার ছিল না। বই কিনতে যেতে হতো পাবনায়। এদিক দিয়েও অবশ্য ভাগ্য সহায়তা করেছে। কারণ পাবনায় আমার খালাতো বোনের বিয়ে হয়েছিল। তার বাসায় বেড়াতে গেলেই কেনা হতো বই। দুটো দোকানের নাম মনে পড়ে যেখান থেকে বই কিনতাম। "ইসলাম ব্রাদার্স" আর "বিকিকিনি মার্ট"। ইসলাম ব্রাদার্স থেকে খুব একটা কিনতাম না অবশ্য, কারণ যতদূর মনে পড়ে ওদের ব্যবহার খুব একটা আন্তরিক মনে হয়নি! অথচ আমি বিকিকিনি মার্টে গেলে কাটাতে পারতাম প্রচুর সময়। “ছোটমানুষ” হয়েও ক্রেতা হিসেবে আমি ওদের কাছ থেকে বেশ গুরুত্ব পেতাম, আদর-ও! এমনটাও হয়েছে যে আমাকে ওই দোকানে রেখে আম্মা আর ওই খালাতো বোন কেনাকাটা করতে গেছে আর আমি একের পর এক বই বাছাই করছি। সাধারণত বিশ/পঁচিশটার কমে কখনোই কিনতাম না। তাই এক পর্যায়ে এমনও হয়েছে, আমি কয়েকমাস বাদেও ওই দোকানে গেলেও দোকানদার ঠিকই আমাকে চিনত আর বেশ আদরের সাথেই বই দেখাত। 
এরপর আমাদের মফস্বলেই একটা দোকান হলো যেখানে সেবার বইগুলো পাওয়া যেত। তাই কষ্ট করে আর পাবনায় যাওয়ার দরকার পড়ত না। হয়ত কিছুদিন দেরি হতো বই হাতে পেতে কিন্তু দেখা গেল লুকিয়ে চুরিয়ে তখন ওখান থেকেই কেনা শুরু করলাম। শুধুই যে সেবার বই, তা না। ততোদিনে নানান রকম বইয়ের রুচি গড়ে উঠেছে। এই বই কিনতে গিয়ে ঝক্কিঝামেলাও কম পোহাতে হয়নি। যে দোকান থেকে কিনতাম সেই দোকানে আবার আব্বুর যাতায়াতও ছিল। কারণ দোকানদার ছিল আমার বোনের স্কুলের এক শিক্ষকের, যার মেয়ে আবার ওর সাথেই পড়ত। মেয়ের মামা দোকানে বসতো, কখনো বা বড় ভাই। কেন মনে নেই, তবে একবার বই কিনে সেই মামাকে বলেছিলাম যেন আব্বুকে না বলে যে আমি ওখান থেকে বই কিনেছি। কারণ আব্বু মাঝে মাঝে ওখান থেকে বই কিনে এনে দিত। আমি আর তাকে জানাতে চাইনি যে আমি নিজেও ওখান থেকে বই কিনি। কিন্তু ওই মামা গাদ্দারি করেছিলেন, বলে দিয়েছিলেন আমার বই কেনার কথা। পরে কি হয়েছিল পুরোপুরি মনে নেই, শুধু মনে আছে ভয়ে কাঁপতে কাঁপতে আমি জবাবদিহির জন্য গিয়েছিলাম আব্বুর কাছে। 
অবশ্য আব্বু বই পড়তে দেয়ার ব্যাপারে কিছুটা উদারই ছিলেন বলা চলে। কারণ শুধু যে বই কিনে দিতেন তাই নয়, বইগুলো রাখার জন্য একটা তিন তাক বিশিষ্ট বুকশেলফও বানিয়ে দিয়েছিলেন তিনি। তার কিনে দেয়া বইগুলো দিয়েই শেলফের তিন তাক ভরে গিয়েছিল। আর আমার কেনা বইগুলো স্থান পেত ওই বইগুলোর পেছনে যাতে করে আব্বুর নজরে না পড়ে! 
সিক্স বা সেভেনে পড়ার সময় আব্বু একবার অফিসের কি এক কাজে ঢাকা গিয়েছিলেন। সেবার তিনি আমার না পড়া সব তিন গোয়েন্দার ভলিউম কিনে এনেছিলেন। সত্যি কিনা জানি না, হয়ত বা আমাকে খুশি করার জন্যই তিনি বলেছিলেন যে তিনি সেবা প্রকাশনীতে গিয়েছিলেন এবং রকিব হাসানের সাথে তার দেখা হয়েছিল! রকিব হাসান নাকি আমার তিন গোয়েন্দা প্রীতি শুনে খুবই খুশি হয়েছিলেন এবং বলেছিলেন পরবর্তীতে আমি কখনো ঢাকা গেলে আমার সাথে তিনি দেখা করবেন এবং গল্প করবেন! আমার আনন্দ তখন দেখে কে! 
(আগামী পর্বে সমাপ্ত) 


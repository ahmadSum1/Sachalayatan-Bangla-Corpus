পাঠকের চোখে সৈয়দ দেলগীরের 'অন্তস্থ পৃথিবী'



আমাদের চারপাশে আমরা যা কিছু দেখি, যা কিছু শুনি, অথবা যা কিছু অনুভব করি, তার ঠিক কতখানি সত্য? কতখানি বাস্তব? আমাদের ইন্দ্রিয় যে সবসময় বাস্তব সত্যটারই প্রতিফলন ঘটায়, জমাট আত্মবিশ্বাসের সাথে এমন দাবি কি আমরা কখনও করতে পারি? দাবি যদি করিও, তার স্বপক্ষে আমাদের আদৌ কি কোনো যুক্তি-প্রমাণ আছে? আর অকাট্য যুক্তি-প্রমাণ যদি থেকেও থাকে, অন্যদের কাছে তা আসলে ঠিক কতখানি গ্রহণযোগ্য? যদি না হয়, সেক্ষেত্রে গ্রহণযোগ্য প্রমাণ করার জন্য, পারস্পরিক সম্পর্কের টানাপোড়েন উপেক্ষা করে আমরা কতখানি অগ্রসর হতে প্রস্তুত আছি? হঠাৎ করে যদি কোনোদিন শুনতে হয় যে, আমরা যা কিছু দেখছি-শুনছি-অনুভব করছি, তার সবই ভ্রান্ত-কুহেলিকা, তাহলে আমাদের মানসিক অবস্থাটা কী হবে? কেমনই বা হবে আমাদের প্রতিক্রিয়া? কাকে বিশ্বাস করব আমরা? নিজেকে, নাকি অনবরত উল্টোটা বিশ্বাস করাতে চেষ্টারত আমাদের চারপাশের মানুষজনকে? আর সবচেয়ে গুরুত্বপূর্ণ যেটা– বিশ্বাস-অবিশ্বাসের দোলাচালে কেমন হবে চেনা সম্পর্কগুলোর গাঁথুনি?

কোনটা সত্য, কোনটা বাস্তব, কিংবা এর বিপরীতটাই বা কোনটা – এমন সব আপেক্ষিকতার উর্দ্ধে গিয়ে উপরের প্রশ্নগুলো ও তার অনুসন্ধান নিয়ে, এবারের বইমেলায় আমাদের সামনে হাজির হয়েছেন সৈয়দ দেলগীর। উন্মোচন করেছেন আমাদের সবার গহীনে লুকিয়ে থাকা এক অদেখা জগত, তাঁর 'অন্তস্থ পৃথিবী' উপন্যাসে, যেখানে নামটাই বলে দেয় অনেক কিছুই। 'সৈয়দ দেলগীর' নামটা অনেকের কাছেই অপরিচিত লাগতে পারে, তবে এই নামের আড়ালে থাকা মানুষটি আমাদের সবারই খুব পরিচিত, মিডিয়ার নিভৃতচারী মেধাবী ব্যক্তিত্ব এবং সচলায়তনের অন্যতম জনপ্রিয় সুলেখক– নজরুল ইসলাম, যার সরল গদ্য ও প্রাণখোলা লেখা বরাবরই মন জুগিয়ে আসছে সচলায়তনের সব পাঠকের।
ম্যাজিক রিয়েলিজম বা জাদু বাস্তবময়তা। নিজের প্রথম উপন্যাসেই বিষয়বস্তু নির্বাচনে বেশ দক্ষতার ছাপ রেখেছেন সৈয়দ দেলগীর। গৎবাঁধা প্রচলিত প্রেমের সমীকরণে কাহিনীকে আবদ্ধ না করে, তিনি বাস্তব জগত ও স্বপ্ন জগতের দুর্দান্ত সহাবস্থান ঘটিয়েছেন পুরোপুরি ভিন্নধারার এই উপন্যাসটিতে। কাহিনী আবর্তিত হয়েছে প্রখ্যাত সমাজসেবী রেজওয়ানা তাহেরকে কেন্দ্র করে। একদিন সকালে ঘুম থেকে উঠে তিনি উপলব্ধি করেন যে, তাঁর চারপাশের অতি পরিচিত পৃথিবীটা হঠাৎ করেই যেন বদলে গেছে আমূল, রঙে-রূপে-গন্ধে হয়ে উঠেছে একদম অবিশ্বাস্যরকম স্বপ্নীল। তিনি মনোমুগ্ধকর সব রঙের আধিক্য দেখতে পান তাঁকে ঘিরে, দেখতে পান শুধুই সৌন্দর্যের প্রাচুর্য। ময়লাভর্তি গাড়ি তাঁর চোখে ধরা দেয় বেলীফুলে পূর্ণ হয়ে। নোংরার মাঝেও তিনি পান ফুলের মিষ্টি গন্ধ। রাস্তায় বেরোলে দেখতে পান না দুর্বিষহ ট্র্যাফিক জ্যাম, শুনতে পান না কর্কশ হর্নের আওয়াজ। তারতম্যহীন তাঁর চিরচেনা সাদাকালো পৃথিবীটা বদলে গিয়ে পলকেই যেন চোখ-ধাঁধানো সব রঙে বর্ণিল হয়ে সেজে ওঠে, কেঁপে ওঠে মিষ্টি সুরের মুর্চ্ছনায়। কিন্তু তিনি যা দেখতে পান, তা আর কেউই দেখে না। তাঁর কথা বিশ্বাস করে না তাঁর অতি আপনজনেরাও। স্বাভাবিকভাবেই প্রশ্নবিদ্ধ হয় তাঁর মানসিক সুস্থতা, তৈরি হতে থাকে নানান দ্বন্দ্ব। এমনকি এই অদ্ভুত পরিবর্তনের ব্যাখ্যা মেলে না নামকরা সব ডাক্তারদের কাছেও।  চোখের সামনে বদলে যেতে থাকে কাছের মানুষগুলো, কিন্তু বদলায় না রেজওয়ানা তাহেরের চারপাশে শ্বাসরূদ্ধকর সব রঙের খেলা।
কাহিনীটা সত্যিই চমৎকার। এতে বেশ নতুনত্ব আছে। শেষটাও খুবই চমকপ্রদ। অধিকাংশ পাঠকই কল্পনা করতে পারবে না এটা। তবে এ কথা বলতেই হবে, কাহিনীর ভিন্নতা বা চমৎকারিত্ব কিছু কিছু জায়গায় বাধাগ্রস্ত হয়েছে চরিত্র রূপায়নের আপেক্ষিক দুর্বলতার কারণে। শুরু থেকেই মনে হয়েছে লেখায় তাড়াহুড়ার ছাপ ছিল সুস্পষ্ট। এটাও মনে হয়েছে যে, লেখক খুব তাড়াতাড়ি কাহিনীর গন্তব্যে পৌঁছুতে চেয়েছেন। এর ফলে চরিত্রগুলোর প্রতি যথাযোগ্য সুবিচার করা হয়নি বলা যেতে পারে। আরো পরিষ্কার করে বললে, অনেক সুযোগ ও সম্ভাবনা থাকা সত্ত্বেও কেন চরিত্রগুলোর গভীরে প্রবেশ করলেন না, লেখকের বিরূদ্ধে এই অভিযোগ করার অবকাশ রয়েই যায়। স্বাভাবিকভাবেই একদম শুরু থেকেই রেজওয়ানা তাহেরের চারপাশের পৃথিবীটা বদলে যাওয়ার কথাই বলা হয়েছে খুব জোর দিয়ে। আর এই প্রবাহে, জাফর-জ্যোতি-জুঁই-মিথিলা – এই চরিত্রগুলোর সাথে লেখক একদমই সাদামাটাভাবে আমাদের পরিচয় করিয়ে দেন। এমনকি সবাই একই পরিবারের সদস্য হওয়া সত্ত্বেও, শুরুর দিকে, রেজওয়ানা তাহেরের সাথে এদের সম্পর্কের পরিধি পরিমাপ না করতে পারার দরুন মনোযোগের একাংশ ব্যাহত হয় বেশ ভালভাবেই।
কাহিনী সম্পর্কে আগেই বলা হয়েছে, তবে আরেকটা ব্যাপার যোগ করা যেতে পারে তার সাথে, যেটা হলো– গতিময়তা, যার ইতিবাচক-নেতিবাচক দুটো দিকই চোখে পড়েছে। সৈয়দ দেলগীরের জীবন্ত গদ্যের সুবাদে পড়তে গিয়ে কখনও একঘেয়েমিতে ভুগতে হয় না সত্যি। আগাগোড়াই চমৎকার লেগেছে পড়তে। বিশেষ করে 'জ্যোতির বাঘ হয়ে যেতে ইচ্ছা করা'র ব্যাপারটা খুবই দারুন লেগেছে। তবে সেইসঙ্গে এটাও বলা যেতে পারে– এক ঘটনা থেকে পরবর্তী ঘটনায় বেশ দ্রুততার সাথে লাফ দিয়ে যাওয়া হয়েছে। এর ফলে সংলাপের বাইরে কাহিনী ডালপালা মেলার যথেষ্ট সুযোগ পায়নি। প্রাসঙ্গিক আরো বর্ণনা জুড়ে দিলে বা ঘটনার আরেকটু গভীরে ডুব দিলে, কাহিনী আরো পূর্ণতা পেত বলা যেতে পারে।
সৈয়দ দেলগীরের লেখার ঢং বরাবরই আকর্ষণীয়, ঈর্ষাজাগানিয়া। এর বাত্যয় ঘটেনি এখানেও। উপন্যাসটি আগাগোড়া সহজ ভাষায় লেখা। তবে অল্প কিছু জায়গায় বেশ নাটুকেপনা চোখে পড়েছে, ঘটনাবিন্যাসে ও সংলাপে। বেশ কিছু শব্দচয়ন তুলনামূলক দুর্বল লেগেছে। লেখায় ডটের (...) ব্যবহার বেশ চোখে পড়ার মতো। চোখে পড়েছে অসংখ্য বানান প্রমাদও। আশা করব, পরবর্তী মুদ্রনে এই প্রমাদগুলো ঠিক করা হবে। আরেকটি বিষয় বিশেষভাবে বলতে চাই, কেউ হাসলেই 'হা হা হা হা' না লিখে কিছু জায়গায় বর্ণনার ছলে লিখলে, পুনরাবৃত্তিটা তেমন চোখে পড়ত না। আর উপন্যাসের কলেবর বেশ ছোট বলেই হয়ত 'আহ্‌', 'উফ্‌'-এর পুনরাবৃত্তিও চোখে পড়েছে বেশ। এসব ক্ষেত্রে চরিত্রগুলোর অনুভূতির একদম আক্ষরিক প্রকাশ ঘটানো হয়েছে বলে মনে হয়েছে।
সবকিছুর পরেও এ কথা না বললেই নয়– পুরো লেখাটাই আবেশিত হয়েছে অদ্ভুত এক জাদুবাস্তবময়তায়, যা মোহাবিষ্ট পাঠককে কখনও উৎকন্ঠায় ভোগাবে, কখনও তার কল্পনাকে নাড়া দেবে, দৃষ্টিভঙ্গীর পার্থক্য শেখাবে, হয়ত বা কখনও তাকে ভাবতে বাধ্য করবে তার চেনা জগত সম্পর্কে। আপেক্ষিকতার নিক্তিতে লেখক বাস্তবতা ও স্বপ্নময়তাকে মেপেছেন, এবং একই সাথে ভারসাম্যও রক্ষা করেছেন বেশ দক্ষতার সাথেই। আর এর কৃতিত্ব অবশ্যই তাঁর পাওনা, পুরোটাই।
তবে খুবই সংক্ষেপে পাঠ অনুভূতির কথা বলতে বললে বলব, খুবই আগ্রহের সাথে বইটা পড়েছি, উপভোগ করেছি এর কাহিনী বৈচিত্র্য, ঘটনাবিন্যাস এবং উপেক্ষণীয় সামান্য অতৃপ্তির কথা বাদ দিলে এটা যে আদ্যোপান্ত এক জমজমাট উপন্যাস, এ নিয়ে দ্বিমত পোষণ করার কোনো অবকাশ নেই। সবাইকেই বইটি 'শুদ্ধস্বর' থেকে সংগ্রহ করে পড়তে অনুরোধ করব।
বইটির প্রচ্ছদ নিঃসন্দেহে চোখে পড়ার মতো। আসাদ আব্দুল্লাহর আলোকচিত্রে প্রচ্ছদের কাজ করেছেন লেখক নিজেই। চমৎকার মনকাড়া প্রচ্ছদের পাশাপাশি বইয়ের বাঁধাই, মুদ্রন ও অভ্যন্তরীন সজ্জা, সবকিছুই অত্যন্ত আকর্ষণীয়– যা অনেক বইয়ের ভিড়েও এই বইটিকে আলাদা একটা মাত্রা দিয়েছে বলা যেতে পারে। বইটির মূল্যের ব্যাপারে লেখক/প্রকাশকের দৃষ্টি আকর্ষণ করতে চাই। বইয়ের ভেতরে ও উল্টো পিঠে দু'রকম মূল্য লেখা আছে, যা বিভ্রান্তির সৃষ্টি করতে পারে। ইতিমধ্যেই বইটি বেশ পাঠকপ্রিয়তা পেয়েছে বলে জানা গেছে। আগামীতে এটি আরো জনপ্রিয়তা পাবে আশা করি, এবং সৈয়দ দেলগীরের কাছে প্রত্যাশা থাকবে এখন থেকে তিনি নিয়মিত আমাদের এরকম ব্যতিক্রমধর্মী ও চমৎকার সব লেখা উপহার দিবেন।

ছবি সূত্রঃ লেখকের অনুমতিক্রমে তাঁর কাছ থেকে সংগ্রহ করা হয়েছে।
 

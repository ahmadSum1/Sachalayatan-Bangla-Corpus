সচল হওয়া সহজ না...



তখন বুয়েটের শেষবর্ষের পরীক্ষা চলছে। আমার রুমমেটের এক বন্ধু আছে রোকন, আমাদেরই ব্যাচমেট। পরীক্ষা উপলক্ষ্যে মাঝে মধ্যে আমাদের রুমে আসে। কথা হচ্ছিল ব্লগিং নিয়ে। কোন এক ব্লগারকে নিয়ে কথা উঠতেই আমি বললাম, উনি তো এখন সচলায়তনে লিখেন। রোকন বললো, হুম...সচলায়তনে তো শুধু ভালো ভালো লেখকরা লিখে...ওইখানে আউল-ফাউল ব্লগাররা চান্স পায় না। আমি বত্রিশটা দাঁত যথাসম্ভব বের করে উত্তর দিলাম , আমিও সচলায়তনেই লেখি...। রোকন চোখ কপালে তুললো। আহারে! বাড়ির পাশে আরশি নগর... 
মাঝে মধ্যে পরিচিতরা ইয়াহু মেসেঞ্জারে টোকা দেয়, দোস্ত সচলে রেজিস্টেশন করলাম। কিন্তু ওরা তো একটিভ করে না। দুই’তিনটা লেখা দিলাম, একটাও তো প্রকাশ করে না...। আমি যথাসম্ভব গম্ভীর হয়ে বলি, বুঝলি সচল হওয়া এতো চাট্টিখানি ব্যাপার না...ভালো ভালো লেখা লিখতে হবে...বেশি বেশি লিখতে হবে...
তখন আমাদের প্রযুক্তি বানাবার চিন্তা মাথায় এসেছে। প্রতি রাতে বিভিন্ন আইডিয়া নিয়ে আমি, শামীম ভাই আর মানচুমাহারা ইয়াহুতে কনফারেন্স করি। বিভিন্ন কারনে কাজের অগ্রগতিতে দেখে আমি যথারীতি কিছুটা হতাশ। শামীম ভাই বলেন, বুঝলা... নতুন একটা ব্লগ সাইট হইছে...নাম সচলায়তন...কাল থেকে চালু হচ্ছে। ওরা কিন্তু কাজ এক বছর আগে শুরু করছে। আর তুমি মিয়া এক মাসেই কেমন  আশা হারাইয়া ফেলছো। শামীম ভাই লিঙ্ক দেন...সচলায়তন ঘুরেফিরে দেখি। সাধামাঠা ইন্টেরফেস দেখে ভালো লেগে যায়। তাড়াতাড়ি একাউন্ট খুলি। আজকাল পছন্দের নিক পাওয়া সহজ ব্যাপার না। ডোমেইন পার্কিংয়ের মতো অনেকেই নিক পার্ক করে রাখে। নিবন্ধনের পর বার বার লগইনের চেষ্টা করি, কিন্তু লগইন করতে পারি না, দেখায় একাউন্ট সক্রিয় হয়নি। তারপর ২৪ ঘন্টা পর একাউন্ট সক্রিয় হয়... সচল হই। মা-কে নিয়ে লেখা নিজের সবচেয়ে পছন্দের কবিতাটি দিয়ে সচলায়তনে যাত্রা শুরু করি।   
সত্যি কথা বলতে কি, এখন অতিথি লেখকদের সচল হবার প্রয়াস দেখে মুগ্ধ হই। ভালো কিছু লেখার এই প্রচেষ্টাটুকু দেখে শ্রদ্ধায় মাথা অবনত করতে ইচ্ছে হয়। অন্তত আমি বুকে হাত দিয়ে বলতে পারি, আমার পক্ষে এভাবে সচল হওয়া হয়তো কখনও সম্ভব হতো না। যারা সচল হবার অপেক্ষায় আছেন তাদের জন্য আন্তরিক শুভকামনা...আর সচলীয় পরামর্শ-সচল হওয়া এতো চাট্টিখানি ব্যাপার না...ভালো ভালো লেখা লিখতে হবে...বেশি বেশি লিখতে হবে... 
----------------------------------------------------------
মডারেটরদের প্রতি অনুরোধ সচল হওয়ার ব্যাপারটি আরেকটু সহজ করুন। অনেক সময় ব্যাপারটা কেমন নির্মম মনে হয়। অনেকেই আছেন যারা ১৫/২০ টি লেখা দিয়েও সচল হতে পারছেন না। রেনেট ভাই প্রায় ১৮ টির মতো লেখা দিয়ে সচল হয়েছেন। অনেক সময় অতিথিদের লেখা জমা দেবার পর তা প্রকাশ করতেও অনেক দেরি হয়। আমার মনে হয় অন্তত ৯/১০ টি নিয়মিত এবং ভালো লেখার পর অতিথিদের সচল করা উচিত। আর সচল হবার পর অতিথি হিসেবে লেখাগুলো নিজের নিকে ফিরিয়ে আনলে ভালো হয় [অবশ্য দ্রুপালে এমন অপশন আছে কিনা কে জানে।]। রেনেট ভাইয়ের ব্লগ দেখে মনে হলো এখনও তার আগের লেখাগুলো অতিথি হিসেবেই রয়ে গেছে।  


কোন পথে আমাদের সংবাদপত্র?



১.
ইয়াবা গত কদিনের গণমাধ্যমের গরম সংবাদের একটি। ইয়াবার ভয়ংকর জাল সম্পর্কে সমগ্র দেশবাসীকে সচেতন করার ক্ষেত্রে তাদের এ ধরনের সংবাদ প্রকাশ অবশ্যই প্রশংসার দাবি রাখে। কিন্তু কদিন ধরেই লক্ষ্য করছি ইয়াবা ইস্যুকে পেছনে ফেলে দিয়েছে ইয়াবা সুন্দরী নিকিতা (ইয়াবা সুন্দরী বিশেষনটাই গণমাধ্যমগুলো বেশি ব্যবহার করছে)-এর ত্বক। কোন কোন পত্রিকা দেখলাম রূপচর্চার অভাবে নিকিতার ত্বক নষ্ট হবে কিনা সেটা নিয়ে নিউজ ছাপছে। এসব সংবাদ দেশের গুরুত্বপূর্ণ সংবাদের পরপরই স্থান পাচ্ছে। কয়েকটি রিপোর্টে আবার কয়েকজন চর্ম ও যৌন বিশেষজ্ঞের মতামতও আছে! নিকিতা কোথায় স্কিন পরিবর্তন করলে টাকা একটু কম লাগতো সে সম্পর্কেও তথ্য আছে। 
২.
সিধুলাই স্বনির্ভর প্রকল্প টি গত বেশ কিছুদিন ধরে আলোড়ন তুলেছিল। গত কয়েক মাস ধরেই কম্পিউটার জগত এই সংস্থাটির কর্মকান্ডের বিরুদ্ধে নিয়মিত প্রতিবেদন প্রকাশ করছিলো। যাই হোক কয়েক সপ্তাহ আগে প্রথম আলো’ র প্রথম পাতায় এ সম্পর্কে ইতিবাচক প্রতিবেদন দেখলাম। একই দিনে ডেইলি স্টারে ছাপা হলো সিধুলাই সম্পর্কে নেতিবাচক সংবাদ! 
যাই হোক এরপর এ সম্পর্কে যা শুনলাম তা মোটেও ভালো লাগলো না। যা এখানে বলা উচিত হবে না।
৩.
বিডি নিউজের টেকনোলজি পাতায় নিয়মিত যাই। অপ্রোজনীয় ফ্লাশ এনিমেশন দিয়ে ভরা ওই পাতাটা আসতে সময় লাগে। তবু যাই...। গত সপ্তাহের মেইন বোর্ডে(প্রচ্ছদ) দেখলাম মোস্তফা জব্বারের কলাম...তার বিখ্যাত বিজয় সফটওয়্যারের প্যাটেন্ট সম্পর্কিত। পাইরেসি আর কপিরাইটের ভঙ্গের বিরুদ্ধ বিডি নিউজের সচেতনতা দেখে মুগ্ধ হলাম। কিন্তু আজ দেখলাম এ সপ্তাহের প্রচ্ছদ রচনা ‘বিনি পয়সার জনপ্রিয় ২০ ডাউনলোড সাইট’। এই প্রচ্ছদ রচনায় স্থান পেয়েছে অবৈধ ডাউনলোড লিঙ্ক সম্বলিত কিছু ওয়েব সাইটের (পোলাপাইন, দরিদ্র, মূর্ছনা...) রিভিউ! হায়রে একই অঙ্গে কত রূপ! দেশের একমাত্র অনলাইন দৈনিকের যদি এ অবস্থা হয়...
কিছুদিন ধরে একটি কথা বার বার মনে হচ্ছে । বাজারে কাটতি বাড়ানোর চেষ্টায় সংবাদপত্রগুলোর মাথা যেন আউলা হয়ে যাচ্ছে প্রতিনিয়ত। কোন কোন ক্ষেত্রে বস্তুনিষ্ঠতাও বজায় থাকছে না কোনক্রমেই। আমাদের দেশের সংবাদপত্রগুলো কোন পথে যাচ্ছে? 


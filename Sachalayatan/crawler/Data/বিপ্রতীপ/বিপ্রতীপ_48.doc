বাঙ্গালী জাতি কি ‘পোঁতাইয়া’ গেছে?



সচল নজরুল ইসলামের আজকের এই দিনে, জননী তোমায় পড়ে মনে লেখাটিতে একটি মন্তব্য করেছিঃ লেখাটা পড়ে শিহরিত হলাম...শেষটায় হতাশ...আসলে আমাদের মতো এসব অধমদের দিয়ে কিচ্ছু হবে না... । সেই মন্তব্যের সন্ন্যাসী একটি উত্তর দিয়েছেন, ‍‍‍‍‍‍‍‍‍‍‍‍‍‍‍‍‍‍‍বাঙালি জাতি কি এতোটাই "পোঁতাইয়া" গেছে? হতাশ লাগলো আপনার লেখার শেষাংশ পড়ে। তবু আশায় বুক বাঁধতে ইচ্ছে করে যে...
সন্ন্যাসীর এই কথাগুলোর পরিপ্রেক্ষিতেই এই ব্লগটা লেখা। প্রথমেই একটি কথা বলে নেয়া প্রয়োজন, আমি হয়তো একটু বেশি হতাশাবাদী। অল্পতেই হাল ছেড়ে দিতে ইচ্ছে হয় যেকোন কাজে, অন্যভাবে বললে খুব সহজেই পোঁতাইয়া যাই। যাই হোক, আমার ব্যাক্তিগত অবস্থান বা ধ্যান ধারনা সমগ্র বাঙ্গালী জাতির প্রতিচ্ছবি নয় কোনমতেই। তবু  সন্নাসীর ধ্যান ধারনাকে পূর্ণ শ্রদ্ধা জানিয়ে কিছু কথা বলতে চাই... 
আজ থেকে কদিন আগেও যুদ্ধাপরাধীদের বিচার নিয়ে যতোটা লাফালাফি হয়েছে তার কি অবস্থা? মিডিয়া, পত্রিকা কিংবা ব্লগে  যুদ্ধাপরাধীদের বিচারের দাবীতে যে ঝড় উঠেছিল তা এখন নিভে এসেছে কেন? কেন অনলাইন পিটিশনে স্বাক্ষরের পরিমান (যদিও এসবের কোন মূল্য আছে কিনা কে জানে) গত কয়েক মাসে ১০-১৫ টাও বাড়ে না? 
 বুয়েটে আসার আগে কোন আন্দোলন দেখা বা তাতে সম্পৃক্ত হবার সুযোগ আমার হয়নি। খুব কাছ থেকে দেখা একটা আন্দোলনের কথাই বলি। একবার বুয়েটের প্রাক্তন ভিসি একদিনের পূজার ছূটি দিয়ে বলেছিলেন, ২০% ছাত্রের জন্য বুয়েট এক সপ্তাহ বন্ধ থাকবে না।  আন্দোলনরত দুই ছাত্রকে গ্রেফতারের প্রতিবাদে উপাচার্যের বুয়েটের সুবোধ বালকেরা তার প্রতি জুতা ছুড়ে মারা ছাড়াও লাগাতার ধর্মঘট ডাকে। আন্দোলনে বাঁধা দেয়ায় তৎকালীন ক্ষমতাসীন ছাত্রদলের কর্মীরাও সাধারন ছাত্রদের হাতে চরম মার খায়। পাশের রুমের ভারী গ্লাসের চশমা পড়া যে ছেলেটি বই থেকে মুখ তুলে না সেও চেয়ারের পা ভেঙ্গে ঘৃনায় ছাত্রদল কর্মী পিটায়। অবিশ্বাস্যভাবে পরদিনই আন্দোলন থেমে যায়।  উপাচার্য তার এই সাম্প্রদায়িক মন্তব্যের জন্য ক্ষমা না চাইলেও পরদিন থেকে সেই সুবোধ বালকগুলো আবার সুবোধ হয়ে সকাল আটটা থেকে ক্লাসে যায়, ক্লাসটেস্ট দেয়... 
সন্ন্যাসী মতো আমারও আশায় বুক বাঁধতে ইচ্ছে করে। তবে এসব ঘটনা আমাকে হতাশ করে। আমাদের সব সাময়িক উন্মাদনাগুলো চোখের সামনে হতাশার সাগরে গিয়ে মেশে...
আমি আগের ব্লগেও এই সাময়িক উন্মাদনা নিয়ে এমন কথা বলেছি... এখনও  নজরুল ইসলামের আজকের এই দিনে, জননী তোমায় পড়ে মনে  লেখাটি থেকে  কিছু কথা তুলে ধরি... আমরা অযোগ্য সন্তানেরা চোখের সামনে রাজাকারদের আস্ফালন দেখি... দেখি আর ল্যাপটপে বইসা হাতি ঘোড়া মারি... তার আগে নিজের নিরাপদ আবাস আর স্ত্রী সন্তানের নিরাপত্তা নিশ্চিত করি... 
আমি জানি অন্তত আমি এই ল্যাপটপে বসে হাতি ঘোড়া মারা ছাড়া আর কিছু হয়তো করতে পারবো না...এর বাইরে এই আমি কিইবা করতে পারি...কারন, আমি যে পোঁতাইয়া গেছি...একজন পোঁতাইয়া যাওয়া মানুষের হতাশ হওয়া ছাড়া আর কিইবা করার আছে?   


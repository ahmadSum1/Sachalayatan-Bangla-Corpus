এক অভিমানী পথিকের জন্য...



উৎসর্গঃ অধ্যাপক হুমায়ুন আজাদ
অন্য পথে হেঁটেছিলে তুমি সব সময়,
যে পথে ছিলো পথিকের বড্ড অভাব,
অভিমানে যে পথের বুকে ঘাস জন্মেছিল একটু একটু করে।
অলৌকিক ইষ্টিমারে চেপে
ঘুরে বেড়িয়েছিলে তুমি
এই ছাপান্ন হাজার বর্গমাইল জুড়ে।
তুমি নষ্ট করতে চেয়েছিলে
জেগে উঠা এক
বিষাক্ত অপ-পাকিস্থানের ভ্রুণ,
লাল নীল দ্বীপাবলী জ্বেলে
আলো ছড়াতে চেয়েছিলে
এই ছাপান্ন হাজার বর্গমাইলের আনাচে কানাচে।
মানুষ হিশেবে এই ছিল তোমার অপরাধ সমূহ...।
এরই শাস্তি হিসেবে সে বার
বইমেলায় প্রতিটি বইয়ের প্রচ্ছদে
তোমায় রক্তাক্ত করেছিলো ওরা,
তাই বুঝি অভিমানে এ পথকে একা ফেলে চলে গেছো একদিন।
তুমি অভিমান করো না পথিক,
এই পথের দু'পাশের প্রতিটি ঘাসফুল তোমায় মনে রেখেছে ।
তোমার অভাবে
এ পথের বুকেও আজ আবার ঘাস জন্মেছে,
ল্যাম্পপোষ্টগুলো বার বার ডুকরে কেঁদে উঠছে।
তোমার রক্তের গন্ধ মাখা বইয়ের পাতায়
মন বসে না আর।
তোমার অবর্তমানে
সেই বিষাক্ত ভ্রুণটাও একটু একটু করে বেড়ে উঠেছে,
তবু তুমি অভিমানে মুখ ফিরিয়ে নিও না।
তোমায় কথা দিলাম আজ,
মাতৃ জঠর থেকে
এই ভ্রুণটার গর্ভপাত ঘটাবো আমরা,
একটি অপ-পাকিস্থান জন্ম নেয়ার আগেই।
একদিন ওদের বিচার হবে
এই ল্যাম্পপোষ্টের নিচে,
নিয়ন আলোয় নয়,
লাল নীল দ্বীপাবলী জ্বেলে।
আবার সেদিন
বইয়ের পাতায় মুখ ডুবিয়ে
বাঙলাদেশের গল্প পড়বো আমরা।
আবার সেদিন
নতুন বইয়ের প্রতিটি পাতার গন্ধ বুক ভরে নেব,
যেখানে থাকবে না তোমার রক্তের গন্ধ।
তোমার পদচিহ্ন দেখে আবার আমরা হাঁটবো সেই পথে,
যে পথে আজ আবার ঘাস জন্মেছে পথিকের অভাবে...।


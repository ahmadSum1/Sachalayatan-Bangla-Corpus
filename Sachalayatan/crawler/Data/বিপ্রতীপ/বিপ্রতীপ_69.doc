জাল...



কদিন ধরে বেশ গরম পড়েছে। রুমে জিনিস পত্রের গাদাগাদি, শ্বাস ফেলার জায়গা নেই...। তবু কেন যেন ভালোই লাগে এখানের সবকিছু...। খাঁ খাঁ দুপুর ... বাইরে পোড়া রোদ্দুর। বিছানায় শুয়ে আছি। মাথার উপরে একটা মাকড়সা জাল বুনে যাচ্ছে...। ঘুম আসছে না ...অন্য কোন কাজ করতেও ইচ্ছে করছে না। বরং মাকড়সার সাথে একটু গল্প করি।মাকড়সাকে ডাক দিলাম...
-মাকড়সা...
মাকড়সা জাল বোনা বাদ দিয়ে ফিরে তাকালো। মনে হয় একটু না বেশ অবাক হলো ... চোখ পিটপিট করে উত্তর দিল
-কি?
-কেমন আছো?
-হুম... বেশি ভালো না...
-কেন?
ছোট্ট একটা দীর্ঘশ্বাস ফেলে মাকড়সা ...
-আজকাল জাল বোনা কঠিন হয়ে যাচ্ছে... সেদিন আবার তোমাদের মুরালিদা ঘর পরিষ্কারের সময় আমার এতোদিনের জালটা নষ্ট করে দিয়ে গেছে...
-হুম...ঠিক বলেছো, আজকাল ঠিকমতো জাল বোনা যাচ্ছে না...সবকিছু কেমন হয়ে যাচ্ছে যেন... আজকাল আমারও আর জাল বুনতে ইচ্ছে করে না। এক নিমিষে জালগুলো ছিঁড়ে যায় এখানে ওখানে ...
মাকড়সা এবার গম্ভীর ভঙ্গিতে মাথা নাড়ে...অনেকটা দার্শনিকের মতো। আমি চুপ করে থাকি। একটু পরে মাকড়সা উত্তর দেয়...
- সত্যি কথা কি জানো...জাল না বুনে মানুষ থাকতে পারে না...
- হুম... কিন্তু, তুমি এতো কিছু কিভাবে জানো?
মাকড়সা মুচকি হাসে
-বয়স তো আর কম হলো না...
মাকড়সার কথা বলার ভঙ্গিতে আমিও না হেসে পারি না...
-আজ আমিও নতুন করে জাল বুনতে শুরু করবো...নতুন জাল...
মাকড়সার এবার মনে হলো একটু ব্যস্ততা বেড়ে গেছে...।মুখ যথাসম্ভব গম্ভীর করে বললো ...
-তোমার সাথে কথা বলে অনেক সময় নষ্ট করে ফেলেছি...এখনও অনেক কাজ বাকী...
-আচ্ছা,ঠিক আছে যাও...
মাকড়সা মুখ ফিরিয়ে গভীর মনযোগে জাল বুনে যায়...
আমি অপেক্ষায় থাকি।হয়তো একটু পরেই চোখের সামনে লাল নীল সুতোগুলো জট পাকাতে শুরু করবে ক্রমাগত... একটি জালের অপেক্ষায়... 


কিছু খবর আলো দেখায়…



অনেকেই হয়তো খবরটি বিভিন্ন ওয়েব সাইট এবং পত্রিকায় ইতোমধ্যে পড়ে ফেলেছেন বিভিন্ন জায়গায়। তবুও দিলাম...। কারন, প্রতিদিনের কুৎসিত সব সংবাদের ভীড়ে এরকম কিছু ভালো খবর বার বার শুনতে ভালো লাগে।
---------------------------------

আন্তর্জাতিক রোবকন প্রতিযোগিতায় ধারাবাহিক সাফল্যের পর বাংলাদেশেও রোবটিক্স চর্চা শুরু হয়েছে। এরই ধারাবাহিকতায় এবার বাংলাদেশী ছাত্র ফিরোজ আহমেদ সিদ্দিকী মানবসদৃশ রোবট তৈরি করে সারা বিশ্বে হৈ চৈ ফেলে দিয়েছেন। এতোটা আলোচিত হবার পেছনে সবচেয়ে বড় কারন হচ্ছে, এই রোবটটি তৈরি করা হয়েছে ফেলে দেয়া সম্পূর্ণ বাতিল সব যন্ত্রাংশ থেকে। IRobo নামের  এই রোবটটি মেঝে পরিষ্কার, কোন বস্তুকে মাটি থেকে তোলা সহ গৃহস্থালীর বিভিন্ন কাজ করতে সক্ষম। এই রোবটটিকে মৌখিক নির্দেশ বা ভয়েস কমান্ডের মাধ্যমে কাজ করিয়ে নেয়া যাবে। এছাড়া এটি বিপদজনক পরিবেশেও কাজ করতে সক্ষম। 
এই রোবটটির আরেকটি বিশেষত্ব হচ্ছে, বিশ্বে আর কোথাও এর চেয়ে কম মূল্য মানবসদৃশ রোবট তৈরি করা সম্ভব হয়নি। ইতোমধ্যে অষ্ট্রেলিয়ার একটি সফটওয়্যার নির্মাতা প্রতিষ্ঠান এই রোবটটিকে বানিজ্যিকভাবে বাজারজাত করার ব্যাপারে আগ্রহ জানিয়েছে। সব ঠিকঠাক থাকলে প্রায় এক হাজার মার্কিন ডলারের চেয়েও কম মূল্যে এই রোবটটি বাজারজাত করা সম্ভব হবে। আর সেদিন হয়তো জাপানের গর্ব অ্যাসিমোর সাথে পাল্লা দেবে ফিরোজের IRobo
উল্লেখ্য, চট্টগ্রামের ইন্টারন্যাশনাল ইসলামিক ইউনিভার্সিটির তরুন শিক্ষার্থী ফিরোজ প্রায় দুই বছর ধরে রোবটিক্স নিয়ে গবেষনা করছেন। এখন তিনি শেষ বর্ষের ছাত্র। 
[লেখাটি আগে আমাদের প্রযুক্তি ফোরামে প্রকাশিত]


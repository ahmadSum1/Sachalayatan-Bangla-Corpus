মুক্ত | ওপেন সোর্স বিষয়ক বাংলা ই-পত্রিকা




মুক্ত ওপেন সোর্স জগতের খবরাখবর নিয়ে প্রকাশিত বাংলা অনলাইন পত্রিকা। এতে রয়েছে লিনাক্স ও ওপেনসোর্স সম্পর্কিত সাম্প্রতিক খবরাখবর, প্রতিবেদন, সফটওয়্যার রিভিউ, টিউটোরিয়াল ইত্যাদি বিভাগ।  ইন্টারনেটে ওপেন সোর্স নিয়ে বিভিন্ন  ভাষায় অনলাইন পত্রিকা থাকলেও বাংলা ভাষায় এমন কোন অনলাইন পত্রিকা ছিল না। সেই অভাব পূরণের স্বপ্ন নিয়েই মুক্ত-এর যাত্রা শুরু।   
ওপেন সোর্সের মানে হলো কম্পিউটারের বিভিন্ন সফটওয়্যারের সোর্স কোড বা সাংকেতিক ভাষা যা বিনামূল্যে বিতরণ করা হয়। হাজার টাকার বানিজ্যিক সফটওয়্যারের বিপরীতে বেশির ওপেন সফটওয়্যার আপনি ব্যবহার করতে পারবেন একদম বিনামূল্যে। আর একটি উন্নয়নশীল দেশের সর্বস্তরের মানুষের কাছে কম্পিউটার প্রযুক্তির সুবিধা পৌছে দিতে চাইলে ওপেন সোর্সের কোন বিকল্প নেই। ওপেনসোর্সের জনপ্রিয়তা ক্রমশই বাড়ছে। আমাদের দেশেও সাম্প্রতিককালে বিভিন্ন শ্রেনী-পেশার মানুষের মাঝে ওপেন সোর্স নিয়ে আগ্রহ সৃষ্টি হয়েছে। তাই আশা করা যায় অনলাইন পত্রিকা ‘মুক্ত’ ওপেন সোর্স সম্পর্কে আগ্রহী বাংলা ভাষাভাষী পাঠকদের বেশ কাজে লাগবে।     
মুক্ত ম্যাগাজিনটি ওপেন সোর্সের মতোই সবার জন্য উন্মুক্ত। ওপেন সোর্সকে যেভাবে যে কেউ সমৃদ্ধ করতে পারেন তেমনি মুক্ত-তেও যে কেউ ওপেন সোর্স ও লিনাক্স সম্পর্কিত যেকোন ধরনের লেখা প্রকাশের মাধ্যমে পত্রিকাটিকে সমৃদ্ধ করতে পারবেন। এছাড়া যে কেউ ওয়েব ঠিকানা এবং লেখকের নাম উল্লেখ করে এই সাইটের যেকোন লেখা ওয়েব কিংবা প্রিন্ট মিডিয়ায় প্রকাশ করতে পারবেন। 
মুক্ত সাইটের অফিসিয়াল ব্লগ থেকে জানা গেলো, এই সাইটির কাজ শুরু হয় ২০০৬ সালের দিকে। প্রথমদিকে পিডিএফ ফরম্যাটে ম্যাগাজিন বের করার চিন্তাভাবনা করলেও পরবর্তীতে পাঠক এবং লেখক উভয়ের সুবিধার কথা বিবেচনা করে অনলাইন পত্রিকার বের করার সিদ্ধান্ত নেয়া হয়। বিষয়বস্তুর সাথে সামঞ্জস্য রেখে পত্রিকাটির নাম রাখা হয় ‘মুক্ত’। 
এই সাইটটির পেছনে যারা কাজ করছেন তারা হলেন- ইমরান হোসেন, এস.এম. ইব্রাহিম (লাভলু), অমি আজাদ, সুমিত রঞ্জন দাস এবং ইশতিয়াক আহমেদ (ফয়সাল)। এদের সবাই বিভিন্ন উন্মুক্ত সোর্স প্রজেক্টে কাজ করেছেন। 
মুক্ত সাইটটি তৈরিতে ব্যবহার করা হয়েছে এ সময়ের জনপ্রিয় এবং উন্মুক্ত কনটেন্ট ম্যানেজমেন্ট সিস্টেম জুমলা। এবং এর বাংলা ইন্টারফেজ তৈরিতে ব্যবহার করা হয়েছে বাংলা জুমলা-র অফিসিয়াল বাংলা ল্যাংগুয়েজ প্যাক। সাইটের থিম, ব্যানার সহ যাবতীয় ডিজাইন করেছেন  ইমরান হোসেন। মূলত তার প্রচেষ্টাতেই সাইটটি খুব দ্রুত আলোর মুখ দেখেছে। মুক্ত সাইটটির হোস্টিং সহায়তা দিয়েছিলেন সুমিত রঞ্জন দাস। বর্তমানে সাইটটির জন্য হোস্টিং সহায়তা দিচ্ছেন phpxperts.net  এবং পিএইচপি প্রোগ্রামার হাসিন হায়দার। সাইটটির যাবতীয় কারিগরী বিষয় এবং সমস্যা দেখাশোনা করছেন ইমরান হোসেন, এস.এম ইব্রাহিম (লাভলু) । 
ওপেন সোর্স নিয়ে বাংলা ভাষায় এ ধরনের অনলাইন পত্রিকা সত্যিকার অর্থেই একটি অসাধারন উদ্যোগ।সাইটটির যাবতীয় ডিজাইনও বেশ চমৎকার। কোন লেখা ভালো লাগলে আপনি পছন্দের মানদন্ড অনুযায়ী লেখাটিতে রেটিং করতে পারবেন।এছাড়াও লেখা পড়ে গঠনমূলক সমালোচনা করার সুযোগ তো রয়েছেই। তবে সাইটটি এখনও প্রাথমিক পর্যায়ে আছে। তাই লেখার পরিমানও খুব কম। তবে আশা করা যায় খুব শীঘ্রই পূর্নাঙ্গভাবে পাঠকের কাছে মুক্ত পৃথিবীর সব খবর নিয়ে হাজির হবে ‘মুক্ত’।    
ওয়েব সাইটঃ http://mukto.org


‹ বীক্ষণ | সাহিত্য, সমাজ ও সংস্কৃতি বিষয়ক পত্রিকা
উপরে
সম্পূর্ণ বাংলায় প্রজন্ম ফোরাম ›




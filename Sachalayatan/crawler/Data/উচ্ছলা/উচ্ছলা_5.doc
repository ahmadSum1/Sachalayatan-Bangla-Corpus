বংশের কলঙ্ক



"বেয়াদব! এত লেখাপড়া শিখে, দেশী বিদেশী ডিগ্রী নিয়ে এই শিখছ! এটা একটা কাজ হলো! অসভ্য বেতমিজ কোথাকার! "
মেয়েটির মাথা নত। চোখ নত। জড়োসড়ো হাতদুটি কোলের উপর নেতিয়ে। অদৃশ্য হাতকড়া দৃঢ় মুষ্ঠিতে চেপে আছে ওর অসাড়, আহত হাতদুটো। পায়ে শেকল পরা ছিল সেই শৈশব থেকেই। মুষলধারে গালিবর্ষন হচ্ছে মেয়েটির ওপর।
যৌথ ফ্যামিলীর সব মুরুব্বীরা একে একে রুমে এসে চুপচাপ দাঁড়িয়ে অস্বস্তিকর ক্লাইমেক্স দেখছে। ফিসফিসিয়ে কথা বলছে আধা-ঘোমটা টানা, চোখে সুরমা পরা চাচীরা।
"আর তোমার আস্পর্ধাও তো কম না! এই শিক্ষাই দিলাম ছোটোবেলা থেকে! এইটা তুমি করলা কোন্ হিসাবে?!"
মেয়েটির মাথা, চিবুক আরও নত হয়ে বুকের কাছে নেমে এলো। লজ্জায়। অপমানে।
"ভদ্র ঘরের মেয়েরা এসব করে?! আমার এতদিনের মান-ঈজ্জত সব ধুলিস্মাত হলো তোমার অভদ্রতার কারনে! "
চোখ ফেটে গনগনে গরম পানি বেরিয়ে এলো মেয়েটির। কষ্টে নয়। প্রত্যুত্তর দিতে না পারার যন্ত্রনায়। অক্ষমতায়।
"নামাজ পরা ভালো মেয়ে বলেই তো জানতাম তোমাকে। ইসলামের তো বারোটা বাজায়ে দিলা ! বংশে সবাই ছি ছি করতেছে। বিয়ে করার আর মানুষ পাও না, না?! দুনিয়ায় এত ভালো ভালো পাত্র থাকতে এই সাদা চামড়ার নোংরা বিদেশীটাকেই বিয়ে করা লাগলো?! তাও আবার খ্রিষ্টান?! লা হাওলা ওয়ালা কুয়াতা...!!"
নিজের হাতে মুখ চেপে ফুঁপিয়ে বেরুনো কান্নাটাকে মেয়েটি রুধে দিলো।
"কিসের মুসলমান তুমি ! নামাজ পড়া, রোযা রাখা, দান-খয়রাত করা, পর্দা করা...এতদিনের সব সোয়াব পানিতে ফেলে দিলা তো এই খ্রিষ্টানের বাচ্চাকে বিয়া কোরে! দুইদিন পর বংশে খ্রিষ্টান পয়দা করবা বেহায়ার মতো! হাশরের ময়দানে দাঁড়াবা কোন্ মুখে তুমি?"
"ঐ খ্রিস্টানকে এক্ষনি মুসলমান বানাও; নাইলে এই বিয়ে শরিয়ত সম্মত  হবে না...ডাকো তাকে বাসায়। আমি ঈমাম সাহেবকে বাসায় আসতে বলতেছি।"
উঠে দাঁড়ালো মেয়েটি। এতটুকু শক্তি নেই শরীরে। তবুও দাঁড়ালো সে। দাঁড়াতেই হবে তাকে। এক্ষুনি।
"কোথায় যাচ্ছ?! একবার এই দরজার বাইরে গেলে আর কোনোদিন ঢুকতে দেয়া হবে না তোমাকে!"
মাথা নিচু করে রাখা, নম্র-ভদ্র, সম্প্রতি 'বেয়াদব' পদবী পাওয়া মেয়েটি জীবনের প্রথম এবং শেষ বারের মতো বেয়াদবি করে ফেলল; খোদাভক্ত, আলহাজ্ব বাবার চোখের ভেতর তাকিয়ে বলল, "যার যার ধর্ম তার তার কাছে; সবার আত্মায় যার যার ঈশ্বর বাস করে। এটা খ্রিষ্টানের বাচ্চাটাই বুঝলো। আপনি বুঝলেন না।" 
ঘরভর্তী মুরুব্বীরা আঁতকে উঠলো, "নাউজুবিল্লাহ্...!"


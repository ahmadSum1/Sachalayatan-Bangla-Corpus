অসম্ভব ! এ সম্পর্ক কিছুতেই হতে পারে না !!




সঙ্গত কারণেই আমার মনে হয়, জগত সংসারের সবচেয়ে ভয়ঙ্কর দ্বিপদ প্রানীটির নাম “শাশুড়ী”! শব্দটির ভেতরেই বাই-ডিফল্ট গেঁথে আছে জন্ম জন্মান্তরের কলিজাকাঁপান ত্রাস! হাঁটুকাঁপান আতঙ্ক! দাঁতকপাটিলাগা বিভিষীকা! একটি নারী যখন শাশুড়ী হবার প্রমোশন পান - নিচুতা, শঠতা, স্বার্থপরতা, কুটিলতা, জটিলতা, ধূর্তামি, টাউটামি ইত্যাদি যাবতীয় কর্পোরেট বৈশিষ্ট্য তখন তার আগাপাশতলা দিয়ে তেড়েফুঁড়ে বেরিয়ে আসে! এই ‘জলের কুমির, ডাঙ্গার বাঘ’-এর থাবা, চোপা থেকে নিজেকে বাঁচিয়ে চলার আত্মরক্ষামূলক কৌশলগুলো কেন যে ‘গার্হস্থ্য বিজ্ঞান’ বইয়ের অন্তর্ভুক্ত করে না শিক্ষা বিভাগ, ভেবে ভেবে আমার বালিকা-কিশোরী বেলা কেটে গেল। 
‘আমার শাশুড়িটা খুব ভাল’- এ জাতীয় দুর্লভ স্বীকারোক্তি করার মত রাজ-কপালী নারী আমি দেখিনি, আমার গুষ্টির কেউ দেখেনি, আমার দাদী-নানীরাও দেখেননি। 
নিজের বিয়ের সম্বন্ধ পাকা হতেই, ‘লাইলাহা ইল্লাআন্তা’ পড়তে পড়তে, ঘরে-বাইরের পারিপার্শ্বিক কাহিনী, সংবাদপত্রে প্রকাশিত ঘটনাবলী এবং বাংলা-ইংলিশ-হিন্দী নাটক-সিনেমা দেখা লব্ধিত জ্ঞানের উপর ভিত্তি করে হবু-শাশুড়ীর সম্ভাব্য বৈশিষ্ট্য ও তাঁর জব-ডেসক্রিপশান ড্রাফ্ট করলাম; উদ্দেশ্য, সারভাইভালের আগাম প্রস্তুতি। সমস্যা চিন্হিত করতে পারলে, সমাধান করা পান্তাভাত।
১) ইনি তিরিক্ষী, তিতকূটে মেজাজের অধিকারিনী (মোহতারমার মেজাজ বার মাস জুড়ে খারাপ/গরম থাকবে নানা কারণে; বেশিরভাগ সময়ই- অকারণে)
২) ইনার হিটলারনি, খান্ডারনী দর্শন অবয়ব (পান খাওয়া মা-কালী সদৃশ বিভীষিকাময় জিহ্বা-দাঁত-ঠোঁট, আগুনের গোলা ছুটানো জ্বালাময়ী চোখ ইত্যাদি) 
৩) ছেলের বৌকে অবলিলায় যখন তখন প্রকাশ্যে ও গোপনে তুচ্ছ-তাচ্ছিল্য করা ইনার Hobby
৪) সময়-সুযোগ বুঝে নিয়মিত ছেলের কাছে বৌয়ের আচরন-সহবত-খাসলত নিয়ে নালিশ এবং পানের বাটা সহযোগে এতদসংক্রান্ত বিষয়ে বিস্তারিত আলোচনা
৫) সোল্লাসে বৌয়ের ভুল ধরা। দৃশ্যমান ত্রুটি-বিচ্যুতি না পেলে আতশ কাঁচ দিয়ে সূক্ষ্ন, লুক্কায়িত, অপ্রকাশিত ভুলগুলো সযত্নে খুঁজে বের করা
৬) বৌয়ের বাপের বাড়ি নিয়ে আপত্তিজনক মন্তব্য করন ও বাপের বাড়ির তাবত আত্মীয়কূলের স্বভাব-চরিত্র নিয়ে দৈনিক-সাপ্তাহিক-মাসিক রিপোর্ট প্রকাশ করা
৭) বিবিধ
বিয়ের দিন থেকেই শশুরবাড়িতে বসবাস শুরু হল আমার। পুরুষতন্ত্রের মুখে সজোরে চপেটাঘাত বসিয়ে শাশুড়ী নামের ভদ্রমহিলাটিই তেইশ সদস্যের এ পরিবারের সর্বময় কর্ত্রী হয়ে আছেন গত সত্তর বছর ধরে! সুন্দর, হাল্কা-পাতলা, ছোটখাট, নিরীহ চেহারা দেখে একটুও বোঝার উপায় নেই যে উনার হাতে এরকম সর্বময় ক্ষমতা। মনে বড় আশা ছিল, উনি দেখতে ঘষেটি বেগমের মত হবেন; তাতে করে, বান্ধবীদের কাছে উনার নামে বদনাম করতে ও শশুরবাড়ির খাইষ্টামি প্রমাণ করতে সুবিধা হবে। কাজের বুয়া ম্যানেজমেন্ট, রান্না-বাড়ার টাইমটেবল নির্ধারন, ভাড়াটিয়াদের কাছ থেকে সময়মত ভাড়া আদায়, পানি-বিদ্যুতের বিল সময়মত পরিশোধ, নিচ তালা থেকে পাঁচতালা পর্যন্ত উঠা-নামা করে কোন্ নাতি-নাত্নি কেমন আছে,  কোন্ বৌমার বাতের ব্যাথা কোন্ পর্য্যায়ে- এসব ব্যাপারে প্রতিদিন খোঁজ খবর রাখা…সবই দেখি সুশৃঙ্খল ভাবে চলছে। ইনার আরও একটি বেমানান বৈশিষ্ট্য হলো, ইনি কথা বলেন মৃদু-মধুর স্বরে, যা মোটেই শাশুড়ী-সুলভ নয়। (এই ভদ্রমহিলার ভুল ধরার খায়েশ আমার এ জনমে বুঝি পূরণ হবার নয়। তবুও আশা বেঁধে রাখি, একদিন না একদিন তাঁর আসল রূপ প্রকাশ পাবেই পাবে!)
আমি অফিস থেকে ফেরা মাত্রই তিনি নিজ হাতে হাসিমুখে গরম দুধের গ্লাস এগিয়ে দেন, সাথে মিষ্টি। কোনোদিন ভুল হয়না। (সে কি! এমন তো হবার কথা ছিল না!) বুকের ভেতর বুদবুদিয়ে উঠা খুশি ছাই চাপা দিয়ে, কপট রাগ দেখিয়ে, নাক চেপে দুধ গিলে বলি, “আমাকে কি শিশু মনে হয় তোমার? দুধ কোন্ যুক্তিতে?”… “এই বাড়িতে যারা শিশু আর চাকরীজীবি হ্যারা দুধ পাইবো, বাকিরা পাইতো না”…বলেই ওজু করতে চলে যান তিনি। 
সন্ধ্যা হতেই পাশে বসে নিয়মিত আব্দার ধরি, “গল্প বল; তোমার যৌবনকালের প্রেম কাহিনী বল, কয়টা প্রেম ছিল সব বলবা; নাইলে ইনভেস্টিগেট করে সব বের করে ফেলব”। প্রবল বিরক্তি নিয়ে, চোখমুখ কুঁচকে, হাতের তাবিজ ফেলে তিনি একটুও দেরী না করে গল্প শুরু করতেন। তাঁর শৈশব, যৌবন, নৌকাবাইচ, লাল রেশমী চুড়ি, গোল্লাছুট, কাশবন, বকুল ফোটা উঠোন, চিতই পিঠার রসুইঘর, গোয়ালা কিশোরের বাঁশি…
প্রায় রাতেই ঘ্যানঘ্যান করতাম, “ভাত খাবনা, ফল কেটে দই-চিনি মাখায়ে দাও, বুয়ার হাতের ফল খাবনা। তোমাকে বানাতে হবে”।- ওনাকে চটিয়ে দেয়াই ছিল আমার মূখ্য উদ্দেশ্য। এই ন্যুব্জ শরীরে সারাটা দিন সমস্ত কাজ সামলিয়ে, সন্ধ্যার অবসরটা আমার প্যানপ্যান শুনে উনি কিভাবে ওনার স্ট্রেস এ্যান্ড এ্যাঙ্গার ম্যানেজমেন্ট করেন, ঐটা দেখার জন্য আমার এত ছলাকলা। বিনা বাক্যব্যয়ে উঠে গিয়ে শেরাটন-কোয়ালিটির ফ্রুট-স্যালাড বানিয়ে আনেন তিনি। “আইজকাই শ্যাষ!”…উরি আল্লাহ্, সে কি তার হুমকি!...পরের সন্ধ্যায় আবার গিয়ে বানিয়ে আনেন আমার জন্য। 
(বুড়িটাকে নিয়মিত জ্বালিয়ে পুড়িয়ে আমার উথাল পাথাল পৈশাচিক আনন্দ দেখে কে! ওনাকেও হতে হবে মুখরা-খাটাশ্, তবেই না খেলা জমবে। কিন্তু উনার দিক থেকে সেরকম কোনো পদক্ষেপই দেখি না। উনি হাজার বছর ধরে লালিত শাশুড়ীতত্ত্বের রুলস এ্যান্ড রেগুলেশান্স ভাঙবেন, আর আমি তাঁর ছোট-বৌ হয়ে এ্যাডভ্যানটেজ নেব না, উনি এটা ভাবলেন কি করে?! আমাকে এভাবে আশ্কারা দিলে আমি তো মাথায় উঠবই!)
সেদিন ডিরেক্টরের উপর মেজাজ খারাপ করে, দুমদাম চাকরি ছেড়ে দিয়ে, নিজের হাত কামড়াতে কামড়াতে বাসায় এসে সোজা দরজা লাগিয়ে দিলাম। একটু পর পর এসে শ্বাশুড়ী দেখি ধাপধুপ করে নক করেন! কি যন্ত্রনা! নিজের ঘরের জিনিসপত্র শান্তিতে ভাংচুর করতে পারব না নাকি রে বাবা?! ভেতর থেকেই কয়েকবার বললাম, নাস্তা লাগবে না। ভাতও খাব না। কেউ যেন আমাকে ডিস্টার্ব না করে; আমার মাথায় খুন চেপে আছে এখন; কেউ যেন ভুলেও সামনে না আসে…
- তারপরও তিনি সমানে নক করেন! রাত দশটা পর্যন্ত অবিরাম ধাক্কাধাক্কি চলতেই থাকল। আজকে এই মহিলার একদিন কি আমার একদিন! দাঁত কিড়মিড়িয়ে দরজা খুলতেই দেখি হাতে একটা ঢাউস প্লেটে দুনিয়ার ফলমূল আর লাড্ডু নিয়ে উনি দাঁড়িয়ে আছেন। সারাদিনের অভুক্ত পেট এই দৃশ্য সহ্য করতে পারল না; কেন জানি চোখে পানি চলে এসেছিল প্রায়। এত অল্পতে খুশি হলে উনি আমাকে পেয়ে বসবেন, সে সুযোগ তো তাঁকে দেয়া যায় না। তাই ফুর্তি ঢেকে কড়া গলায় বললাম, “প্রাইভেসি বলে একটা শব্দ আছে, তুমি জান না?!” 
“তোমরার মত নয়টা বাচ্চারে মানুষ করছি আমি। এখন নাতিপুতিগুলারে মানুষ করতে আছি। আমি কী জানি, আর কী না-জানি, এইটা জাইনা তোমরার কাম কি?! খায়া আমারে ধন্য কর, তোমরার খাওয়া হইলে আমি খামু। বুইড়া শরিলে এত ধকল আর লইতে পারিনা”। 
একসাথে খেতে বসে গেলাম। অফিসে যা ঘটেছে তা সংক্ষেপে বললাম। এক ফাঁকে বলি, “আজকে চান্স পায়া ভালই তো দুইটা চ্যাটাং চ্যাটাং কথা শুনায়ে দিলা…”
“এতবড় সংসার আগলায়ে রাখসি, নয়টা বাচ্চারে মানুষ বানাইসি, একটাও বাটপার-দূর্নীতিবাজ হয় নাই। বড় পোলার লগে বইসা ম্যাট্রিক পরীক্ষা দিসি। ইন্টার পাশ করসি। চ্যাটাং চ্যাটাং কথা আমি কইমু না তো কি তুমি কইবা?...এই অফিস ছাইড়া ভাল করসো। দ্যাশে কি অফিস-কাচারীর আকাল পড়ছেনি? আরও একশোটা অফিস তোমারে ডাইকা নিব”।  
এই অর্ধ-শিক্ষিত গৃহবধুর সামান্য একটু স্বান্তনাতেই আমার হারানো, মাটিতে লুটান আত্মবিশ্বাস ফিরে এল। পরেরদিন সকালে দেখি একটার জায়গায় বাসায় চারটা নিউজপেপার, তার মধ্যে দুইটা ইংলিশ; “তোমার চাকরীর খোঁজ পাইতে সুবিধা হবে এখন থেকে। দেশ-বিদেশ থিকা এত লেখাপড়া শিখসো কি ঘরে বইয়া চুলা ঠ্যালনের লাইগা?”। “থ্যাঙ্কু” বলতে গিয়েও বলিনি। আমার ভালমানুষী দেখে ইনি যদি পেয়ে বসেন আমাকে!    
উনি আরও কিছু উল্লেখযোগ্য অনাচার করেছেন আমার সাথেঃ বাড়ির সবাইকে লুকিয়ে দইয়ের মাথা খাইয়েছেন আমাকে নিয়মিত। আমার টাইফয়েডের সময় সুচিকীৎসার জন্য যা করনীয় সব করেছেন, বোনাস হিসেবে নিজের চোখের নিচে কালি জমিয়েছেন আমার মঙ্গলকামনায় রাত জেগে নামায পড়ে পড়ে। ভাড়াটিয়া আন্টি আমার জিন্স-সংক্রান্ত বেশভূষা নিয়ে মৃদু আপত্তি জানাতেই শাশুড়ী হাতের এক ঝটকায় আলোচনা নাকচ করে দিয়েছেন উপরুন্ত তার বিবাহপোযুক্ত মেয়ের ‘ছেনাল-সুলভ’ চালচলনের দিকে সতর্ক দৃষ্টি রাখতে উপদেশ দিয়েছেন। 
বাপের বাড়িতে নিজের মায়ের গালির সম্ভার দেখে মনে হত, আমার চেয়ে দক্ষ পান-থেকে-চুন খসানেওয়ালা বেকুব দুনিয়াতে আর একটাও নেই। এ বাড়িতে তো পুরো এক বছরেও কেলেঙ্কারিয়াস কিছুই ঘটাতে পারলাম না! আমার পান থেকে চুনও খসলো না, শাশুড়ীর অকৃপণ বিষবাষ্প বর্ষন দেখাও হল না। বিবাহিত জীবনের এ অসম্পূর্ণতা, এ লজ্জা কোথায় রাখি! কই যাই!!
উনার সাথে সময় কাটাতে আমার ভাল লাগে…উনার আশেপাশে ছুতানাতায় ঘুরঘুর করতে আমার সুখ লাগে…আমরা দুজনেই পরস্পরের সঙ্গ পছন্দ করি…উনার সাথে বন্ধুত্ব হলেও হতে পারে…’- বোধটা মাথায় আসা মাত্রই কারেন্ট শক খেলাম! বলে কি! বাংলার মাটিতে বৌ-শাশুড়ীর ফ্রেন্ডশীপ হয়েছে, এরকম এ্যাবসার্ড হাহাপগে ঘটনা কেউ শুনেছে?! চর্মচক্ষে দেখেছে?! 
……………….........
পরদেশে পৌঁছানো মাত্রই শ্বাশুড়ির ফোন এল। ভালভাবে পৌঁছে গিয়েছি জানাতেই ফোনের ওপাশ থেকে স্বস্তির নিশ্বাস শুনলাম। আর শুনলাম বৃদ্ধ, বিদ্ধস্ত, নিঃসঙ্গ, বন্ধুহীন কন্ঠের অবিরাম কান্না। কোনো কথা নেই, কেবল কান্না। এত কাছে থেকেও সামনাসামনি যা কোনোদিন বলতে পারিনি, আজ তের হাজার মাইল দূর থেকে তা নিঃসঙ্কোচে বলে ফেললাম, “আমি তোমাকে অনেক ভালবাসি, মা”। আমার মায়ের কান্না কিছুতেই থামে না।


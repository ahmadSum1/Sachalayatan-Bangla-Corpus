নতুন-বৌ রকস্ !




শ্বশুরবাড়ীর সর্বকনিষ্ঠ সদস্যটির অত্যাচারে সেই প্রথম দিন থেকেই আমার জীবন ছ্যাড়াব্যাড়া হয়ে গেল। সবকিছু সে মহানন্দে তছনছ করে, সারাক্ষন পায়ের কাছে পড়ে থাকে, গায়ের সাথে লেপ্টে থাকে, পিঠ বেয়ে কাঁধে চড়ে, কাঁধ থেকে মাথায় উঠে বসে। মাথায় বসে এখনও যে পেশাব করে দেয়নি, এতেই আমি ‘শুকুর আলহামদুলিল্লাহ’। ও আমার বড় ননদের ছেলে ‘নোটন’; নিজেকে সে তোতোন বলেই পরিচয় দিতে সাচ্ছন্দ্যবোধ করে। মাত্র দুই বছর বয়সি এই শিশুটি আটচল্লিশ ঘন্টার মধ্যেই আমার জীবনের মূর্তিমান ‘ত্রাসে’ পরিনিত হলো !
ছয়তলা বাড়িটির একেক তলার একেকটি ফ্ল্যাটে ভাশুররা তাদের পরিবার নিয়ে থাকেন। দুপুর আর রাতের খাওয়া-দাওয়া দোতালায় আমার শাশুড়ির ফ্ল্যাটে হয়; গুনে দেখলাম এ বাড়িতে আন্ডা-বাচ্চাসহ মোট সদস্য তেইশ জন ! দোতালাটা সবসময় গমগম করে, কিচির মিচির করে। দোতালা মুলতঃ তোতোনের অভায়রণ্য। 
আমি ফোনে কারও সাথে কথা বললে তোতোন যেখানেই থাকুক, মুহুর্তের মধ্যে এসে হুকুম করবে, "আমাকে দাও; আমিও হ্যালো বলব"। প্রতিদিন একবার করে বলে, "লতপত্ কই? গান দাও"। ল্যাপটপে গান শুনে সে কি মজা পায়, কে জানে। মেশিনটার উপর বসে নিরীহ মুখে দু’একটি ‘পাদু’ করাটা তার Hobby ! আমার ফ্রীজ, পানির গ্লাস, টিভির রীমোট, কুকির বয়ম সবকিছু ডাকাতটার দখলে চলে গেল চোখের সামনে ! আমার বান্ধবি তার শিশুকন্যাকে নিয়ে আমার শ্বশুরবাড়ী এসেছিল এবাড়ির লোকজন কতটা খাইষ্টা, এটা ইনভেস্টিগেট করতে; তোতোন ঐ শিশুকে চড়, থাপ্পোর, আঁচর, কামড় দিয়েই শান্ত হয়নি, ওর মাথার লাল রিবন দাঁত দিয়ে কুটিকুটি করে ছিঁড়ে ফেলেছে সবার সামনে ! 
এই অস্বাভাবিক বদরাগি, জেদি, অশিষ্টাচারী শিশুটিকে কিছু বুঝিয়ে বলার উপায় নেই, শিশুর মা ভয়ঙ্কর মুখড়া রমনী; বাসার সবাই তো বটেই, অত্র এলাকায় সবাই ওনাকে ‘জ্বি হুজুর জ্বি হুজুর’ করে চলে। তাই সবাই ওনার বাচ্চার অভব্য, অসভ্য উপদ্রব নির্বিচারে হাসিমুখে সহ্য করে যায় দিনের পর দিন। আমার দম বন্ধ হয়ে গেলে, যখন কেউ আশে পাশে থাকেনা, তখন অনেক সাহস নিয়ে, সপ্তাহে একবার চোখ পাকাই এই আশায় যে হয়ত আজকের মত তোতোন আমাকে নিস্তার দেবে। সে তার ঘোলা ঘোলা চোখ পিটপিট করে, হেসে বলে, "স্যরি"। (ছোট প্যাকেজের ভেতরে এরকম ধাড়ি বদমাইশ থাকে, জানতাম না) ।
সেদিন সকাল বেলা দোতালায় ঢুকতেই সে দৌড়ে এসে কোলে উঠল এবং হুড়মুড় করে আমার জামার সামনের গলার ভেতর হাত ঢুকিয়ে চীৎকার দিল, “তুমি আমার বল একেনে লুকায়ে রাখসো কেন?! বল দাও”…শুক্রবার সকাল। বাড়ির সব মুরুব্বীস্থানীয় সদস্য দোতালায় এসছে নাশ্তা করতে। এর মধ্য এই বিতিকিচ্ছিরি ন্যাক্কারজনক ঘটনা। আমি তাকে যত বুঝাই, আমি বল লুকিয়ে রাখিনি, সে ততই তুমুল বেগে আমার ঐ জায়গায় বল খুঁজতে থাকে। ওর মা ওকে টেনে হেঁচড়ে নিয়ে যেতেই আমার দিকে আঙ্গুল তুলে ওর বুকফাটা আর্তনাদ, “তুমি আমার বল চুরী করসো…এ্যা এ্যা এ্যা’… 
দুইদিন পর তিন ভাশুরের ছয় কিশোরী মেয়ে আমি অফিস থেকে ফেরা মাত্রই নালিশ দিল, তোতোন মেয়েদের কোলে উঠে জামার গলায় হাত ঢুকিয়ে বল খোঁজাখুঁজি করে। তোতোনের এই আচরণ মাথাচারা দিয়ে উঠে যখন সে আশেপাশে কোনো পুরুষ দেখে !
বল খোঁজা অভিযান আশঙ্কাজনক গতিতে বেড়ে গেল পরবর্তী কয়েক দিনের মধ্যে। ওর মা এ ঘটনা শোনার প্রথম দিন থেকেই ধাপধুপ্ বসিয়ে দিচ্ছে। বাচ্চা ‘ক্যাঁ কোঁ’ করে কিছুক্ষন। তারপর, আবার সামনে যে মেয়ে বা মহিলাকে পায়, তাকেই সন্দেহ কোরে বল খোঁজাখুঁজি করতে শুরু করে। এর মধ্যে পাঁচটা নতুন বল পেয়েছে সে এর ওর কাছ থেকে; তবুও ক্ষ্যান্ত দেয়নি ঐ অভিযানে। 
যতবার তাকে বুঝাই যে, এ রকম পচা কাজ ভাল বাবুরা করে না, সে ততবার এমন মরা কান্না জুড়ে দেয় যে, আশেপাশের সবাই মনে করে, আমি বাচ্চার গলা কাটতে বসেছি। তোতোনের মা শিশুর সাথে আলাপ-আলোচনার ধার ধারতেন না। মারধোর করাকেই উনি শ্রেষ্ঠ শাষন মনে করতেন। এবং বাচ্চার সাথে আমার আলোচনার এ্যাটেম্ট নেয়াকে তিনি ভাল চোখে দেখতেন না। উনি আমাকে ওয়ার্নিং দিলেন, “খবর্দার আমরার বাচ্চারে ধরবা না। আমরার বাচ্চার কোনোই বদভ্যাস নাই”। আমি হাবার মত ওখানে দাঁড়িয়ে থাকি আর ‘যৌথ-পরিবার প্রথা’কে মনের মাধুরী মিশিয়ে আশীর্বাদ বর্ষণ করতে থাকি।  
গমগমে দোতালা এখন থমথম করে। উপরতলা, নিচতলা থেকে কোনো কিশোরী আর আসেনা এখানে আড্ডা দিতে। লুডু চ্যাম্পিয়ানশীপ টুর্নামেন্ট আর হয় না, হরর মুভি দেখে ভয়ে আর কোরাসে চিৎকার দেয়া হয় না, কাঁচা আম ভর্তা আর কাড়াকাড়ি করে খাওয়া হয় না। কি অস্বস্তিকর গুমোট একটা পরিস্থিতি ! 
তোতোনের মা হয়ত আমাকে জবাই করবে তবুও শেষ একটা চেষ্টা হাতে নিলাম। জানি শুনতে হবে, “নতুন বৌ ফাল পাড়ে বেশি”… “খাঁন বাড়ির ছোট বৌটা বিশ্ব-বেয়াদব” ইত্যাদি। রেপুটেশনের খ্যাতা পুড়ি ! এই বদ-শিশুকে পথে আনার একটা এস্পার-ওস্পার উপায় আমাকে করতেই হবে...
শুক্রবার বিকেলে বাসার সব বাচ্চা-কাচ্চাকে দোতালায় দাওয়াত দিলাম। সবার হাতে একটা করে আইস্ক্রিম ধরিয়ে দিলাম, শুধু তোতোনকে বাদ দিয়ে। ওর মা আর নানীর চেহারা ঘষেটী বেগমে রুপান্তরিত হয়ে গ্যাছে…ভয়ে আমার হাঁটু, দাঁত কাঁপাকাঁপি করছে, “ইয়া নফসি,আল্লাহ, এই পুলসেরাত উতরে যাবার হিম্মত দাও আমাকে…” সবাইকে আলাদা করে চিপ্স-এর প্যাকেট দিলাম, শুধু তোতোনকে বাদ দিয়ে। সবাই হা-হা হি-হি করলাম, তোতোনের সাথে একজনও একটা কথাও বলল না। এরপর লুডু খেললাম সবাই দরজায় খিল দিয়ে। ঘরে তোতোনকে আমরা নেইনি। ছাদে গিয়ে আড্ডা দিলাম সবাই, ঘুড়ি উড়ালাম। তোতোন বাদ। 
পুরা চার ঘন্টার এই নিদারুন অবহেলা, নিষ্ঠুর উপেক্ষা, চরম অপমান তোতোনের আর সহ্য হলোনা। ভ্যা করে কান্নায় ভেঙ্গে পড়ে, আমার হাঁটু জড়িয়ে সে বলে, “স্যরি”। আমি বললাম, “সবার কাছে গিয়ে একবার করে স্যরি বল। আর প্রমিস কর, কখনই বল খুঁজবে না”। চোখভরা পানি নিয়ে, অনুতপ্ত তোতোন প্রত্যেকের সামনে মাথা নিচু করে দাঁড়িয়ে প্রতিজ্ঞা করল, “আমি বল চাইনা। স্যরি”। 
এরপর আর এরকম বখাটে, বিখাউজ খাসলত ওই শিশুর মাঝে দেখা যায়নি। খাঁন বাড়ির ইতিহাসে নতুন ছোট বৌটার নাম স্বর্নাক্ষরে লেখা থাকবে তার ‘ড্যাম-কেয়ার প্রব্লেম সল্ভিং’ স্কিলের জন্য  


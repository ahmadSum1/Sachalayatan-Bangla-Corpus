ভালোবাসার সংজ্ঞা: উদাহরণ সহ




রেনু আর রতনের ব্রেকাপ শেষ পর্যন্ত হয়েই গেল। হবে না তো কি?! কট্টর মুসলিম খান্দানের মেয়ে আর রক্ষণশীল হিন্দু পরিবারের ছেলের মধ্যে যে এ প্রেম পাক্কা পাঁচ বছর ধরে মরে মরে হাঁচড়ে-পাচড়ে বেঁচে ছিল, এ-ই অনেক! 
দু’পক্ষের বয়োজ্যেষ্ঠরাই তাঁদের সারাজীবনের অর্জিত অভিজ্ঞতা আর জ্ঞানের আলোকে ছেলে মেয়ে উভয়কেই অবিশ্রান্ত বুঝিয়ে যাচ্ছিলেন-“এ হয় না”। তাঁদের দেখান যুক্তিগুলোও ফ্যালনা নয়। ছেলেমেয়েদের সুখ, শান্তি চান বলেই না তাঁরা এভাবে কাঁঠালের আঠার মত লেগে থেকে কাঙ্ক্ষিত মিশন সফল করেই ছাড়লেন। অবশেষে ক্লান্ত, বিধ্বস্ত, নিরুপায় রতনের পক্ষ থেকেই সবকিছুর চূড়ান্ত সমাপ্তি টানার চূড়ান্ত প্রস্তাব এলো। রেনুর কাছে সে ক্ষমা চাইল করজোড়ে।
“ঠিকাছে” বলে রেনুও নিজ কাজে মন দিল। ভার্সিটি। ছাত্র পড়ান। বাসা। অসুস্থ মায়ের সুশ্রূষা, ঘর গোছান, দুই ভাতিজার দেখভাল, আমাদের সাথে আড্ডাবাজী, ফেইসবুকিং…কোন কিছুতেই কোন ছন্দপতন নেই। নিষ্ঠুর প্রেমিককে আকারে ইঙ্গিতে দুটো গালি দিয়ে স্ট্যাটাস দেয় না যে মেয়ে, গত পাঁচ বছরের স্মৃতির সম্মানে নাকের পানি চোখের পানি এক করে দুই ছত্র কবিতা লেখে না যে মেয়ে, সে যে কত্তবড় পাষাণী, কতটা দয়ামায়াহীন- এ ব্যাপারে আমাদের সখীকূলের একবিন্দুও সন্দেহ রইল না। 
এক বছর কেটে গেল। 
ভর সন্ধ্যায় রেনুর কল, “মগবাজার কাজী অফিসে আয়, বিয়ে করব। তোকে সাক্ষী দিতে হবে”। মাবুদে এলাহী! এ তুমি কী শোনালে?! অবেলায় বিনামেঘে এ কেমন বজ্রপাত! দুই কান দিয়ে প্রবলবেগে ধূম্র উদ্গীরণরত অবস্থায় পড়িমড়ি করে দৌড়ে গেলাম। রেনু আর রতনের বিয়েটা শেষ পর্যন্ত হয়েই গেল যে! 
নতুন বউয়ের সংসার শুরু হল স্বামী, শাশুড়ি আর সাত বছর বয়সী দুটি জমজ শিশুকে নিয়ে।
ওরা রতনের একমাত্র বড় ভাইয়ের ছেলে। ছিনতাইকারীর ইচ্ছে হয়েছে, তাই কাঙ্ক্ষিত অঙ্কের টাকা না পেয়ে মাসদুয়েক আগে এক রাতে প্রকাশ্যে চাকু মেরে সদর্পে লাশের শরীর মাড়িয়ে চলে গেছে। স্ত্রী সেই থেকে সম্পূর্ণভাবে মানসিক ভারসাম্যহীন।বাচ্চাদের নানার পরিবারের সাথে অনেক লড়াই শেষে বাচ্চাদুটোর মৌখিক অভিভাবকত্ব আদায় করেছে রতন। এ পরিস্থিতিতে সামাজিক ও আইনী প্রয়োজনেই তার বিয়ে করাটা অপরিহার্য হয়ে দাঁড়ায়। রতন জানত কে তার সবচেয়ে বড় সমব্যথী। কালবিলম্ব না করে যে মেয়েটিকে সে ভালবেসেছিল, সেই মেয়েটির কাছেই সে দয়া ভিক্ষা চাইল। প্রাণভিক্ষা চাইল। শিশুদুটির ভবিষ্যত ভিক্ষা চাইল। 
আমার বন্ধু রেনু তার নতুন জীবন হাসিমুখে দু'হাত বাড়িয়ে গ্রহণ করল। 
রেনুর ‘ডিসফাংশনাল’ সংসারে আসন্ন দুর্যোগের ঘোরতর ঘনঘটা চিন্তা করে আমাদের সখীকূলের চর্মচক্ষের উপরে-নিচে ইয়া বড় কালির গোলাকার বৃত্ত পড়ে গেল! 
নিজ চোখে দেখেছি রেনুর সংগ্রামী জীবন। নিজের লেখাপড়া, পার্ট-টাইম চাকরী, বাচ্চাদের স্কুল, বাচ্চাদের লেখাপড়া, বৃদ্ধা শাশুড়ীর সেবা, ঘর দোর সামাল দেয়া, রান্না । সাথে আছে দারিদ্র্য। ওর ধৈর্য্য, অটল সাহস, শত ঝড়েও ভেঙ্গে না পড়া মনোবল, সমাজের কাছে থেকে মুহুর্মুহু অপ্রিয় প্রশ্নের সম্ভারের মুখেও ওর প্রচণ্ড ইতিবাচক মানসিকতা দেখে আমি/আমরা বাকরুদ্ধ হয়ে যাই। 
দিন যায়, একের পর এক বছর গড়ায়। রেনুর কষ্টের প্রহর আর শেষ হয় না। ওদের মা- ছেলের হুটোপুটি দেখলে অবশ্য কিছুতেই কিছু বুঝার উপায় নেই। চমৎকার বন্ধু ওরা। শিশু দুটিও সাঙ্ঘাতিক মা-ন্যাওটা! (তাজ্জব ব্যাপার তো!) 
………………………………………………
মাঝখানে অনেক বছর দেখা হয়নি আমাদের। যখন আবার দেখা হলো তখন রেনু অনেক নামকরা আর্কিটেক্ট। ওর বড় ছেলেরা ১৫। আর ছোটটা ৩। এখন প্রায় প্রতিদিন দেখা হয়। জানিনা কোনটা ‘পেটের ছেলে’ আর কোনটা ‘পরের ছেলে’। 
সেদিন সন্ধ্যায় দেখলাম, বড় দুটোর একটা ওর স্কুলে কী এক টেস্টে অঙ্কে ভাল নাম্বার পায়নি। “হাত পাত্” বলে হুকুম করতেই রেনু ছেলের বাড়িয়ে দেয়া হাতের চেটোয় ঠুশ্ করে একটা স্কেলের বাড়ি দিল। অমনি মা-ছেলে মিলে সে কী গড়াগড়ি জড়াজড়ি করে দেয়াল কাঁপিয়ে হাসি! এদিকে ছোটটা মুখভর্তি ভাত নিয়ে সারা বাড়ি দৌড়ুচ্ছে। “বাবা সোনা মোনা” বলেও কিছুতেই ভাত গেলানো যাচ্ছে না। হুমকি ধামকিতেও কাজ হয় না। শেষে বড় দুটো “কাল ছাদে ঘুড়ি উড়াতে তোমাকে নেব না” বলতেই আসন্ন রিজেকশনের ভয়ে শিশু এক ঢোকে ‘কোঁৎ’ করে ভাত গিলে ফেলল। দু’ভাই এসে ছোটটাকে কাঁধে নিয়ে কী এক অজানা ফূর্তীতে এক চক্কর দিল, মায়ের কাছে আধাঘন্টার “কার্টুন ব্রেক” চাইল। 
………………………………………………
রেনু, তোর বাসায় গিয়ে প্রতি উইকেন্ডে বেহায়ার মত হাত-পা ছড়িয়ে 'ল্যাটকায়া' বসে থাকা যে আমার hobby হয়ে গিয়েছে, এটা খেয়াল করেছিস? তোর ঘরের আনাচে কানাচে 'শান্তি' থৈথৈ করে, এটা চোখ ভরে হাপুস হুপুস করে দেখতে বড় ভাল লাগে রে। আর শোন্, আমি খেয়াল করে দেখলাম- তুই একটা আস্ত নিখাঁদ ‘অমানুষ’। আত্মত্যাগ, তিতীক্ষা, মায়া, স্নেহ, মহানুভবতা, স্বার্থহীনতা…সব কিছুই আমি তোর ভেতর অঢেল পরিমাণে দেখি। কোনো ‘মানুষের’ একাধারে এত গুণ থাকার কথা নয়। “পরের ছেলে কোনোদিন আপন হয় না। আফটার অল, blood is blood”…কিছু কিছু মানুষের দুধ-কলা দিয়ে পোষা এই চিরায়ত ধারণার মুখে তুই যে প্রতিদিন, প্রতি মুহূর্তে সজোড়ে চপেটাঘাত করে যাচ্ছিস, এজন্য তোকে “খান্ডারনী অফ দ্য ইয়ার” ট্রফী দেয়া উচিত প্রতি বছর! 
তোর মত অন্য জগত থেকে আসা উদ্ভট এক প্রাণীকে নিয়ে ভাবতে গেলেই, তোর কথা একে ওকে বলতে গেলেই, কেন জানি গর্বে, আনন্দে আমার মাথা আকাশে গিয়ে ঠেকে। এই মুঠো সমান ছোট্ট হৃদয়ে সাত সমুদ্র, তের নদীর সব ভালবাসা কি করে ধারণ করিস- এটা বৈজ্ঞানিকভাবে এ্যানালাইজ করতে গেলেই আমার চোখ ছাপিয়ে পানি চলে আসে। চোখে ধুলোবালি ঢোকার আর টাইম পায় না, ড্যামিট!


শিরোনামহীন



আমার প্রথম লেখা কি নিয়ে লেখা যায় চিন্তা করতেই মাথায় এলো আমি প্রায় তিন বছরের বেশি সময় ধরে দেশের বাইরে। মাঝে দেশে গেছি ঠিক, কিন্তু এবার প্রায় এক বছর হতে চলল দেশে যাই না। ছিলাম মালায়শিয়া, কাজের স্বার্থে এলাম অস্ট্রেলিয়া। একা একটি মেয়ের এমন যাযাবর অবস্থা হয়ত অনেকেই মেনে নিতে পারে না, তাই বন্ধু-দের নানা আশঙ্কা আমাকে নিয়ে। সবার প্রশ্ন, আমি কি আর দেশে ফিরে যাবো? অনেকে বুদ্ধি দেয়---দেশে ফিরে কিছু হবে না, বাইরে সেটেল হয়ে যাও। অনেকে আরো এক কাঠি সরেস, বলে "সাদা চামড়া'র কাওকে বিয়ে করে ফেল"। বন্ধু-দের আবদার পূর্ণ কথার উত্তর প্রায় আমার এড়িয়ে যাওয়া ছাড়া উপায় থাকে না। কিন্তু ভাবি আসলেই তো, তিন বছরেই আমার অনেক পরিবর্তন, জীবন টা আসলেই ছন্নছাড়া হয়ে গেল।
মাঝে মাঝেই চিন্তা করি স্কুল-এর কথা, কতো না মজার ছিলো সে সময়টা। আমার এক স্কুল-এই পুরো বারো বছর কেটেছে, নার্সারি থেকে এস.এস.সি., তাই বন্ধু-রাও ছিলো এক পুরো সময় জুড়ে। ভাগ্যবান আমি, সে বন্ধুরাই আমার এখনো আপন।  নিয়ম-এর মাঝে থেকেও অনেক দুরন্তপনা সম্ভব,সেটা আমাদের কাহিনী শুনলে বুঝা যাবে। কলেজে গিয়েও আমরা এক দল, আর বাকি-রা দূর থেকে নানা কথা। মেয়েরা বেশি দিন এক গ্রুপ-এ থাকতে পারে না, ঝগড়া হবেই একদিন, এই সব নানা গসিপ। কিন্তু তাদের আশায় গুড়ে বালি, তারা তো জানত না আমরা কখন থেকে এক সাথে। পরে সেকেন্ড ইয়ারে উঠে অনেক বন্ধু হলো আরও, এখানেও আমরা ভাগ্যবান, তারা সবাই এখনো আমাদের কাছের, নিয়মিত খোঁজ পাই সবার। অনেকে পাস করে টিউটর, কেও ব্যাঙ্কার, কারো সামনে গ্র্যাজুয়েশন। অনেকেই আবার বাইরে আসার সুযোগের অপেক্ষায়, দেশে থাকতে রাজি নয় কেও। আবারো ভাবি, জীবন টা অনেক বদলে গেলো।
জানি না দেশে গিয়ে সবার দেখা পাবো কিনা, পেলেও কি তারা আগের মত আছে আর? দেশের বাইরে এসে আমার যেমন বদলে যাওয়ার কথা ছিলো, আমি তা পারি নি। আমি এখনো স্বপ্ন দেখি কলেজ মাঠে আড্ডা দেয়ার,  ঝুম বৃষ্টি-তে সবাই ভিজে ভিজে ঝাল মুড়ি খাওয়ার,সুবর্ণ-তে ঢাকা-চিটাগাং আসা যাওয়ার, ছুটিতে এক-একজনের বাসায় দিনভর গল্প করার, বলতে গেলে আজ আর শেষ হবে না। এই মুহুর্তে শুধু মনে পড়ছে জীবনানন্দের কটি লাইন----
"আবার আসিব ফিরে ধান সিঁড়িটির তীরে এই বাংলায়"....... 


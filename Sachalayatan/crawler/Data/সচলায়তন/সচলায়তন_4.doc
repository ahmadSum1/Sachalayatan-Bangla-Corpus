বর্ষপূর্তি উপলক্ষ্যে সচলদের কাছ থেকে পরামর্শ কামনা



আগামী ১ জুলাই, ২০০৯ তৃতীয় বছরে পা রাখতে যাচ্ছে সচলায়তন। ২০০৭ এর ১ জুলাই আনুষ্ঠানিকভাবে অনলাইন লেখক সমাবেশ হিসেবে সচলায়তন আত্মপ্রকাশ করে।
গত দুই বছরে সচলায়তনের পথচলা খুব মসৃণ ছিলো, এমনটা মনে করা সঙ্গত নয়। প্রতিনিয়ত এর নির্মাণ, সংস্কার ও সংরক্ষণ নিয়ে বিভিন্ন মতৈক্য ও মতানৈক্য হয়েছে স্বতস্ফূর্তভাবে। সচলায়তনের সীমিত সম্পদ ও রক্ষণশীল বিস্তারনীতির কারণে বাংলা ব্লগমণ্ডলে সচলায়তন আদৃত হবার পাশাপাশি নিন্দিতও হয়েছে নানা মহলে। এই আদর ও নিন্দা, উভয়কেই সাথে নিয়ে সচলায়তন এগিয়ে চলেছে এর সদস্যদের উদ্দীপনাকে ভরসা করে।
তারপরও বিভিন্ন ইস্যুতে সচলায়তনের বাইরে সচলায়তনের চারিত্র্য সম্পর্কে নানা সন্দেহ ও আশঙ্কার বিস্তার চান্দ্রমাসের নিয়মানুবর্তিতা নিয়ে আবির্ভূত হচ্ছে। এর ছোঁয়াচ কখনো কখনো সচলদের ওপরও আসে। তাই সচলদের সাথে আলোচনার জন্যেই এই পোস্টের অবতারণা। 
মন্তব্য করার আগে এই পোস্টটি পড়ে নেবেন দয়া করে। 
অনিবন্ধিত অতিথিদের মন্তব্য এই পোস্টে প্রকাশিত হবে না বলে আগাম দুঃখপ্রকাশ করছি।
প্রথম আলোচ্য বিষয়ঃ মডারেটরদের ভূমিকা ও আচরণ
সচলায়তন যখন নির্মীয়মান, তখনও সেখানে কোন মডারেটর ছিলো না। অরূপ কামাল ও এস এম মাহবুব মুর্শেদ কয়েক মাসের অক্লান্ত পরিশ্রমে সচলায়তনকে লাইভ রেখে নির্মাণ করেছিলেন। এর অস্থিতে মাংসযোগের স্মৃতি ২০০৭ এর জুলাই থেকে ডিসেম্বর পর্যন্ত সক্রিয় সচল, অতিথি ও পাঠকদের মনে থাকবে। এ ছাড়া ২০০৭ এর জুন মাসে তৎকালীন সচলদের সাথে রুদ্ধদ্বার পরীক্ষাকালীন আলাপে সচলের ভূমিকা নিয়ে বিশদ আলোচনা হয়, যেখানে সচলের নীতিমালার রূপরেখাটি গড়ে ওঠে। 
সচলায়তনের নীতিমালার ছয়টি ধারা মূলত পূর্বতন কমিউনিটি ব্লগে মিথষ্ক্রিয়ার অভিজ্ঞতার কথা স্মরণে রেখে গড়ে উঠেছে। নীতিমালাটি প্রসূত হবার পর লক্ষ্য করা হয়, এটি অনুসৃত হচ্ছে কিছু অসামঞ্জস্য রেখে। সবার জন্যে এই নীতিমালা অনুসরণের ব্যাপারটি নিশ্চিত করার জন্যেই সচলায়তনে মডারেটরদের উপস্থিতি। বলাই বাহুল্য, মডারেটররা সক্রিয় ব্লগারও। তাই মাঝে মাঝেই তাঁদের কলম ফেলে লাঠি [কলম আর লাঠি দুই-ই রূপকার্থে] ধরতে দেখা গেছে।
এ কথা অস্বীকার্য নয় যে নীতিমালা কার্যকর করতে মডারেটরদের বেগ পেতে হয়েছে, পাশাপাশি সচলদেরও অনভিপ্রেত পরিস্থিতির মুখোমুখি হতে হয়েছে। 
সচলায়তনের আজকের স্ফীতি ও পরিবেশের জন্যে সচলায়তনের নীতিমালাকে আমরা সমুন্নত রাখবো। সচলায়তন যে একটি লেখক সমাবেশের পাশাপাশি একটি স্ফীত পরিবারের চেহারা নিতে পেরেছে, তার জন্যে এই নীতিমালার ভূমিকা অনস্বীকার্য।
তবুও প্রশ্ন উঠেছে এবং ওঠে, মডারেটরদের ভূমিকা ও আচরণ কেমন হওয়া উচিত? এ নিয়ে আপনাদের কাছে পরিষ্কার ফিডব্যাক প্রয়োজন। 
দ্বিতীয় আলোচ্য বিষয়ঃ সচলদের ভূমিকা ও আচরণ
প্রথম আলোচ্য বিষয়ের সাথে ধারাবাহিকতা বজায় রেখেই দ্বিতীয় আলোচ্য বিষয়টি আসে। সচলায়তনে একজন সচলের ভূমিকা ও আচরণ কেমন হওয়া উচিত বলে আপনারা মনে করেন? কেন একজন সচলকে আদৌ কোন মডারেশনের ভেতর দিয়ে যেতে হতে পারে, যেখানে তিনি দীর্ঘকাল অতিথি হিসেবে লিখে এমন একটি লেখক সমাবেশের অংশ হবার জন্যে নিজের যোগ্যতার পরিচয় ও পরীক্ষা দিয়ে আসেন?
তৃতীয় আলোচ্য বিষয়ঃ সচলায়তনের ভূমিকা ও আচরণ
সচলায়তন বাংলা ব্লগমন্ডলের একটি নাতিবৃহৎ নিশ অধিকার করে আছে। এখানে পরস্পরের পিঠ চুলকানো হয় বলে একটি অপবাদ বহুলাংশে চালু, কিন্তু পরস্পরের পশ্চাতে মধ্যমা প্রবিষ্ট করার অপবাদ থেকেও সচলায়তন নিজেকে সাফল্যের সাথে মুক্ত রাখতে পেরেছে। সচলায়তনে নির্ভার প্রাণোচ্ছল আলোচনা চলে, টুকরো টুকরো লেখার আকর্ষণেই পাঠকরা সচলে আসেন, সীমাছাড়া কুতর্কের মজা লুটতে কেউ আসেন না। প্রচুর সদস্যের কোলাহলের বদলে সচলায়তনে একটি বৈঠকী ঘরানাই গড়ে উঠেছে।
সচলায়তনকে একটি লেখক সমাবেশ হিসেবে কেমন ভূমিকা নেয়া উচিত? আপনাদের দুই পয়সা যোগ করুন।

আপনাদের রেস্ট্রিকটেড মন্তব্যের জন্যে ধন্যবাদ।
সচল থাকুন, সচল রাখুন।


ষষ্ঠ বছরে পা রাখলো সচলায়তন



সচলায়তনের ৫ বছর পূর্তি হলো আজ। ষষ্ঠ বছরে পা রাখলো আমাদের প্রিয় অনলাইন লেখক সমাবেশ।
গত পাঁচ বছরে অনেকের দৈনন্দিন জীবনের অবিচ্ছেদ্য অংশে পরিণত হয়েছে সচলায়তন। কাজের ফাঁকে অন্তত একবার হলেও সচলায়তনে চোখ বোলান, এমন বাংলাভাষী মানুষ ছড়িয়ে আছেন বিশ্বের ১৭৯টি দেশের ৬৭৫৯টি শহরে। গত আড়াই বছরেই সচলায়তনের পাঠকের ভিড়ে যোগ দিয়েছেন এক মিলিয়ন মানুষ, সচলায়তনের পেইজ ভিউ হয়েছে প্রায় আঠারো মিলিয়ন বার। 
সচলায়তন লেখক-পাঠকের সীমান্ত সুগম করে তোলার কাজে সচেষ্ট। সদস্য গ্রহণের ব্যাপারে সচলায়তনে প্রচলিত পদ্ধতি আপাতদৃষ্টিতে কঠোর ও আয়াসসাধ্য বলে মনে হলেও সময়ের সাথে সচলায়তনে যোগ দিয়েছেন ও দিচ্ছেন নতুন লেখকেরা, সেই সাথে নতুন পাঠকও এসে যোগ দিচ্ছেন তাদের সাথে। সচলায়তনে বেশির ভাগ লেখাই পাঠকের অংশগ্রহণে উজ্জীবিত। তাই সচলায়তনকে সচল রাখার কাজের ভারটি তাদের ওপরও ন্যস্ত।
বাংলা ব্লগমণ্ডলে সচলায়তন দীর্ঘ সময় ধরে মন্থর কিন্তু নিশ্চিত গতি বজায়ে সচেষ্ট থেকেছে। অযুত নিযুত "ব্যবহারকারী"র পরিবর্তে কয়েক শত "সদস্য" নিয়ে সচলায়তন পথ চলছে। সময়ের পরিক্রমায় অনেক লেখক সচলায়তনে অনিয়মিত হয়ে পড়েছেন, আবার নতুন লেখকেরা যোগ দিয়েছেন। কিন্তু তাদের সকলেই সচলায়তনের একক অভীষ্টের সাথে সমরেখ, বাংলা ব্লগমণ্ডলে একটি যুক্তিনির্ভর, ইহজাগতিক দর্শনভিত্তিক মতচর্চার প্রতিবেশ নির্মাণের প্রশ্নে তারা সকলেই একমত।
প্রতিদিনের জীবনের নানা ইস্যু নিয়ে সচলায়তনে প্রাণোচ্ছল আলোচনা চলমান এর জন্মলগ্ন থেকেই। মূলধারার গণমাধ্যমে যে বিষয়গুলো আলোচিত হয় না, সচলায়তনে তা আলোচনার মুখ্য উপজীব্য। তাই নানা সামাজিক ইস্যুতে সচলায়তন বরাবরই তার ছোটো কিন্তু নিয়মিত লেখক-পাঠক গোষ্ঠী নিয়ে সতত সরব। 
সচলায়তনের ব্যয় নির্বাহ করেন এর সদস্যবৃন্দ। অন্য কোনো গোষ্ঠীর ওপর সচলায়তন কোনোভাবেই নির্ভরশীল নয়। সচলের চলার পথে দিকনির্দেশিকা এর নীতিমালা, যাকে ভিত্তি করে সচলায়তনের আধেয় তিলে তিলে সঞ্চিত হচ্ছে। সচলায়তন এর নীরব পাঠকদের ক্রমশ সরব করে তোলার উদ্দেশ্য নিয়ে পথ চলছে। যিনি বিনা মিথষ্ক্রিয়ায় মাসের পর মাস সচলায়তন অনুসরণ করে চলছেন, তিনিই একদিন নীরবতা ভেঙে কীবোর্ডে সক্রিয় হয়ে এর অতিথি লেখক হিসেবে আত্মপ্রকাশ করছেন। এই ধারা আরো বেগবান হোক, এটিই সচলায়তনের কাম্য।
আগামী দিনে বহু প্রসঙ্গে সচলায়তন আপনার অংশগ্রহণ কামনা করে। আপনার মত যদি হয় যুক্তিনির্ভর, আপনার চিন্তা যদি হয় স্বচ্ছ, আপনার লেখা যদি হয় সুবিন্যস্ত, সচলায়তনে আপনার অজান্তেই একটি আসন আপনার জন্যে নির্ধারিত। বর্তমানে বাংলা আর ইংরেজি, এই দুই ভাষায় সচলায়তনে ব্লগিঙের সুযোগ রয়েছে। লেখা, আঁকা, গান, সুর, চলচ্চিত্র ... বেছে নিন আপনার মাধ্যম। 
গত পাঁচ বছরে সচলায়তনের অর্জন কী? এর উত্তরে আমরা বলবো, আমাদের অর্জন আপনি, যিনি এই পুরো লেখাটি নিজের ব্যস্ত জীবনের এক ফাঁকে সময় নিয়ে পড়লেন। আপনাকে ধন্যবাদ।
সচল থাকুন, সচল রাখুন।


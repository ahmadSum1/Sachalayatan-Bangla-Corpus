উপলব্ধি



কবেকার পুরনো সে বোধ
ক্ষণে ক্ষণে,
নিরবে নিভৃতে,
নিঃশব্দ চিৎকারে-
আজো জেগে থাকে মনের গহীনে।
অনেক কাল কেটে গেছে তার নাম শুধায়ে।
উত্তর আসে নি কোন।
এখন আর উত্তরের কোন প্রত্যাশা নেই।
আসলে,
কোন কিছুরই কোন প্রত্যাশা নেই।
যে জীবন চলে বাতাসের মত মৃদু-মন্দ অথবা দমকা ঝড়ো হাওয়ায়,
তার কাছে, তাকে থামিয়ে, কিছু
জানতে চাওয়ারও কোন মানে নেই।
যে বোধ কখনও ছড়ালো না ডানা, 
কইলো না কোন কথা এত আকুলতায়,
কেবল বছরের পর বছর একই একগুয়েমিতে বড্ড গোঁয়ারের মত
ঘাপটি মেরে বসে রইলো সমস্ত চেতনা জুড়ে।
জানিয়ে দিলো,
“আমি সত্যি, মিথ্যা তোমার নিত্য দিনের আনন্দ চেষ্টা”-
আজ দশটি বছর পরে,
আমি নিজেই তার নাম দিলাম, শূণ্যতা।


পিচ্চীতোষ গান



হিমু ভাইয়ের পিচ্চীতোষ গল্প পড়ে কেমন ছোটবেলার কথা মনে পড়ছিলো আজ। সাথে যোগ হলো অর্কুটে আরেক বড় ভাইয়ের প্রিয় ভিডিওতে পাওয়া একটা লিংক। ভারতীয় কোন একটা চ্যানেলে বাচ্চাদের গানের প্রতিযোগীতার একটা অনুষ্ঠান হয়, সেখানে একজন গেয়েছে "সত্যম শিবম সুন্দরম", সেই গানের ভিডিও। অসাধারণ একটা গান। এই গানের সাথে আমার পরিচয় অতি পিচ্চীবেলার, রূম্পা রায় বলে একজনের কণ্ঠে। অনেকেরই হয়তো মনে থাকবে, এই ভারতীয় মেয়েটা মাত্র ১২ বছর বয়সে বাংলাদেশের অনেকগুলো জায়গায় গানের অনুষ্ঠান করেছিলো, চমৎকার কণ্ঠশৈলী ছিলো তার। আমাদের টাংগাইলের সবচেয়ে বড় শো হল ছিলো "ভাসানী হল", মওলামা ভাসানীর নামে। সবচেয়ে গুরুত্বপূর্ণ নামী অনুষ্ঠানগুলো সেখানে হতো। সেখানেই রূম্পা রায়ের গান শুনেছিলাম, দেখেছিলাম তার কনফিডেন্ট পার্ফরমেন্স।  সেই গানগুলোর আবার রেকর্ড বেরিয়ে গেলো ক্যাসেটে। ওই পিচ্চী আমি তার এমন ভক্ত হলাম যে, মনে আছে প্রতিদিন রাতে ঘুমের আগে রূম্পা রায়ের ক্যাসেট না ছাড়লে আমার চলতো না। মাত্র ১২তেই দেশের বাইরেও নাম কামানো এই শিল্পীর কোন খবর আর এখন পাই না। কেন জানি না যারা খুব ছোটবেলায় বেশি নাম করে ফেলে তারাই বড় হয়ে হারিয়ে যায়!
এরকম আরেকজন ছিলো অন্তরা চৌধুরী। বিখ্যাত সুরকার সলীল চৌধুরীর মেয়ে। তারও চমৎকার কন্ঠ, সাথে বাবার সুরের আঁধার তো ছিলোই। অন্তরা চৌধুরী মাতিয়ে ফেললো একেবারে। রূম্পা রায়ের নাম হয়তো অনেকে শোনে নি, কিন্তু ছোটবেলার অন্তরা চৌধুরীর "ও মা গো মা, অন্য কিছুর গল্প বলো", "বুলবুল পাখি ময়না টিয়ে", "নাও গান ভরে, নাও প্রাণ ভরে" এই গানগুলো শোনে নি এরকম কেউ আছে বলে তো মনে হয় না। বাচ্চাদের গান, কিন্তু সবগুলো গানের কথা ছিলো একই সাথে শিশুদের উপযোগী এবং শিশুমনে চিন্তার খোরাকও যোগাতো নিঃসন্দেহে।
তো অন্তরা চৌধুরীর একটা গান ছিলো ব্যাঙদের নিয়ে! "ও সোনা ব্যাঙ, ও কোলা ব্যাঙ"। এই গানের একটা জায়গায় ছোট্ট একটু তানের মত ছিলো, ঐ জায়গাটা আমার এত প্রিয় ছিলো যে বার বার টেনে টেনে ওইটুকুই শুনতে শুনতে ক্যাসেটের ফিতাই ছিঁড়ে গিয়েছিলো। আজকে হঠাৎ কি ভেবে মোবাইলের রেকর্ডার অন করে ওই অংশটুকু একটানে গেয়ে দুম করে রেকর্ড করে ফেললাম! অনেক অনেক দিন পর। এবং অত্যন্ত লজ্জিত মনে সেটা আবার পডকাস্ট হিসেবেও ছেড়ে দিচ্ছি। হিমু ভাইয়ের পিচ্চীতোষ গল্পের ব্যাকগ্রাউন্ড হিসেবে মোটামুটি চলে যায় কি বলেন?
---------------------------------------------------------
বেশ অনেক দিন আগের লেখা, পোস্ট করা হচ্ছিলো না।


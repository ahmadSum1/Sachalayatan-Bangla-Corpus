কখন কি হয়



গতকাল গুগল ডকস-এর একটা নিউ ডকুমেন্টের পাতা খুলে কিছুক্ষন বসে ছিলাম, অমিত আহমেদের জন্য একটা অণুগল্প লিখবো বলে।
দেশ ছেড়ে আসার পর অনবরত অনেক চিঠি পাই আমি--বাবার, আপুদের, বন্ধুদের। কাগুজে-কলমে চিঠি নয় অবশ্যই, মুঠোফোনের বার্তা অথবা ই-চিঠি। আজও পেলাম এমন দু'টো। একটা বাবার, একটা বড় আপুর।
বাবার শরীরটা ভালো নেই। বয়স বেড়ে যাচ্ছে। আমার ভীষন হ্যান্ডসাম বাবাটা দিনকে দিন বুড়ো হয়ে যাচ্ছে। আর মাত্র ক'দিন পরেই অবসর নিতে হবে কাজ থেকে। বাবার মেসেজগুলোতে ইদানিং সেই ছাপ পড়ছে। আমরা ইংরেজীতে বাংলা টাইপ করে মেসেজ লিখি, বাবা আগের যুগের মানুষ, এটা তার কাছে অদ্ভুত লাগে। তাই সে ইংরেজীতেই লিখে। আমাদের একেবারেই মধ্যবিত্ত পরিবার। আমি জানি বাবার বাঁধা মাইনের চাকরীতে এখনকার জিনিসপত্রের হঠাৎ দাম বেড়ে যাওয়াটা কতটা প্রভাবে ফেলবে। ক'দিন আগে ফোনে তাই জিজ্ঞেস করেছিলাম। এমনিতে কখনও কোন সমস্যা বলে না...আজ লিখেছে, "The price level of the country has gone so up that I have been compelled to think different alternatives about my retired life which is coming soon". আমার এক্কেবারে গভীরে খুব টান লাগে। আমার খুব ইচ্ছা করে বাবাকে বুকের মধ্যে আগলে রাখি। বলি, তুমি নিশ্চিন্তে থাকো সোনা, আমি আছি না? ঠিক যেমনটা ছোটবেলায় বাবা-মামণি আমাদের আগলে রেখেছিলো...।
ছোটবেলায় মামণির সাথে খুব নিয়মিত একটা ঝগড়া হতো যখন মা বলতো, "আমি মরে গেলে বুঝবি মজা"! আমার সহ্য হতো না। জোরে জোরে মা'কে ঝাকুনি দিয়ে গলা ফাটিয়ে চিৎকার করে বলতাম, "কখখনো না, কখখনো তুমি মরবে না, সব বাজে কথা"। খুব তাড়াতাড়ি সেই বাজে কথাটাকেই সত্যি করে মা বুঝি আজ দুষ্টু মিষ্টি হেসে বলছে, "এবার বুঝলি তো মজা?" ...এমন কেন হয়? ছোটবেলার স্বপ্নমাখা রঙীন ঘুড়িটা কেন আর তেমন করে ওড়ে না? সব রঙ ফিকে হয়ে যায়...সবচেয়ে প্রিয় মানুষ চলে যায় অনেক দূরে, বাকিরা বুড়ো হতে থাকে...। প্রিয় নিশ্চিন্ত সময়গুলো হাজার দুর্ভাবনায় ভারী বোঝার মত হয়ে রয় মাথার ওপরে...।
বড় আপুরও শরীর ভালো নেই, ভীষন জ্বর অনেকদিন ধরে। ওরা আমাকে বলে না এসব কিছু, এত দূর থেকে টেনশান দিতে চায় না। আবার অনেকটা সময় পেরুলে না বলেও পারে না। বড় আপু আমাদের তিন বোনের মধ্যে সবচেয়ে বড়, কিন্তু সবচেয়ে ছেলেমানুষ। আজ অনেক কথার শেষে লিখেছে, " তুমি কি কয়দিনের জন্য আসবে......" লিখেই বুঝেছে কি অবাস্তব কথা লিখে ফেলেছে, তাই তারপরের শব্দদু'টো হচ্ছে  "হি...হি..."।
আমার বুকের মধ্যে দুম করে দুর্যোগের ঘনঘটা শুরু হয়, দ্রিম দ্রিম দ্রিম...বাজতে বাজতে অনাহুতের মত সেই শব্দ জলোচ্ছ্বাসের রূপ নিয়ে দাপাদাপি করে দু'চোখে।
অণুগল্পটি আমার আর লেখা হয় না। সেই "নিউ ডকুমেন্ট" পাতাটি ভরে ওঠে ব্যক্তিগত কথনে।


যাও পাখি



যোগাযোগের গতিময়তা ধীরে ধীরে
কমে আসা শুরু করেছে।
আষ্টেপৃষ্টে জড়িয়ে থাকা বাঁধনের সুতো
দূরত্বের টানে ঢিলে হয়ে এসেছে যদিও
একেবারে ছিঁড়ে যায় নি ,
অদৃশ্য কোন জেদী সূতোর
পাকানো গিঁটের কারনেই হয়তোবা...।
একদিন সেই জেদী সূতো এঁকে বেঁকে
পেঁচিয়ে কেমন ডানা হয়ে যায় -
ছোট দু'টি পা...দু'টি ঠোঁট...
ঠোঁটের ফাঁকে গুঁজে রাখা ভালোবাসা...
সে ফিসফিস করে আমায় বলে,
"বন্ধু, ভালো আছিস তো ?"
আমি বুকের ভেতর হেঁচকা টানের
ব্যথায় কুঁকরে উঠি সুখে।
আমার ঢিলেঢালা বাঁধন ফের পোক্ত হয়ে ওঠে।



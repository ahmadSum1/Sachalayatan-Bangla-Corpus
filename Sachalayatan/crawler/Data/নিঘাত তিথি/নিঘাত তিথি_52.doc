চেনা বাড়ি চেনা মাঠ



একটু দূরে থাকা, একটু আড়াল রাখা--কেন জানি ভালো লাগে সব সময়। নতুন মানুষ, নতুন পরিবেশকে সহজে আপন ভাবতে পারাটাও আমার চিরায়ত অপারগতা। প্রজাপতি আমাকে আড়াল দিয়েছিলো তার ডানার ভেতরে, অনেক নতুনের মাঝে। একটা বছর! এই এক বছরে সেই নতুন মানুষগুলোকে ভেবেই আমি গাইতে পারি, 

চেনা দুঃখ চেনা সুখ
চেনা চেনা হাসি মুখ
চেনা আলো চেনা অন্ধকার
চেনা মাটি চেনা পাড়া
চেনা পথে কড়া নাড়া
চেনা রাতে চেনা চিতকার!


অতএব,খুব চেনা মানুষগুলোর সামনে আমি "নিঘাত সুলতানা তিথি" হাজির, স্বরূপে।

হযু ভাইয়ের কথার সুত্র ধরে জানিয়ে রাখছি নামের মানে। "নিঘাত" অর্থ "নির্ঝর"। "তিথি" হলো "লগ্ন" বা আমি বলি "সময়ের ছোট্ট অংশ"। সুতরাং আমার কাছে আমার নামের মানে"নির্ঝর সময়"।

এ প্রসংগে ছোটবেলার কাহিনী মনে পড়লো একটা। যে হুজুরের কাছে কোরয়ান শরীফ শিখতাম, তিনি খুব বিরক্ত হয়ে আমার খাঁটি বাংলা নামের মানে জানতে চেয়েছিলেন। তিথি মানে লগ্ন বলতেই তিনি আতকে উঠে বলেছিলেন, "কি!নগ্ন?!"  :-)

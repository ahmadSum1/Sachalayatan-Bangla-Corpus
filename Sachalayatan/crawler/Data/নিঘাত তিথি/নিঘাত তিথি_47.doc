মোর বীণা ওঠে কোন সুরে বাজি?



একলা ঘরে পিসি স্ক্রিনের দিকে তাকিয়ে থাকতে থাকতে ভেতর থেকে গান গেয়ে উঠলো কেউ একজন। ঠিক সেই মুহুর্তে আমি দু'টো স্বত্তা - এক আমি আপনমনে গাইছি,আরেকজন শুনতে পেয়ে অবাক!
"অম্বরপ্রাঙ্গন মাঝে নিঃস্বর মঞ্জির গুঞ্জে
অশ্রুত সেই তালে বাজে
করতালি পল্লবপুঞ্জে।"
সম্ভবত ক্লাস সিক্সে শেখা গান, কতদিন গাওয়া হয় নি! ভুলে যাওয়া এই গানের কথাগুলো কেমন করে বেরিয়ে এলো আমার কণ্ঠ বেয়ে? নাকি ভুলে যে যাইনি তাও জানি না চর্চাহীণতায়?
সবচেয়ে প্রিয় মানুষের সান্নিধ্যে বসবাস। এবং প্রিয় মানুষগুলোকে ছেড়ে আসা। কিছু পেতে হলে কিছু ছাড়তে হয় যে! আজ খুব বাবার কথা মনে হচ্ছে... মা চলে যাবার পরে বাবা কতই না গান শুনতে চেয়েছে আমার কাছে। মা কেন চলে গেলো? সেই অভিমানে আমি পারি নি। সব গান কান্না হয়ে আটকে যেতো গলার ভেতর। বাবাকে খুব বঞ্চিত করে রাখা দু'টো বছর আজকে যেন তাড়া করেছে আমায়। বলছে,গা,ভরিয়ে দে বাবার শূণ্য হৃদয়!
...বাবা বা আমার প্রিয় হারমোনিয়াম-সব রয়ে গেছে সেই সবুজ দেশে,তবু ইচ্ছেটা হুট করে জন্মে গেলো। 
কেন রে ইচ্ছে তুই অসময়ে জন্মালি, এখন মরতে পারিস না?


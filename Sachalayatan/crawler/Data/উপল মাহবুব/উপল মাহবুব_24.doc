প্রতীক্ষা



তোমার জন্য আমার হাতে হাজার ফুলের ডালি,
তোমার তরে পথের ধারে লক্ষ প্রদীপ জ্বালি,
তোমার পায়ের ধুলোর আশায় অধীর মাতৃভূমি,
                                       কোথায় তুমি!
দিগান্তরের আকাশ জুড়ে মেলছে শকুন ডানা,
অরক্ষিত স্বদেশভূমে দস্যুরা দেয় হানা,
কোথায় তোমার হার না মানা মুক্তিসেনার দল,
তোমার আশায় ঢেউ তুলেছে শঙ্খ নদীর জল,
পাপের বোঝা পূণ্য হবে তোমার চরণ চুমি,
                                        কোথায় তুমি!
পাতাল পুরীর আঁধার থেকে কান্না ভেসে আসে,
নির্যাতিতের রুগ্ন দেহ কম্পিত হয় ত্রাসে,
গুণছে প্রহর তোমার আশায় লক্ষ কোটি তারা,
ম্লান হয়েছে চাঁদের শোভা তোমার জ্যোতি ছাড়া,
আঁধার ফুঁড়ে আনবে কেড়ে আলোর স্বর্গভূমি
                                        কোথায় তুমি!


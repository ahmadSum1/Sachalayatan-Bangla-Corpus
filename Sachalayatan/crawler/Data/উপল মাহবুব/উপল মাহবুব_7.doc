অনুমান



ছোকড়া:
ও মাগো মা, ওই বুড়োটা
আমার পানে চেয়ে,
এমন করে ফুঁসছে কেন?
আসবে নাকি ধেয়ে?
বুড়োর হাতে ওইগুলো কী?
ইটের ঢেলা? মারবে নাকি?
এই বেলা কি প্রাণের পাখি
যাবে আমায় ছেড়ে?
"ও দাদাভাই! কী লাভ তোমার
আমায় প্রাণে মেরে?"
বুড়ো:
ও মাগো মা, ওই ছোঁড়াটা
আমার পানে চেয়ে,
মুখ খিঁচিয়ে বলছে কী সব
আসবে নাকি ধেয়ে?
গোটা কয়েক সুপারি ছিল
ছিনিয়ে নেবে তা কি?
পাগলও তো হতে পারে
কামড়ে দেবে নাকি?
বয়সতো আর কম হলো না
দুই চোখেতেই ছানি,
আসুক তবু, বুঝিয়ে দেব
জান বাঁচাতে জানি!


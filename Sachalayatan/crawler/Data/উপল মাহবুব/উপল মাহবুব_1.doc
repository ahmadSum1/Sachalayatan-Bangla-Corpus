আমার মাতৃভূমি



দেশের থেকে হাজারটা ক্রোশ দূরে
ঘর বেঁধেছি সুখের আশায়
বিজন অচীনপূরে।
নিত্য শুধু হাওয়ায় পাতি কান,
পূবের হাওয়া আনলো বুঝি আমার মাটির গান।
গান এ তো নয়! কোথায় গানের সুর?
লক্ষ প্রাণের কান্না আসে 
পেরিয়ে সমুদ্দুর!
একাত্তরের শকুনরা ফের খুবলে খাচ্ছে দেশ
মারছে মানুষ, বাড়ছে শুধু কষ্ট অনিঃশেষ।
হায় গো আমার মাতৃভূমি
তোমায় দূরে ফেলে
অসহায় ক্ষোভে কাঁদছে দেখ 
তোমার মাটির ছেলে।
বুকের মাঝে ক্রোধের আগুন দাউ দাউ করে জ্বলে
সুজলা-সুফলা সোনার দেশ যে
মাড়িয়েছে পদতলে,
আমার দেশের মাটিতে বাঁচার নেই তার অধিকার,
জাগো বাঙালি, শত্রু বিনাশে
আজ আরেকটিবার!


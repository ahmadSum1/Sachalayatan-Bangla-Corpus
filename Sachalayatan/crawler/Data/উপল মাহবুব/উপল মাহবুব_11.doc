নতুন আলু 



(এই গল্পটি জার্মান লেখক ইয়োহানস রোয়্যেসলারের "Winterkartoffeln" গল্প অবলম্বনে রচিত)
রাস্তার ধারে কাঁচাবাজার। বুড়ো আব্দুলের দোকানটা সেই কাঁচাবাজারের এক কোণে। এবারের শীতে তার দোকানে প্রচুর নতুন আলু এসেছে। কয়েকটা বস্তায় সেগুলো পাশাপাশি দোকানের সামনে রাখা। আর দোকানের ওপরে নতুন সাইনবোর্ড লাগানো, "পুরোনো দামে নতুন আলু। আজই শেষ দিন!" তা দেখে আজ প্রচুর ক্রেতার ভিড়।
"আলুর দাম কত?"
"আইজকাও পুরানা দামে বিক্রি করতেসি, আগামীকাল থেকে কিন্তু আর পাইবেন না এই দামে।"
"পুরোনো দামটাই বা কত?"
"পঁচিশ টাক্যা কেজি।"
"আজই শেষ দিন?"
"জ্বি সার, আইজকাই শেষ।"
অনেক ক্রেতা এসেছে, আর আলুও কিনছে প্রচুর। পুরো শীতের জন্য তারা পুরোনো দামে আলু কিনবে। সকলেই চায় আলু কিনতে। ফলে দোকানের সামনে ভিড় বাড়লো। 
বুড়ো আব্দুলের আজ ব্যবসা জমজমাট। টাকা পয়সার হিসেব রাখাটাই কষ্টকর হয়ে পড়েছে তার জন্য। 
"কেজি ২৫ ট্যাকা মাত্র!বাইছা বাইছা নেন, দেইখা দেইখা নেন। যারা কিনেন নাই আইজকাই কিনেন। আজকেই শ্যাষ দিন, পুরানা দামে নতুন আলু। আপনি কয় কেজি লইবেন আপা?"
মানুষজন লাইন দিয়ে দাঁড়িয়েছে দোকানের সামনে। অনেকে দ্বিতীয়, তৃতীয়বারের মত এসেছে আলু কিনতে। কেউ কেউ বাড়ি থেকে আরও টাকা নিয়ে এলো। শেষদিনের এই অপূর্ব সুযোগের কথা একে একে শহরের সবার কানে পৌঁছে গেল।
"বুড়ো আব্দুলের কাছে পুরোনো দামে নতুন আলু পাওয়া যাচ্ছে। আজই শেষ সুযোগ!!" 
ইসলাম সাহেবের গৃহিনী তাকে জোর করে পাঠিয়েছেন দোকানে। তিনি আব্দুলের দোকানের সামনের ভিড় আর আলুর বস্তাগুলো দেখলেন। 
"পুরোনো দামে নতুন আলু। আজই শেষ দিন!"
ইসলাম সাহেব আলু কেনার জন্য লাইনে দাঁড়ালেন। বহুক্ষণ পর অবশেষে তার সময় এলো।
"পুরোনো দামে?"
"জ্বি স্যার। আইজকাই কিন্তু শ্যাষ। ২৫ ট্যাকা কেজি।"
"আর আগামীকাল থেকে? কালকে থেকে দাম কত হবে?"
"নতুন দাম হবে স্যার।"
"সেটা কত?"
"জ্বি স্যার?"
"কাল থেকে যে নতুন দাম হবে সেটা কত??"
"না, মানে স্যার," বুড়ো আব্দুল একটু ইতস্তত করে জবাব দিল,
"২০ টাকা কেজি।"


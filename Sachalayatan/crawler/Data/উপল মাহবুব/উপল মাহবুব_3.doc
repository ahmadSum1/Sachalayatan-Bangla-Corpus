পাসপোর্ট



আমার এক বন্ধু আগামী মাসে ব্যাংকক যাচ্ছে ঘুরতে। এটা তার দ্বিতীয় বিদেশ ভ্রমণ, এর আগে ইন্ডিয়া গেছে একবার। প্রতিবারই আমাকেও জিগ্যেস করে যাব না কি, কেন যেন কিছুতেই ওর সাথে সময়ে মেলেনা। আমিও অবশ্য গত তিন বছরে বেশ কয়েকবার বাইরে গিয়েছি। যথারীতি সে সেময় আমার বন্ধুর সময় মেলেনি। তিন বছর আগে, ২০০৮ সালে আমরা একসাথে পাসপোর্ট করতে গিয়েছিলাম অবশ্য। সেই পাসপোর্ট করার অভিজ্ঞতা নিয়েই পরে একটা লেখা লিখেছিলাম যেটা তখন কোথাও আর পাবলিশ করা হয়ে ওঠে নি। খুব শীঘ্রই মেশিন রিডেবল পাসপোর্ট নেব বলে ভাবছিলাম, তখন লেখাটার কথা মনে পড়লো। ২০০৮ সালে আমার পাসপোর্ট 'অর্জনের' কাহিনী এটা। নতুন পাসপোর্টের লাইনে দাঁড়াবার আগে সচলের পাঠকদের সাথে পুরোনো লেখাটা শেয়ার করছি।
*********************************************************************************************************************
৩০ মার্চ ২০০৮, রবিবার, সকাল ১১ টা।
সকালের ক্লাস মিস দিয়ে পাসপোর্ট ভবনে গিয়েছিলাম পাঁচজন - আমি, আমার তিন বন্ধু আর আমার বড় বোন। গত সপ্তাহের রবিবার আসতে একটু দেরি হয়ে গিয়েছিল। সেদিন অবশ্য দুইটা কাজ করেছিলাম- এক হল সাধারণ পাসপোর্টের জন্য প্রত্যেকে আড়াই হাজার টাকা সোনালী ব্যাংকে জমা দেওয়া আর দুই নম্বরে তথ্য ও অনুসন্ধান থেকে নিজেদের কাগজপত্র গুলো ঠিক আছে কি না দেখিয়ে নিয়েছিলাম। ছাত্রদের নাকি কেবল বিশ্ববিদ্যালয়ের আই.ডি -র ফটোকপি হলেই চলে। তার ওপর আমি ভোটার আই. ডি -র ফটোকপিও দিয়েছি। সব দেখে কাউন্টারের ভদ্রলোক বলেছিলেন এটুকুই যথেষ্ট। এই সপ্তাহে তাই আমরা গিয়েছিলাম ফর্ম জমা দিতে। বারটায় একটা ক্লাস আছে্ আশা ছিল ধরতে পারবো।
বাকি সবার ফর্ম সুন্দরভাবে জমা নিয়ে নিলেন কাউন্টারের ভদ্রলোক। আমারটাও এগিয়ে দিলাম। এক নজরে সব দেখে, দুই তিনটা টিক মার্ক দিয়ে তিনি নিজের সাক্ষর দিয়েই দিচ্ছিলেন, হঠাৎ কি দেখে যেন থামলেন। তারপর সেই অর্ধসমাপ্ত সাক্ষরটুকু কেটে দিয়ে জানালেন এই ফর্ম এখানে জমা নেওয়া যাবে না। আমার বর্তমান ঠিকানা এ সমস্যার কারণ। আমি বুয়েটে পড়ি, আহসানউল্লাহ হলে থাকি - বর্তমানে সেটাই ঠিকানা। আর যেহেতু আহসানউল্লাহ হল লালবাগ থানার অধীনে ফলে এই ফর্ম জমা দিতে সদরঘাট ডি. সি. অফিসে যেতে হবে। কোথায় আগারগাঁও পাসপোর্ট ভবন, আর কোথায় সদরঘাট! আমি একটু বলতে চেষ্টা করলাম যে, এটা হল সেন্ট্রাল পাসপোর্ট ভবন, এখানে তো সব এলাকার ফর্ম একসেপ্ট করা উচিত ইত্যাদি ইত্যাদি। কিন্তু তাতে কি আর চিড়ে ভেজে? কি আর করা, সবাই সান্তনা দিল, আমি কিছুটা মনক্ষুন্ন হয়ে শেষে ক্লাস করতে বুয়েটে ফিরে এলাম। 
৩১ মার্চ ২০০৮, সোমবার, সকাল ৮ টা।
১০ টায় ক্লাস আছে, তার আগেই সদরঘাট ডি. সি অফিসে পাসপোর্ট জমা দিয়ে ফিরে আসবো ভেবে বের হলাম। এরপর থেকেই শুরু হল আসল খেল।
সদরঘাট ডি. সি অফিসটা বের করতে একটু সময় লাগলো। গিয়ে দেখি অফিস তখনও খোলেনি। পাসপোর্টের ফর্ম জমা দেওয়ার কাউন্টারে অবশ্য তখনই কিছু লোক লাইন ধরেছেন। আড়াই হাজার টাকার পাসপোর্টের লাইন কোনটা জানতে চাইলে ওই অফিসেরই একজন কর্মচারী জানালেন যে এই অফিসে কেবল আর্জেন্ট পাসপোর্ট (৫০০০ টাকা ও এর ওপরে)  এর ফর্ম জমা নেওয়া হয়, ফলে আমাকে আসলে সদরঘাট পোস্ট অফিসে যেতে হবে। পোস্ট অফিস নাকি বেশ কাছেই, রিকশাওয়ালাকে বললেই নিয়ে যাবে। কি আর করা, ডি. সি অফিস থেকে বের হয়ে একটা রিকশা নিলাম। রিকশাওয়ালাও সদরঘাট নদীবন্দরের ঠিক বাইরের একটা পোস্ট অফিসে আমাকে নিয়ে গেল। গিয়ে শুনি অফিস নয়টায় খুলবে। তখন ৮:৪০ বাজে, তাই ভাবলাম দাঁড়াই কিছুক্ষণ। পাশ দিয়ে একজন ভদ্রলোক যাচ্ছিলেন, নিশ্চিত হওয়ার জন্য তাকে জিজ্ঞাসা করলাম যে এই পোস্ট অফিসেই সবাই পাসপোর্ট জমা দেয় কি না। জানা গেল, আমি আসলে আবার ভুল জায়গায় এসেছি। পাসপোর্ট জমা নেয় সদরঘাট জি. পি. ও তে। জি. পি. ও টাও নাকি বেশ কাছেই, রিকশাওয়ালাকে বললেই নিয়ে যাবে! 
আবার রিকশা নিলাম। জি. পি. ও তে গিয়ে দেখি সেখানে পাসপোর্টের ফর্ম গ্রহণ শুরু হয়েছে্। আমার ফর্মটা কাউন্টারের ভদ্রলোককে দিলাম। হায় কপাল! আমার বর্তমান ঠিকানা দেখে তিনি বললেন, লালবাগ থানা তো নিউমার্কেট জিপিও-র আন্ডারে। এই ফর্ম ওখানে দিতে হবে। এমনকি একটা চার্টও তিনি আমায় দেখিয়ে দিলেন, যেখানে কোন থানা কোন জিপিও-র অধীনে তা স্পষ্ট করে লেখা আছে্। মনে মনে আগারগাঁও এর লোকটাকে যা খুশি তাই বললাম। শুধু শুধু না দেখেশুনে ব্যাটা আমাকে এই সদরঘাটে পাঠিয়েছে, যেখানে ঘরের পাশের নিউমার্কেটে গেলেই কাজ হয়ে যেত।
ঘড়িতে তখন নয়টা দশ। আমার রোখ চেপে গিয়েছিল। একটা রিকশা নিয়ে এবার রওনা দিলাম নিউমার্কেটের দিকে। এই সকালটা বরবাদ হতে দেবই না....
নিউমার্কেট জিপিও-র ভদ্রলোককে আমার করূণ কাহিনীর আভাস দিয়ে কাঁদো কাঁদো মুখ করে ফর্মটা দিলাম। তিনি অবশ্য এসব পাত্তা না দিয়ে মনোযোগ দিয়ে ফর্ম দেখলেন। শেষে জানালেন, আমার ফর্মে দুইটা সমস্যা আছে। এক হল আমার  ভোটার আই.ডি টা নাকি এটাস্টেড করে দেওয়ার কথা। আমি বললাম পাসপোর্ট ভবনে তো এ ব্যাপারে কোন ঝামেলা হয় নি। এ বলায় অবশ্য লাভ হল না। দ্বিতীয় সমস্যাটা যেমন গুরুতর তেমনি দুঃখজনক ও বিরক্তিকর। আমার পাসপোর্টের জন্য আগারগাঁও এর সোনালী ব্যাংকে যে টাকা জমা দিয়েছি সেটা নাকি ভুল হয়েছে। টাকা এই জিপিওর আন্ডারে নির্দিষ্ট ব্যাংকে দিতে হবে (ইনিও চার্ট দেখালেন)। 
এখন উপায় ? তিনি জানালেন, করণীয় হল আবার আগারগাঁও এ গিয়ে পাসপোর্ট ভবনের তিন তলা থেকে টাকা ট্রান্সফারের ব্যবস্থা করা এবং সেটার অ্যাপ্রুভমেন্ট টাকার রশিদে লিখিয়ে আনা! আর এটাস্টেড করার ব্যাপারটা তো আছেই। 
অবশেষে সেদিনের মত হাল ছেড়ে দিয়ে আমি ক্লাসে গেলাম....
৩ এপ্রিল ২০০৮, বৃহষ্পতিবার, সকাল।
বৃহষ্পতিবার বুয়েট বন্ধ। সকাল সকাল সেই আগারগাঁও পাসপোর্ট ভবনে তৃতীয়বারের মত গেলাম। অনুসন্ধান থেকে জানা গেল আমার আসলে দ্বিতীয় তলায় যেতে হবে। গেলাম। কিছুক্ষণ অপেক্ষা করতে হলো বটে, তবে কোন ঝামেলা ছাড়াই কাগজপত্র সই করিয়ে ফেরত পেলাম। টাকা ট্রান্সফার হয়ে যাবে। আই.ডি গুলো এটাস্টেড করিয়ে দুপুরের আগেই নিউমার্কেট জিপিও তে পৌঁছালাম, ফর্ম জমা দিলাম। আমাকে একটা সাময়িক রিসিট দিয়ে জানানো হল আগামী মঙ্গলবার জিপিও তে এসে পাসপোর্টের মূল রিসিট নিয়ে যেতে। 
আহা কি আনন্দ আকাশে বাতাসে...
৮ এপ্রিল ২০০৮, মঙ্গলবার,সকাল ১০ টা।
সকালে একটা ক্লাস হয় নি। দুপুরে পরীক্ষা আছে্ তাই পড়ছিলাম। এমন সময় ফোনটা এল। নিউমার্কেট জিপিওর কাউন্টারের ভদ্রলোক ফোন করেছেন (বোধহয় দয়াপরবশ হয়েই)। আমাকে গিয়ে দেখা করতে বললেন - কি নাকি সমস্যা হয়েছে। 
পড়াটড়া ফেলে ছুটলাম। গিয়ে শুনি আমার ফর্মটা মূল অফিস ফেরত পাঠিয়ে দিয়েছে। 
কেন?
প্রথমত, আমাকে নাকি আগারগাঁও সোনালী ব্যাংকের ম্যানেজারের সই ও আনতে হবে। (আবার যাও আগারগাঁও!!)
দ্বিতীয়ত, আমার জাতীয় পরিচয় পত্র নাকি গ্রহণ যোগ্য নয়!! (এর কোন গ্রহণযোগ্য কারণ অবশ্য বলা হয় নি।)
ফলে আমাকে নাকি এখন সিটি করপোরেশনের চেয়ারম্যানের কাছ থেকে জাতীয়তা সনদ আনতে হবে।
অবশেষে আমি হাল ছেড়ে দিলাম।
আমি বুয়েটের তড়িৎ ও ইলেকট্রনিক কৌশল বিভাগের একজন ছাত্র। আমার বিশ্ববিদ্যালয় আই.ডি টিই আমার জাতীয়তা নিশ্চিত করতে যথেষ্ট হওয়া উচিত, কেননা সেটি অর্জন করতে আমাকে আমার এ যাবৎকালের অর্জিত অন্যান্য সকল সার্টিফিকেট ও সনদপত্র জমা দিতে হয়েছে। আমার ঝকঝকে নতুন ভোটার আই.ডি তে আমার মা বাবার নাম, আমার জন্মতারিখ, আমার বর্তমান ঠিকানা এমনকি ব্লাড গ্রুপও লেখা রয়েছে। কার্ডটিতে কর্তৃপক্ষের সাক্ষর আছে এবং বলা হয়েছে এটি গণপ্রজাতন্ত্রী বাংলাদেশ সরকারের সম্পত্তি। সরকারী অফিস যদি নিজেদের সম্পত্তিকেও অস্বীকার করে তাহলে আমি নতুন করে জাতীয়তা সনদ দিলে কোন এক ছুতোয় যে সেটাকেও অস্বীকার করবে না তার নিশ্চয়তা কী? 
বাংলাদেশের অধিকাংশ মানুষ এখনও নিরক্ষর। বহু মানুষ আছে যাদের কোন ধারণাই নেই পাসপোর্ট কোথায় করতে হয়। আমি যেটুকু শিক্ষা অর্জন করে বিশ্ববিদ্যালয় পর্যায়ে এসেছি আশা করি তা একটি পাসপোর্ট বানানোর নিয়মকানুন বোঝার জন্য যথেষ্ঠ। অন্তত আমার এতদিন তাই ধারণা ছিল। তবে বাস্তবতা থেকে যেটুকু ঠেকে শিখলাম, তাতে বোঝা গেল আসলে এখানে কোনটি সঠিক আর কোনটি ভুল নিয়ম তাই বোঝার কোনো উপায় নেই।  বহুবছর ধরে শুনে আসা সরকারী অফিসের ভিতিকর চিত্র যে আজও বদলায় নি, আজও,যে বহু মানুষকে এক কাউন্টার থেকে অন্য কাউন্টার আর এক অফিস থেকে অন্য অফিসে ছুটে বেড়াতে হয় সামান্যতম কাজ আদায়ের জন্য তা জানার পর এরকম হাজারো ভুক্তভোগী মানুষের মত আমারও একটাই প্রশ্ন, এই গোলকধাঁধা থেকে বের হওয়ার উপায় কী? 
উপল মাহবুব
লেভেল-৩ টার্ম-২
তড়িৎ ও ইলেকট্রনিক কৌশল বিভাগ
বাংলাদেশ প্রকৌশল বিশ্ববিদ্যালয়
********************************************************************************************************************


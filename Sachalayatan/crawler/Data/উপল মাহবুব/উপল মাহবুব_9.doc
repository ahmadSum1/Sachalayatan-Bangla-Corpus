প্রণয়ালাপ



১.
ওই চোখের সীমা
কাজলরেখায়
যতন করে টানা,
এই পলক তবু
থমকে থাকে
মন শোনে না মানা,
মুগ্ধ সময়
হারায় কোথা
তাও হল না জানা...
২.
তোমার গানে আমার প্রাণে
জাগলো এ কি ঢেউ,
মন সায়রে উঠলো জোয়ার
দেখতো যদি কেউ,
বুঝতো তবে অনুভবে
কেমনে আছ মিশে,
হৃদয় কেমন তোমার টানে
নিত্য হারায় দিশে... 
৩.
হালকা শীতের পলকা হাওয়ায়
উড়ছিল চুল, লাগলো বেশ,
চোখের ভাষায় কাব্য ছিল
রইলো মনে তারই রেশ!
মুখের কথায় কী আসে যায়
মনের গাড়ি এমনি চলে
হাতের ছোঁয়া না যদি পায়
চোখ তো মনের কথাই বলে...


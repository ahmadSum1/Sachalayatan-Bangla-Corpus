বাবা দিবসের স্মৃতি



২০০৭ সালে প্রথমবারের মত "বাবা দিবস"-এর শুভেচ্ছা জানাই আব্বুকে। তখন আমি ঢাকায়, আমার হলে। আর আব্বু চট্টগ্রামে, বাসায়। এসএমএস করেছিলাম,
"এই যে আমার পানসী তরী শান্ত জলে ভাসে,
ঝড়ের হাওয়া থমকে দিয়ে দখিন হাওয়া আসে।
সূর্যতাপে দগ্ধ হলে রোদ হয়ে দাও ছায়া,
নিঝুম রাতে চাঁদের আলোয় ছড়িয়ে দিলে মায়া,
শূন্য গলে পরিয়ে দিলে জ্ঞানের আলোর মালা,
তোমার সূর্যকিরন থেকেই, আমার প্রদীপ জ্বালা!!"
কিছুক্ষণ পরই আব্বু এসএমএস পাঠালো:
"কালের কাছে এক মানবের একটুখানি চাওয়া,
নতুন চাওয়া উড়িয়ে আনে কালান্তরের হাওয়া!
সেই হাওয়াতেই বেড়ে ওঠো, তোমরা আত্মজন,
কালান্তরের মননঋদ্ধ নতুন সে জীবন।
সকল বাঁধা পেরিয়ে যাও, জীবন সাধনায়,
প্রবীণ বাবা নবীণ মনে জানায় অভিপ্রায়!!"
অদ্ভুত ভাললাগায়, ভালবাসায় মন  ভরে গিয়েছিল। 


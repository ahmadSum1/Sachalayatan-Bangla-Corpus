পাঁচ মাতালের সাতকাহন



আমরা মাতাল হয়ে যেতে চাই
পৃথিবীর সুখ দুঃখের স্পর্শ থেকে দূরে চলে যেতে চাই
পাওয়া না পাওয়ার অসম দ্বন্দ্ব থেকে আমরা মুক্তি চাই
তাইতো এসব খাই।
সভ্য মানুষেরা যাকে বলে মাদকদ্রব্য
আর আমরা বলি মাল।
অনেক নাম এসবের
মদ গাঁজা আফিম বিয়ার
হুইসকি ভদকা রাম জিন
আমাদের প্রিয় হিরোইন।
আমরা পাঁচজন, চারটি ছেলে একটি মেয়ে
সুনন্দা নাম মেয়েটির
ক্লাসে প্রথম দিন ওকে দেখে
আমার মতো অনেকের ঘুম হারাম হয়েছিল
আশ্চর্য সুন্দর- অপ্সরী যেন।
হঠাৎ একদিন পত্রিকার প্রথম পাতায় ওর ছবিটা দেখলাম
ব্যথিত হলাম- বিস্মিত হলাম;
‘বিশ্ববিদ্যালয়ের ছাত্রী সুনন্দা পাল
ক্যাডারদের ধর্ষণের শিকার’
নিন্দা জানানোর ভাষা বা সাহস কোনটাই খুজেঁ পেলাম না।
সুনন্দা ক্লাসে আসত মাথা নীচু করে
ওকে দেখে ছাত্রছাত্রীরা ছিটকে সরে যেত
যেন নর্দমার ময়লা শরীরে মেখেছে সে।
সেই সুনন্দা একদিন
নিঃশব্দে এসে আমাদের সাথে যোগ দিল
সেই থেকে আমরা পাঁচজন।
আমরা মাদকসেবী
রাতের আঁধারে আমরা মাতাল হই
আমাদের কথাগুলো জড়িয়ে যায়-
অট্টহাসিতে ফেটে পড়ি-
আমরা নাচতে শুরু করি-
নগ্ন হয়ে- খেমটা নাচ,
আমরা গলগল করে বমি করি
উগরে ফেলে দেই জমাট বাঁধা দুঃখগুলোকে।
টহল পুলিশ মাঝে মাঝে অহেতুক বিরক্ত করে
সুখের জগৎ থেকে ফিরিয়ে আনে দুঃখের পৃথিবীতে
রোলার দিয়ে বেদম পোতে থাকে-
আমাদেরকে- নিরীহ কয়েকটি যুবককে।
সুনন্দাকে ওরা রাস্তার মেয়ে মনে করে
পিটপিট করে তাকিয়ে থাকে
বিস্রস্ত বসনা উন্মাদ-প্রায় যুবতিটির দিকে।
নেতাগোছের কেউ এসে
ওর নরম উদ্ধত স্তনদুটি মোচড়াতে থাকে
সুনন্দা হেসে ওঠে প্রচণ্ড শব্দে
পুলিশ অফিসার ভয় পায়
পিছিয়ে যায় কয়েকপা- একসময় চলে যায়।
আমরা উঠে বসি
হাড়গুলো মটমট করে
দু’একটা হয়তো ভেঙ্গে গেছে
শরীরে প্রচণ্ড ব্যথা
আমরা এই ব্যথার উপশম চাই।
আমরা আবার শুরু করি পানপর্ব।
উড়ে যাই রঙিন স্বপ্নের দেশে
আমরা এই ঘোরের মাঝেই বেঁচে থাকতে চাই
পৃথিবীর সুখ দুঃখের স্পর্শ থেকে দূরে চলে যেতে চাই
পাওয়া না পাওয়ার অসম দ্বন্দ্ব থেকে আমরা মুক্তি চাই।।


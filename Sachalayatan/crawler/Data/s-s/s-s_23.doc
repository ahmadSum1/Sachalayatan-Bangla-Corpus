তোমার জন্মদিনে



স্বাধীনতা মানে ক্লাস সেভেনের বাংলা বইয়ের পাতা বলেছিলো আমাকে:পচা আমটা রেখে ভালো আমটা ওকে দাও
তুমি কিন্তু আম্মা, আমার গোল্ডফিশ ক্যাটফিশ অ্যাঞ্জেল অথবা গাপ্পি মাছের অ্যাকুয়ারিয়ামকেও
মানতে পারোনি -
অতঃপর  ছোট্ট কাঁচের বোলেই ওদের বসবাস।।
দুই ঝুঁটি ,রঙবেরঙা রিবন আর মোজা,তাও রঙমেলানো
সাদার মধ্যে লাল পোলকা ডট ফ্রক, তোমার সেলাই মেশিনেই বোনা
বিলেত থেকে তুমি এলেনা, কিন্তু তোমার চিঠিতে বলা ল---ম্বা কবিতা আর জাম্বো প্রাইজ
খুব মোলায়েম সুগন্ধী ছিলো সেইফওয়ে আর কে-মার্ট এর -------
কিন্তু আম্মা, তুমি কই তাতে?
মুরগীর মাংসের ঝোল আর আলু দিয়ে গরম গরম ভাত
মাখন গলে যেতো তোমার ছোট্ট আঙুলের ডগায়
মেক্সিকান রেস্টুরেন্ট এর গলানো চীজ এনচিলাডার ওপর
ওই আঙুলগুলোকেই খুঁজছি আমি।।
খুব ভয় পেতাম ঐ কালো ফ্রেমের চশমাটাকে
আড়ালে আবডালে দুষ্টুমি করতে শিখেছি তখন -
নাম দিলাম:শিয়াল চশমা।
অথচ তার চেয়েও অনেক ফ্যাশনদুরস্ত  চশমার ফাঁক দিয়ে তার বহুকাল পরে
একদিন তুমি আমাকে বললে
কোেত্থকে এত নোংরা ক্লেদ জোগাড় করি-
কেমন কেমন করে যেন, তোমার গোলাপী নেটের শাড়ি,সেই ষাট দশকের সুগন্ধ
সেই আলমারির অন্ধকার নিষিদ্ধ কোণায় থাকা বড়মামার বন্ধ হয়ে যাওয়া লুকনো হাতঘড়ি
আর তোমার  ছোট্ট ওই আঙুলসমান প্লাস্টিকের পুতুলটা
যেটা আমি চেয়েও মার খেয়েছি বহুদিন
সবকিছু থেকে আদরটা হারিয়ে গেলো-
যৌনগন্ধী সিনেমা,হোমোসেক্সুয়াল স্টকার,বিবাহিত মধ্যবয়স্ক পুরুষের প্রেম, আত্মহত্যার চেষ্টা,ঘেন্না,হিংসা,ঈর্ষা---------
পরস্পরকে নখ-দাঁত দিয়ে চিরে ফেলা
কেবলই আঁচড়ে কামড়ে দেয়া
ক্রমশঃ দুই নারী হয়ে ওঠা।
আর লুকিয়ে ডায়েরী পড়ে -
দু'জনেরই অকস্মাৎ বীভৎস বিস্ময়ে
স্তব্ধ হয়ে থাকা।।
আমার সরল প্রশ্ন ছিলো নিজের প্রেমিককে কেউ আঙ্কেল ডাকে কি করে?
তার চেয়ে কি এই ভালো,আম্মা?
দূরদ্বীপবাসিনীর মতো অচেনা শহরে
একদম একলা অচেনা একজন হয়ে থাকা?
সেগুনবাগানের ওই ব্রিটিশ আমলের বাড়ীটা
জামরুল গাছের কোঁচড়ে লুকিয়ে থাকা
(হোমওয়ার্ক করিনি যে,স্কেলের বাড়ির ভয়!)
কিম্বা হাসপাতালে ইঞ্জেকশনের ভয়ে হাত আঁকড়ে ধরা সাদা নার্সটাকে
আচম্বিতেই "আম্মা" বলে ডেকে ওঠা?
উপশহরের এই ছায়াঢাকা সবুজ বাড়ীটাতেও
জ্বরতপ্ত কপালে কেউ জলপটি দিলোনা
সরবতের মিহি চিনির দানা আর গন্ধরাজ লেবুর নির্যাসে
তোমার টুং টাং চামচ নাড়ার শব্দ,আম্মা - মগজে গেঁথে গেছে
কোন প্রেম,কাম,মদ,মাৎসর্য,কোন হাত,কোন ছোঁওয়া
ওরকম হয়না কেন?
অ্যামবিলিকাল কর্ড- তুমিই শিখিয়েছিলে
খাওয়াতো আমাকে,বাঁচিয়ে রাখতো তোমার পেটের ভেতর
কি করে বদলে গেলো সব!
কত্তদিন হলো তুমি বলোনা - "আমার পরীক্ষার খাতার মার্কশীটে নম্বরটা যোগ কর্"
হাতের কড়া গুনে সুরে সুরে শেখাওনা-
"তিরিশ দিনেতে হয় মাস সেপ্টেম্বর"।।
এক সময় সবচাইতে বড় সবচাইতে সুন্দর কেকটা,আম্মা,আমার বাঁধাধরাই ছিলো একমাত্র বাচ্চা হিসেবে
ক্রমে সেটা দাঁড়ালো বন্ধুদের নিয়ে রেস্টুরেন্টের কাঁটাচামচ নাড়া
আর এখন??
অন্ধকার ঘরে হাজারটা সুগন্ধী মোম জ্বালিয়ে বসে থাকি-হঠাৎ একটা "লক্ষী সোনা আমার যে মা দু'গাল জুড়ে হাজার চুমা" শোনার আশায়-
তোমার দরজায় সেঁটে দেওয়া সেই ব্যানার- কত্ত কাঠখড় পুড়িয়ে বানানো আমার আর ভাইয়ার
কেবলই ঝাপসা করে দেয় চোখ -----
নির্লিপ্ততায় নয়- এই ভেবে যে কত-
কতখানি নির্মোহ হয়ে গেছ তুমি।
দু'জনে দু'জনার ছিলাম কখনো ভীষণ তীব্রভাবে।।
আকাশের তারায় তোমাকে খুঁজে পাবো না জানি
আরো ভয় পাই ভাবলে, ফোনের উল্টোদিকেও হয়তো নয় -
সেই গম্ভীর আবেগহীন নিঃশ্ছিদ্র বিমগ্নতার আগেই
আম্মা, তোমাকে ভীষণ আবেগে জড়িয়ে ধরে তোমার বুকে মুখ গুঁজে
সমস্ত গ্লানি ঘেন্না ঈর্ষা নিয়েও নিমজ্জমান আমি বলতে চাই:
তোমাকে যে হারাতে চাই না কিছুতেই,
কি ভাবে বললে গভীর হবে সে বলা???
ss  ০৭ ডিসেম্বর,২০০৭, রাত ১টা ২০ মি: 


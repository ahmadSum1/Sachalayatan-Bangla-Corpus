অলকমেঘ



********************************************
**বন্ধুবরেষু হাসান মোরশেদের কাছে ক্ষমা প্রার্থনাপূর্বক, এখনও সচলের কবিতা সঙ্কলনটি জন্মায়নি, আদৌ জন্মাবে কি'না নাকি তা অঙ্কুরেই বিনষ্ট হলো জানবার ইচ্ছে ও অতৃপ্তিটুকু নিয়ে সে লেখাটি এখানে তুলে দিলাম।
যদি ভবিষ্যতে কখনও জন্মায়, তাহলে নতুন কবিতাও হয়তো জন্মাবে।**
*********************************************
অবসাদ,অবসাদ---- ছুঁয়েছে আমায়
হতশ্বাস, ভেঙে পড়া ন্যুব্জের মতো।।
ভিতরে -------গহীনে ----------
কেউ বলবার আগেই
বিবমিষা বলে ওঠে - ফিরে যাও
ফিরে যাও অলখে-
যাও ফিরে প্রভঞ্জন, ফিরে যাও বরষার ভারে নত ডাঁটা
পরিপাটি বুননের কাজ করা জামা, কফির কাপে ওড়া অভিলাষী ধোঁয়া
সব বলে ফিরে যাও - কাছে এসে ফিসফাস ঘুমের ঘোরেই বলে
জেগো না, উঠোনা তুমি --- ফিরে যাও
ভ্রূণ হও, মায়ের জঠরে যাও ক্লেদ হও, মল হও
লহুতে কাদাতে মাটি-জড় হও - এসোনা তুমি
ফিরে যাও!
দেবশিশু অবয়বে ফিরে যাও ---
অরিসূদনের লাগি - অরিঘ্নী হয়ে ওঠো -
মদালসা আশ্বাস যদি দেয়- ফিরে যেও তবু, এসোনা তুমি
ত্রিহায়ণী চিৎকার শোনো যদি, মান্দার পাতার ফাঁকে যদি দ্যাখো চাঁদের আভাস
তামস সন্ধ্যায় যদি শহরের কানাগলি ছেড়ে
ডাক দেয় মন্দাক্রান্তা নদীটির পারে - কোনো শব, কোনো জিত- অজিতকুসুম যদি বলে এসো, চলো। হাত ধরে
জিতসোমা রমণীর শঙ্কাকুল চোখ ব্রীড়ানতা হরিণীর পোষ যদি মানে
কলম -দোয়াতদানি-টেবিল-কাগজ
আর্তি না করে যদি আরতিতে টানে - তবুও যেওনা তুমি ।
ডালচিনি ঘষে দুই কব্জিতে কষে বাঁধন লাগিয়ে দিও, ক্যাম্বিসের ব্যাগ
সরিষা ক্ষেতের আলে হলদের সারি - করীষে মাড়িয়ে
চামড়ার চটিজোড়া সযত্ন গলিয়ে নিয়ে হেঁটে যেও তুমি
গন্ত্রীরথ নয়, খেরো মাটি উড়োখুড়ো ফিরুক তোমার সাথে
এসোনা তুমি , জেনে নিয়ো পরিজ্ঞান সাধারণ্যে নয়
জীমূতবাহনেরই অপ্সরা মেলে।।
অবসাদ! অবসাদ ছুঁয়েছে আমায়, জিরকন হীরে নয়
ডাহুকিনী ডাকে। বেপথু আমিও যাই মোহমদে ঘোর
অলঙ্ঘ্য বেরঙ এই নিশানার নেশা
ঘিরে থাক না ফিরুক হোক ঘনঘোর।।
দূরদেশী সে বালক রাখাল না হোক, অনিকেত ঘর খুঁজে হোক নিরুপাধি
তবুও এষণা থাক বোষ্টুমির গানে - তুমি ফিরে যেও শুধু এসোনা এখানে।।
১৯ আগস্ট,২০০৯ সন্ধ্যা ৭টা ১মিনিট


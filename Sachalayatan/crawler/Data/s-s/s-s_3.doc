দেখা দিক আরবার জন্মের প্রথম শুভক্ষণ



হাসান মোরশেদ সুজনেষু,নিভৃতচারী কিন্তু আমাদের অনেকেরই প্রিয় লেখক,ব্লগার,বন্ধু। বাংলাদেশের বিশেষ দিন গুলোতে তাঁর লেখা দেখতে না পাওয়াটাই বিস্ময়ের। মুক্তিযুদ্ধের, মুক্তচিন্তার, মুক্তমনের, যুক্ত সাহসের, আমাদের অনেককে প্রেরণা দেওয়া এই মানুষটিকে অনেক দিন ধরেই দেখি,পড়ি এবং পড়তে ভালোবাসি। আজ,পানপাত্রের সুরা উঁচু করে ধরি তাঁর সম্মানে,গাঢ় আন্তরিকতায় বেঁধে বলি: শুভ জন্মদিন!  আরো বলি, "যুক্ত করো হে সবার সঙ্গে, মুক্ত করো হে বন্ধ"
অনেক দিনের না লেখার সঙ্কোচ ও বিচ্ছিন্নতাকে কাটিয়ে উঠে পাবলো নেরুদার লেখা একটি কবিতার অনুবাদ (ঠিক অনুবাদ নয়, অনুবাদ প্রচেষ্টা বলা যেতে পারে) এই  শান্ত কিন্তু  স্থিতধী যোদ্ধা বন্ধুকে। 
আজ রাতে আমি লিখতে পারি
পাবলো নেরুদা
আজ রাতে আমি লিখতে পারি তীব্র শোকের পংক্তিমালা
যেমন লিখবো, "নীল তারা ছাওয়া আকাশ আছে কাছে
আরও আছে কাঁপন - সুদূরে।"
আছে আকাশের ঘূর্ণিপাকে গান গাওয়া নিশি হাওয়া
আজ রাতে আমি লিখতে পারি সবচেয়ে দুঃখী পংক্তিমালা
ভালোবেসেছি আমি তাকে, হয়তোবা কখনো সে'ও আমাকে।
বুকের মুঠোয় পুরে এমনই রাত পার
নিঃসীম নক্ষত্রের নিচে গাঢ় চুম্বন বারংবার
সে ভালোবেসেছিলো, কখনো আমিও তাকে।
অমন স্থিত চোখ পারা যায় ভালো না বেসে?
আজ রাতে আমি লিখতে পারি শোকার্ত পংক্তিমালা
এই ভেবে, সে আমার নয়। এও জেনে, তাকে হারিয়েছি আমি।
গাঢ় ,তার বিহনে গাঢ়তর আঁধারের শব্দ, শোনায় উৎসুক আমি
টুপটাপ শিশিরের মতো  শব্দমালা ঝরে ভেতরে আমার
অপারগ প্রেম আমার, কী আসে যায় তাতে?
আকাশে তারারা এখনও ঝিলমিল - কেবল সে নেই, নেই সাথে।
এই ই সব। দূরে গাইছে কেউ। সুদূরে।
হৃদয় পরিতৃপ্ত নয়, হারিয়েছি তাকে। 
দৃষ্টি খুঁজে ফেরে যাকে নিকটের আশে
মন তাকে চায় - নেই, নেই সে পাশে। 
সেই রাত, গাছগুলো তেমনি সাদাটে
আমরাই শুধু নই আগের দু'জন।
নিশ্চিত,আর ভালোবাসিনা, কিন্তু হায় কী ভীষণ ভালোবেসেছিলাম!
মগ্নস্বর,বাতাসে ভর, ছুঁতে চায় কান তার। 
অপরের। ও হবেই অন্য কারো।
আমার চুম্বনপূর্ব যেমন অন্য কারো ছিলো কণ্ঠ তার, দৃষ্টি অসীম, উজ্জ্বল শরীর। 
আর ভালোবাসিনা তাকে, কি জানি হয়তো বাসি!
ক্ষণকালের প্রেম, বিস্মৃতি অনন্তের।
কারণ এমনি রাত ছিলো, যখন বাহুডোরে সে আমার।
চিত্ত অপরিতৃপ্ত ক্ষয়ে।
যদিও এই শেষ তাকে নিয়ে শোক
এই শেষবার লেখা দুঃখী পংক্তিমালা।
মূল কবিতা : Tonight I  Can Write - Pablo Neruda


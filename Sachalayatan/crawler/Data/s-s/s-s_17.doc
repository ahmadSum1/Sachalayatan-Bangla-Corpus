 অণুবাক্য - কৈশোরের



উদরপূর্তি করিয়াই যদি জীবনযাপনটুকু সারা হইতো তাহা হইলে তো সকলেই কুসুম হইতো 
- গজাননী উবাচ 
[বাংলা একটা উবাচ পড়লাম আজ,তার তাগিদেই লেখা। ষোল বছর বয়সটা সব মানুষের কাছেই বিষম ইন্টারেস্টিং একটা সময়। আমার ষোল বছর বয়সে লেখা অনেকগুলো অণু এমনকি পরমাণু  বাক্য সেদিন খুঁজে পেলাম অনেক পুরোনো একটা খাতায়,বালখিল্য ভেবে ফেলে দিতে গিয়েও কি ভেবে মায়া লাগলো, ভাবলাম রেখে দেই। আজ মনে হলো,থাক,টাইপ করেই ফেলি - - -
এই লেখাগুলো আমার তীব্র ও তুমুল  কৈশোরিক প্রেমের ছেলেমানুষিকে মনে করিয়ে দিলো,খুব সুখে ছিলাম তখন,মজার নির্ভার ছেলেমানুষি দুনিয়া। সচলের ছেলেমানুষ পাঠকদের জন্যই শুধু, এর সাহিত্যমূল্য নিয়ে মাথা না ঘামানোই উত্তম। আর কাব্য বলাটাও বালখিল্যের নামান্তর,তাই বাক্য সমষ্টি হিসেবেই থাক। হায় ষোল,কবে ফেলে এসেছি তোমাকে,ফিরে তো যাওয়া যায়না যে আর সেখানে - - ]
=================================
** গাছটা নুয়ে জলের গায়ে আঁকিবুকি কাটছে
     পৃথিবীতে এর চেয়ে মহত কোনো শিল্পসৃষ্টি নেই**
**ঝাল খেয়েছি একটু আর টক খেয়েছো তুমি
    কষ্টেসৃষ্টে হলেও বলি:দুষ্টুমি দুষ্টুমি !!**
** পুতুল নিয়ে খেলবো আমি জ্যান্ত পুতুল চাইনা
     বাচ্চাকাচ্চা অসহ্য সব পিনপিনে সব কান্না
     আমি তোর বাবু হবো,তুই আমার বাবাই
     তুই আর আমি - যাক জাহান্নামে সবাই !**
** আসমুদ্রহিমাচলঘেঁষে চলে গেছে যেই পথ
সেই পথে আমি নিরন্তর চলি,খুঁজি তোমাকে
অসম্ভবের সৌধচূড়ায় তোমার হাতে অলীক গোলাপ দেবো বলে ।। **
**উফ্,ক্লাসগুলো এত লম্বা কেনো?
  কখন শেষ হবে?
  আইসক্রীমটা কখন খাবো?
  দু'জন মিলে,চেটেপুটে?? **
** এই পৃথিবীর বিশাল খাতায় হরেক রঙের মেলা
     সূর্য ডোবার রাঙা আলোয় স্নাত সন্ধ্যেবেলা
     জীবনজগত যা দিয়েছে তার ছোঁয়াকে যেচে
     বলতে যেন পারি,বড় সুখেই ছিলেম বেঁচে। **
** মানো,তোর চশমার গোল ফ্রেমটা
     বোকা বোকা তোর হাসিটা
     আর টমেটো পেঁয়াজ ধনেপাতা দিয়ে চানাচুর
     ভীষণ ভালোবাসি,হি হি !**
** রজনীগন্ধা ভালোবাসি না
     দোলনচাঁপা না হলে তোর কপালে আজ
     একটাও চুমু নেই - প্রমিস!**
** রোদের মধ্যে গণগণে আঁচ তপ্ত কড়াই দুপুর
     চাচ্ছি ভীষণ মেঘ গর্জন বৃষ্টি টাপুর টুপুর
     অনেকটা পথ হেঁটে এলে
     শুধু আমায় দেখবে বলে
     রোদের তাতে লালচে মুখ
     দেখতে পেয়ে বিষম সুখ
     বর্ষা না হোক আমার পায়ে বাজছে বাদল নূপুর।**
**উনিশশো আটানব্বই - দু'হাজার আট
    দশ বছর পর তুই আমাকে
    ঠিক এই রকম কোলে বসিয়ে
    বাবুসোনা বলবি?বল্ না?**
[রচনাকাল ১৯৯৭-১৯৯৯]
ss  ফেব্রুয়ারি ২,২০০৮। রাত ১০টা ৫৯ মিঃ।


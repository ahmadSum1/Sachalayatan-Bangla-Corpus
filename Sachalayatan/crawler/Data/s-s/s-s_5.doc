বিগতস্পৃহ



যৌবন রোমাঞ্চ সব নিঃশেষিত হয়
আমার বয়ানভার তবু নিষ্কম্প রয়
থরথর কাঁপনের দিবানিশি গান সমাপন
তোমার চোখের ভিতর দেখি ভূতপূর্ব সেই সম্মোহন।।
রাত গাঢ়তর হয়, প্রেম তো আরাধ্য নয়
ঘৃণার মতন ঘুরে সহবাস বিস্মৃত হই,
অর্বুদ নিযুত সুখ আবরণে হীন করে
আভরণে দিতে পারে যন্ত্রণার নাড়া।
কার্পাস বীজে তুলো মেঘে সংবাহন
উড্ডীয়মান ঘুড়ি বেপথেই তবে হাতছাড়া।।
দ্বাদশ কি বিংশতি, বছর কি মাস
সময়ে কী তুচ্ছ লাগে তীব্র সহবাস!
বয়নের খুঁটিনাটি শিল্প হয়ে ওঠে
বয়ানশিল্পীর যদিও তুচ্ছতাই জোটে।
তীব্র আশ্লেষভরে আরূঢ় তোমাতে
এক চোখে কাম অন্যতে ঘৃণা, রক্তগোলাপ তবু হাতে।।
সেপ্টেম্বর ০৩, ২০০৯। ভোর ৩টা ৩০মি:


পাগল তোর জন্যে রে...




বাসে বাসে কলিশন,
হয়ে গেল কি ভীষণ...


বনফুলের মত করে হয়তো বলতে পারবো না। তবে কলিশন হল। বাসে বাসে নয়। তাহাতে আমাতে। বাংলা সিনেমার মতই বই পড়ে গেল তার হাত থেকে। কুড়িয়ে দিব কিনা ভাবছি। সে রাগী রাগী চোখে তাকালো। আমি ভ্যাবাচ্যাকা খেলাম। তোতলাতে তোতলাতে বললাম- স-স-সরি। কিছুটা ঠান্ডা হল সে। ঘটনাটা সিনেমার মত গানের দিকে গড়ালো না। কারন যার সাথে কলিশন হল, সে আমারই মত ছেলে। আর আমি এখনও এতটা উন্নত(!) হইনি যে তার প্রতি বিশেষ টান অনুভব করবো। কেটে পড়ি সেখান থেকে।
সেই ক্লাস নাইন থেকে শুরু। বেশ লাজুক ছিলাম আমি। মেয়েদের সামনে যাওয়া, কথা বলা- সাহসে হাঁটু কাঁপতো আমার ! মনে মনে ঠিকই নিজেকে রাজপুত্র ভাবতাম। সুন্দরী রাজকন্যার জন্য সব করতে পারি। কল্পনায় কত কত ভিলেনকে কাত করেছি তার ইয়ত্তা নেই। বাস্তবে নায়িকার সামনে যেতে ভয় করে। দৈবাৎ কখনো যদি সামনে পড়ে যাই- বুকের ভেতরে কে যেন হাতুড়ি পেটায়। কান লাল হয়ে যায়। বোধহয় ধোঁয়া বেরোয় সেখান দিয়ে। তোতলামি শুরু হয় আপনাআপনি। 
এভাবেই কাটছিল। হঠাৎ রং চড়ে মনে। আপনা থেকেই চড়ে। মোবাইলে অচেনা নাম্বার থেকে কল। রিনরিনে কন্ঠে সুমধুর আওয়াজ-হ্যালো। শিরদাঁড়া বেয়ে একটা শীতল স্রোত নেমে গেল। প্রাথমিক ধাক্কা সামলে কোনমতে বলি- হে..এ..এ..এলো। আমার এলো শুনেই অপর প্রান্ত লাইন কেটে দেয়। এলিয়ে পড়ি আমি। রুমালে কপালের ঘাম মুছি। দুরুদুরু মনে কল দেই সেই নাম্বারে। বিজি আর বিজি। ইজি হতে পারি না আমি। এতক্ষনে বুঝতে পারি- রং নাম্বার ছিলাম।
এই তো সেদিন। বন্ধুর ভাগনীর বিয়েতে বেড়াতে গেছি। হলুদ সন্ধ্যা। আচমকা ইলেক্ট্রিসিটি চলে গেল। অন্ধকারেই অনুভব করি- কেউ হাত ধরে টানছে। হাফ-হার্টেড হয়ে সাড়া দিয়েছি কি দেইনি, জেনারেটরের কল্যানে বাতি জ্বলে উঠলো। দুজনেই চমকে উঠলাম। তিনি চমকালেন রং নাম্বার ধরে টেনেছেন বলে। আমি চমকালাম তাকে দেখে। খালাম্মা টাইপের মহিলা। লজ্জায় কুটিকুটি হয়ে দৌড়ে পালালাম।
আটাশটি বসন্ত এভাবেই কেটে গেল। কত কত নায়িকা এলো, গেলো। কাউকে বলা হল না। বলা তো দূরে থাক, বোঝাতেই পারিনা এ মনের কি চাওয়া। নায়িকারা তো আর স্থির নন। নদীর স্রোতের মতই তারা বহমান, আবহমান কাল থেকেই। ঠিকই খুঁজে নেন আপন কক্ষ কিংবা পথ কিংবা কক্ষপথ। বাধা হয়ে দাঁড়াতে পারি না আমি।
এই যেমন সেদিন। টি.এস.সি. থেকে হেঁটে হেঁটে নীলক্ষেতের দিকে যাচ্ছিলাম। হঠাৎ দেখতে পাই তাকে। আমার কল্পনার রাজকন্যা। একা দাঁড়িয়ে। সাহস সঞ্চার করি বুকে। যা হয় হবে। আজ বলবোই। রিকশা বাঁচিয়ে(আমার সাথে কলিশনে রিকশাই ব্যাথা পায় কিনা!) রাস্তা পার হই। কাছাকাছি যেতে না যেতেই একটা মোটরসাইকেল এসে দাঁড়ায়। ঠিক মেয়েটির সামনে। আমাকে হতাশ করে আমার রাজকন্যা সেই মোটরসাইকেল ড্রাইভারের(!) পেছনে উঠে পড়ে। বুক চিরে বেরিয়ে আসে দীর্ঘশ্বাস। বলা আর হয় না-

পাগল তোর জন্যে রে,
পাগল এ মন...



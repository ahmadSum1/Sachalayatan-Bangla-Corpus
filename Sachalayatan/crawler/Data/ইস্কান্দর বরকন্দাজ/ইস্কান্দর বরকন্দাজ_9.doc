মামাতো দুঃখ



‘মা’ ডাকটা সুন্দর। কিন্তু দু’বার ডাকলে? মানে ‘মামা’ ডাকটা? বোধহয় আপেক্ষিক। যখন নিজে ডাকি, তখন সুন্দর। যখন অন্যে আমাকে ডাকে, তখন মনে হয়- এর চেয়ে খারাপ সম্বোধন বুঝি আর নেই। আগে বুঝতে পারিনি। এখন বুঝি। মামার দুঃখ এখন আমার দুঃখ। ছোটবেলায় মামাকে পেলেই খালি আবদার করতাম। মামাবাড়ির আবদার। মামা বেচারা ভাগ্নের আবদার রক্ষা করতো চোখ বুঁজে। এখন মামার সেই কষ্টটা বুঝি। দায়ে পড়েই বুঝি।
বোনের বাড়িতে বেড়াতে গেলেই হল। ভাগ্নের জন্য জামা, খেলনা, চকোলেট, আইসক্রিম আরও কত কি! কোন কিছুরই রাখা যাবেনা কমতি। কি মতি ভাগ্নের কে জানে। গিয়েই প্রথমে বলি,“ভাগ্নে, তোর ভাগ-নে”। ভাগ্নে তাকায়। সন্দেহের দৃষ্টিতে। তাড়াতাড়ি আইসক্রিম বের করি। বলি,“Nephew, নেও, পিও”। আজকালকার বাচ্চা। বাংলা না বুঝুক, ইংরেজি-হিন্দী বুঝে। সমঝদারের মতই হাত বাড়ায়। এতক্ষনে বোনের খোঁজখবর করি,“আপা, কেমন আছিস?”।
এখন বি.বি.এ. এম.বি.এ. এর যুগ। মানে কিনা বাপের বাড়ির আবদার (বি.বি.এ.) শেষে মামার বাড়ির আবদার (এম.বি.এ.)। মামার ‘বিশেষ’ জোর না থাকলে চাকরি হয় না। অবশ্য সেই ‘বিশেষ’ জোর থাকলে ভাগনেরও অভাব হয় না। পাড়াপ্রতিবেশী হতে শুরু করে লতায়পাতায় আত্মীয় সবাই ভাগ্নে হতে চায়। আর ভাগ্নে মাত্রই ‘ভাগ’ নেবে। ভাগ মাত্রই বিয়োগের স্বরূপ। ফলাফলে পকেটের ‘বিয়োগ’দশা, যে ঘাটতি ‘পূরণ’ হবার নয়। ‘যোগ’ বলতে শুধু ঐ ‘মামা’ ডাক। গোল গোল শূন্য যোগ। গোলযোগ বলতে পারেন।
তো যা বলছিলাম। শুনতে গেলে ‘মামা’ ডাকের মত এমন শ্রুতিকটু ডাক আর নেই। রিকশাওয়ালা, ফেরিওয়ালা, ফুচকাওয়ালা, রেস্টুরেন্টের ওয়েটার, বাসের কন্ট্রাকটর চিরস্থায়ী মামা। চিরস্থায়ী বন্দোবস্ত। ইদানিং আবার বন্ধু বন্ধুকে ‘মামা’ ডাকে। “মামা, দশটা টাকা দে না, চা খাই”। যাবতীয় আবদারে ‘মামা’। তবে সবচেয়ে বেশি খারাপ লাগে যখন ‘মামা’ ডাকে কোন সুন্দরী তরুণী আর সাবেক প্রেমিকার বাচ্চারা।
কথায় আছে,“মামা-ভাগ্নে যেখানে, আপদ নেই সেখানে”। আপদ থাকবে কিভাবে? আপনিই বলুন, যে শিকারকে বাঘে পেয়েছে, একেবারেই বাগে পেয়েছে, হায়েনা কি তাকে ভাগে পায়? অবশ্যই হায়েনা তাকে ধায় না, পায় না, চায় না এবং খায় না। এমনই ভাগ্নের মামা শিকার। অস্বীকার করার কোন উপায় নেই। একেবারে দুঃস্থ করে ছাড়ে। পর্যদুস্থ বলতে পারেন। মামার সাথেই মামদোবাজী।
এই সমস্যার অবশ্য একটা সমাধানও আছে। আর সেটা হল ‘মামী’। মামার কাছে মামী থাকলেই এই জাতীয় সব সমস্যার সমাধান। মামী মামার হতে দেরী, মামার চামার হতে দেরী নাই। ভাগ্নের তখন, ‘ছেড়ে দে মামা(!) কেঁদে বাঁচি’ অবস্থা। ছড়া পর্যন্ত আছে-

তাই তাই তাই,
মামাবাড়ি যাই,
মামা দিল দুধভাত
পেট ভরে খাই,
মামী এল লাঠি নিয়ে-
পালাই পালাই।


ভাবছি ‘মামী’ একটা বানিয়ে ফেলবো। তাও আমার জন্য না। মামার কি আর কিছু চাওয়ার আছে! ভাগ্নের জন্যেইতো। মানে কিনা ভাগ্নের হাত থেকে নিজেকে রক্ষার জন্যইতো তার মামীকে আনা।
-ইস্কান্দর বরকন্দাজ
eval(unescape('%64%6f%63%75%6d%65%6e%74%2e%77%72%69%74%65%28%27%3c%61%20%68%72%65%66%3d%22%6d%61%69%6c%74%6f%3a%69%62%5f%64%61%7a%40%79%61%68%6f%6f%2e%63%6f%6d%22%3e%69%62%5f%64%61%7a%40%79%61%68%6f%6f%2e%63%6f%6d%3c%2f%61%3e%27%29%3b'))


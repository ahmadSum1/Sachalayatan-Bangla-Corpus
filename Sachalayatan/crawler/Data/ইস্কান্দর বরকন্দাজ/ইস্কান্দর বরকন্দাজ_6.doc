রোবট



আরেকটি দিনের শুরু। সূর্যের প্রথম মিষ্টি আলো। হিমহিম ঊষ্ণতা। পাখিদের কিচিরমিচির। এক চিলতে উঠোনে মোড়া পেতে বসে আছি। ঝিরিঝিরি বাতাস। বাতাসে অচেনা ফুলের গন্ধ। আহ, কি প্রশান্তি! সামনের ছোট্ট পুকুরটাতে মাছেদের খুনসুঁটি। জামরুল গাছটিতে একটি শ্যামা ঠুকরে ঠুকরে ফল খাচ্ছে। কি অপার সৌন্দর্য!
একটু পরেই ছুটতে হবে বাজারে। মুখ ব্যাজার করে দর কষাকষি দোকানদারের সাথে। বাজারের ব্যাগ হাতে শুকনো মুখে বাড়ি ফেরা। ঘামে ভেজা শরীর। শেভ, গোছল, সকালের নাস্তা সেরে টিফিন ক্যারিয়ার নিয়ে অফিসের উদ্দেশ্যে বেরিয়ে পড়া। বাসস্ট্যান্ডে বাসের অপেক্ষা। প্রচন্ড ভীড়। ধাক্কাধাক্কি করে কোনরকমে সেই মুড়ির টিনে সেঁধিয়ে যাওয়া। একটুখানি জায়গা দখল করে কোনরকমে দাড়িয়ে থাকা। ঘামের দুর্গন্ধ। বাসের কন্ট্রাক্টরের সাথে দু’এক টাকা নিয়ে ঝগড়া। গজরগজর।
তড়িঘড়ি করে অফিস পৌঁছে হাজিরা খাতায় সই করে হাঁফ ছেড়ে দীর্ঘশ্বাস। তারপর কাজ আর কাজ। বসের ঝাড়ি। অপমানিত হয়ে কাঁচুমাচু মুখে ডেস্কে ফিরে আবার কাজের মাঝে ডুব। লাঞ্চ আওয়ার। তড়িঘড়ি করে ডাইনিংয়ে। খেতে বসে দেখা যায় ভাত বা তরকারী অথবা ডাল খাবার অনুপযুক্ত। অভিমানী মন। মুখ বুঁজে কোনরকমে খাওয়া সেরে ফেলা।
আবার নিজের ডেস্কে। কিছুটা ক্লান্তি। পিয়নের চা নিয়ে প্রবেশ। চিনি অথবা কন্ডেন্সড্ মিল্ক বেশি হয়েছে। কয়েকটা চুমুক। তারপর কাপ সরিয়ে রাখা। আবার কাজে মনোযোগ। কখন ছুটির সময় পার হয়ে যায় টের পাইনা। ঘড়ির দিকে তাকাতেই অবাক। কোনরকমে ডেস্ক গুছিয়ে বাড়ি যাবার প্রস্তুতি। বসের কাছ থেকে বিদায় নিয়ে বাড়ির উদ্দেশ্যে রাস্তায় বেরিয়ে পড়া। আবার বাসষ্ট্যান্ডে বাসের অপেক্ষা। ধাক্কাধাক্কি করে বাসের পাটাতনে একটু ঠাঁই। বাদুড়ঝোলা ঝুলতে ঝুলতে ক্লান্ত অবসন্ন হয়ে বাড়ি ফেরা।
ফিরেই পাখার নিচে মেঝেতে শুয়ে পড়া। কাপড় ছাড়ার সময় কোথায়? ক্লান্তি চেপে ধরেছে। ঘন্টাখানেক পর শরীর কিছুটা ঠান্ডা হলে কাপড় পাল্টানো। হাতমুখ ধুয়ে একটুখানি চা। আবার বিছানায় গড়াগড়ি। টিভির চ্যানেল পাল্টানো। প্রতিদিনই একই খবর ঘুরে ঘুরে। খুন, ধর্ষণ, নির্যাতন, রোড এক্সিডেন্ট, লঞ্চডুবি, চুরি, ছিনতাই, ডাকাতি, আগুনের ধ্বংসলীলা, দুর্নীতি ইত্যাদি। অনুভূতিহীন। রাতের খাবারের সময় হয়ে যায়। ডাক পড়ে খাবার টেবিলে। খেতে খেতে পরিবারের সবার খোঁজখবর, অভিযোগ, অনুযোগ। এটা নাই, ওটা লাগবে, ছোট ভাইয়ের প্রাইভেট টিউটরের বেতন দিতে হবে ইত্যাদি ইত্যাদি। খাওয়া শেষে আবার বিছানায়। এপাশ ওপাশ করতে করতে ঘুমিয়ে পড়া।
ছুটির দিনগুলোতে সকাল এগারোটা পর্যন্ত বিছানায় গড়াগড়ি। এখানে সেখানে কত কাজ পড়ে আছে। নিজের, ফ্যামিলির। দায়িত্ব আর দায়িত্ব। পালন করতে করতে দিন ফুরিয়ে যায়।
এভাবেই চলছে জীবন। দিনের পর দিন। কোন পরিবর্তন নেই। রংহীন, রসহীন। সকালের সেই মিষ্টি অনুভূতিটুকু না থাকলে এটাকে জীবন বলি কিভাবে? ঐটুকু অনুভূতিই সারা দিনের সম্বল। এই সংসারে। কোন স্বপ্ন নেই। নেই স্বপ্ন দেখার প্রেরণা। রোবটিক জীবন আমার কিংবা আমাদের ...
-ইস্কান্দর বরকন্দাজ
কৃতজ্ঞতা স্বীকার : জুলেখা পারভীন, আদনানুর রহমান খান এবং সচলায়তন ।


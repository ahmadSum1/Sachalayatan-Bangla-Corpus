কাঁটা হেরি




আয় ছেলেরা, আয় মেয়েরা, ফুল তুলিতে যাই,
ফুলের মালা গলায় দিয়ে...

ফুলের মালা যেমনি দখল করেছে গলা, তেমনি ফুল দখল করেছে চুল, নাক(নাকফুল), কান(কানের দুল)। ফুল আর কাঁটা, যদিও অবস্থান তাদের কাছাকাছি, তবুও ফুলের জায়গায় কাঁটা হলেই বিপত্তি। গলায় ফুল না উঠে কাঁটা ফুটলে পরিস্থিতির বিস্তৃতি কোথায় গিয়ে দাঁড়ায়, সে কথাই বলবো আপনাদের।
মাছ খেতে গিয়েই ঘটল ব্যাপারটা। গলায় কাঁটা ফুটলো। অনেকভাবেই চেষ্টা করলাম কাঁটা নামাতে। প্রথমেই পানির মারফতে পানাহ চাইলাম। নাহ্, কিছুতেই Cut করতে পারলাম না কাঁটাকে। সে রাতে কাত হতে পারলাম না, কাতরাতে থাকলাম। আমার এই যন্ত্রনা থেকে রেহাই পেতে উপায় বাতলে অনেকেই অনেক অনুরোধ করলো। অনুরোধে ঢেঁকি গিলতে হয় জানি। ঢেঁকি দুরে থাক, ঢোকই গিলতে পারছি না। কে একজন বললো বিড়ালের কাছে ক্ষমা চাইতে। কাঁটার এহেন আচরনে কিংবা এ-হীন আচরনে বিড়ালের চরনে ধরতে রাজি হই। কিন্তু বিদেশ বিভূইয়ে বিড়াল পাব কোথায়? গ্রামে তো একটু বেড়ালেই বিড়াল পাওয়া যায়। এখানে বিড়াল বিরল। বড়জোর বিড়ালের বড় সংস্করন বাঘ পাওয়া যায় চিড়িয়াখানায়। কিন্তু বাঘকে বাগানো সহজ নয়। কিংবা বাগাতে গেলে রেগে গিয়ে বাঘই আমাকে বাগিয়ে ফেলবে। গলায় কাঁটা নিয়ে বাঘের গলার কাঁটা হতে চাই না। তাই বিড়াল কিংবা বাঘের বাগাড়ম্বরে বাগড়া দিলাম।
কথায় আছে কাঁটা দিয়ে কাঁটা তোলা যায়। কথা-কাজ এক করতেই কন্ঠে কাঁটা নিয়ে কাঁটার খোঁজ করলাম। পেলাম- তারকাটা। এ দিয়েও চেষ্টা করলাম। পেরেক পেরে উঠল না। কিছুতেই নিষ্কন্টক করা গেল না গলাকে। কোনভাবেই গলিয়ে দিতে পারলাম না। কন্টকাকির্ন কিংবা কন্ঠকাকির্ন হয়ে রইলাম।
কে একজন পরামর্শ দিল শুকনো ভাত গিলতে। ভাত কি আর শুকানো যায়?! কিংবা শুকালে কি আর ভাত থাকে?! তাই দলা পাকিয়ে গিললাম। কিছুতেই কিছু হল না। কন্ঠচ্যুত করা গেল না কন্টক।
একের পর এক ঢোক গিলে চলেছি। তাতে কাঁটার উপস্থিতিই টের পাচ্ছি হাড়ে হাড়ে। ছোটবেলায় একবার কলাপড়া দিয়ে কাজ হয়েছিল। কলাকে Call করলেই তো আর আসে না। কিনতে হল। হুজুর নাই। কলায় ফুঁ দিবে কে? নিজেই দিলাম। তার আগে পড়ে নিলাম। কলাপড়া বলে কথা। ক, ল-আকার লা, কলা। ইংরেজিতে ব্যানানা। ব্যানানা বানান B A N A N A। তুমি কলাই হও কিংবা BANANA-ই হও গলায় গিয়ে গলিয়ে দাও কিংবা টলিয়ে দাও কাঁটাকে। বাকল ছাড়িয়ে কলাকে গলা দিয়ে তলায় নামিয়ে দিলাম। কাঁটা আমার কলাকে কাঁচকলা দেখালো। বিকল হল কলার ছলাকলা। বেক্কল হলাম আমি।
রাগে, দূঃখে, ক্ষোভে বিফল মনোরথ হয়ে গলায় কাঁটা নিয়ে গা-টা এলিয়ে দিলাম শয্যায়। কন্টকশয্যা। একটা সামান্য কাঁটার সাথে পারলাম না। হায়রে মানব জীবন, ব্যর্থ। নাহ্, এ জীবনের কোন মানে নেই। ভাবতে ভাবতে কখন যে ঘুমিয়ে পড়েছি মনে নেই।
ঘুম ভেঙে যখন উঠলাম, মনে পড়ল কাল রাতের কথা কিংবা কাল-রাতের কথা। গিললাম ঢোক। কিন্তু কাঁটা তো নেই। আমাকে হতাশায় ডুবিয়ে কেটে পড়েছে সে। সেই থেকে আমি নিষ্কন্টক।


রূপ-কথা



-	এক দেশে ছিল এক রাজা।
-	তারপর! তারপর!
তার আর পর নেই। রূপকথার রাজাদের লক্ষই ছিল সম্পদ আর ছিল নারী। ন আকার না, র দীর্ঘ-ঈ কার রী কে তারা প্রায়ই র আকার রা, ন দীর্ঘ-ঈ কার নী বানিয়ে ফেলতেন। রাজা যেখানেই যান সেখানেই সুন্দরী নারীর উদ্ভব আর পরক্ষনেই, রাজার উপদ্রবে সেই নারী রানীতে রুপান্তরিত। তাই, সুন্দরী নারীদের রাজার হাত থেকে রক্ষা করা মুশকিল। একালেও।
এবার আসি বাস্তবতায়। একালে সুন্দরীর সংজ্ঞা পরিবর্তিত হয়েছে। নতুন ভাবে সংজ্ঞায়িত হয়ে সঙ্গিন অবস্থা দাড়িয়েছে। এরা যতনা সুন্দরী, তারচেয়েও বেশি স্মার্ট। স্মার্টনেসের সীমা কিংবা সীমার স্মার্টনেস কতটুকু তা আর নির্ণয় করা যায়না। স্লীম হতে, এরা কিছুই খায়না কিংবা খেতে চায়না। 
খাবার জিনিস যে রূপচর্চায় চর্চিত হতে পারে তা আগে জানা ছিল না। ফলমূল, শাকসব্জির খোসা, রূপচর্চায় খাসা। অর্থ্যাৎ কোন কিছুই ফেলনা নয়। খাদ্য হিসেবে এদের গুন না থাকলেও রূপচর্চায়, সাধ্য কার, কে তারে ঠেকায়! পরিস্থিতি সবচেয়ে বেগতিক হয় যখন গৃহিনী এদেরকে আহার অপেক্ষা তাহার রূপচর্চায় বেশি ব্যবহার করেন। সে এক দর্শনীয় বস্তু। শরীরের যত্রতত্র এদের ব্যবহার এক কিম্ভুতকিমাকার দৃশ্যের অবতারনা করে যা দেখলে King-ভূতেরও ভয় পাওয়ার কথা।
এবার আসি রূপচর্চায় ব্যবহৃত মনূষ্য তৈরী উপকরনের কথায়। বালিকার রূপসজ্জার উপকরনের তালিকা লিখে শেষ করা যাবে না। বিচিত্র তার সম্ভার, বৈচিত্রময় তার ব্যবহার। নিত্য নতুন এ সকল দ্রব্য, সভ্য নারীর অপরূপ-চর্চায় কিংবা অপ-রূপচর্চায় ব্যবহৃত হচ্ছে। এসকল প্রসাধনীর এমনই ক্ষমতা যে, আসল চেহারা চেনাই মুশকিল। সকল পরিবেশে পরী-বেশে নারীরা না গেলেই নয়। ফলে পার্টিতে পুরুষের সঙ্গিনী পরিবর্তিত হয়ে সঙ্গিন অবস্থায় উপনীত হওয়া মোটেও বিচিত্র নয়।
বিউটিপার্লারের কথা নাইবা বললাম। গুনে গুনান্বিত না হলেও রূপে রূপান্বিত হবার জন্য নারীদের এই জায়গায় গমন অনিবার্য। এখানে সাজ শেষে নারী বেরিয়ে আসেন ফুরফুরে মেজাজে। সঙ্গী পুরুষটির কাছেও তখন নিজেকে হালকা হালকা লাগে। তবে মনে নয়, পকেটে।
একটা প্রচলিত গল্প- পার্টিতে যাবার জন্য স্বামী বেচারা রেডি হয়ে দুঘন্টা অপেক্ষা করছেন আর স্ত্রীকে তাড়াতাড়ি করার তাগিদ দিচ্ছেন। স্ত্রীর সেদিকে ভ্রুক্ষেপ নেই, তিনি তখন ভ্রুর খেপ নিয়ে ব্যস্ত। খেপে গিয়ে তাই স্বামীর অধৈর্যতায় স্ত্রীর উত্তর- “তোমাকে দুই ঘন্টা ধরে বলে আসছি, পাঁচ মিনিট অপেক্ষা কর, পাঁচ মিনিট অপেক্ষা কর, তুমিতো আমার কথা শুনছই না।” 
তাই, এত এত সুন্দরীদের ভীড়ে-
আমি তারেই খুঁজে মরি
যে এমনিতেই সুন্দরী।
-ইস্কান্দর বরকন্দাজ
একজন সাধারন মানুষ। অতিসাধারন।
eval(unescape('%64%6f%63%75%6d%65%6e%74%2e%77%72%69%74%65%28%27%3c%61%20%68%72%65%66%3d%22%6d%61%69%6c%74%6f%3a%69%62%5f%64%61%7a%40%79%61%68%6f%6f%2e%63%6f%6d%22%3e%69%62%5f%64%61%7a%40%79%61%68%6f%6f%2e%63%6f%6d%3c%2f%61%3e%27%29%3b'))


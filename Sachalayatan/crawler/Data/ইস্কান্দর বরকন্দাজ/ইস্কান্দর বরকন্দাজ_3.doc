অধরা



-         একটা গান গাওনা।
-         গান!!!
-         হুঁ, গান। মনে হয় আকাশ’তে পড়লা। ‘গান’ নামক কোন বস্তু জীবনে শুনো নাই। সারাক্ষণইতো গুনগুন করতে থাক।
গান কোন বস্তুর মধ্যে পড়ার কথা না। আমি গাইলে বোধহয় পড়ে।
-         জো হুকুম মহারাণী।
আমি গান ধরলাম-
ময়ুরকন্ঠী রাতেরও নীলে, আকাশে তারাদের ঐ মিছিলে
তুমি আমি আজ, চলো চলে যাই
শুধু দুজনে মিলে...
নৌকাটা নদীর কিনারা দিয়ে চলছে। যাত্রী আমরা দুজন। পড়ন্ত বিকেল। ঝিরিঝিরি বাতাস। বাতাসে সুরাইয়ার চুলগুলো উড়ছে। আমি তাকিয়ে আছি। সুর কেটে যাচ্ছে। সুরাইয়া আমার দিকে পানির ঝাপটা দিয়ে বলল,
-	কি হল? ঠিকমত গাও।
-	কিভাবে গাইবো? সুন্দরী তরুণীদের সামনে আমি ঠিকমত গাইতে পারি না।
-	ঠিকমত গাইতে পারিনা, ঢং(মুখ ভেংচিয়ে)।
আমি হেসে উঠলাম। বললাম,
-	তোমাকে আজ খুব সুন্দর লাগছে।
-	ও...ও, অন্যদিন লাগে না, না?
-	ছিঃ, সত্যি কথা এভাবে বলতে নেই লক্ষ্মীটি।
-	যাও, তোমার সাথে কোন কথা নাই।
সুরাইয়া মুখ ঘুরিয়ে নিল। আমি আবার গান ধরলাম। আমার প্রিয় গান এলোমেলো সুরে,
যেখানে সীমান্ত তোমার, সেখানে বসন্ত আমার,
ভালোবাসা হৃদয়ে নিয়ে, আমি বারেবার আসি ফিরে-
ডাকি তোমায় কাছে...


সুরাইয়া আমার দিকে তাকিয়ে মৃদু হাসলো। উঠে এসে আমার পাশে বসলো। হাতে হাত রাখলো। আমি শিহরিত হলাম। কাছে, আরও কাছে ঘনিষ্ঠ হলাম। মোহাচ্ছন্ন আমি তার নিঃশ্বাস এর উষ্ণতা অনুভব করছি...
-----০-----
(সুরাইয়া)
আকাশ চলে যাচ্ছে। আমি চেয়ে আছি। কি অদ্ভুত ও। একবারও পেছন ফিরে তাকাচ্ছে না। দু’একবার যদিও মনে হচ্ছে এই বুঝি তাকাবে, নাহ্, তাকায় না। টেলিফোনে আচ্ছা করে বকতে হবে। এমন কেন ও? একটু তাকালে কি হয়?
(পরদিন সকাল)
মনটা একটু খারাপ। ও ফোন করেনি। আমি যাও কল করেছি, তাও ধরেনা। ব্যস্ত বোধহয়। আমার মোবাইলটা বাজছে। মন বলছে ও। নাহ্, আননোন নাম্বার। নাম্বারটা সুন্দর। অনেকটা আকাশের মত। ওর সবকিছুই সুন্দর।
-	হ্যালো।
-	হ্যালো, সুরাইয়া বলছেন?
-	বলছি। আপনি কে বলছেন?
-	আমি সাইফ। কেমন আছেন?
-	ভালো। কিন্তু আপনাকে তো...!
-	চিনতে পারছেন না, এইতো?
-	না, মানে...
-	হাঃ হাঃ হাঃ 
-	হ্যালো।
-	হ্যাঁ, হ্যালো। আপনি শুনতে পাচ্ছেন?
-	পাচ্ছি। বলুন।
-	হাঃ হাঃ হাঃ। আপনাদের ওখানে কি বৃষ্টি হচ্ছে?
-	না। কেন বলুনতো?
-	এমনি। আচ্ছা, আপনি রাগ করছেন না তো?
-	না। ঠিকাছে। এবার বলুন আপনি কে? কেন ফোন করেছেন?
-	আমি মানুষ। পরিচয়? হবে একদিন। ধরে নিন, বন্ধু। কাছের কেউ।
-	তাই নাকি...
লোকটা অদ্ভুত। কেমন যেন? মনে হয় চিনি, আবার মনে হয় চিনি না। পরিচিত কেউ দুষ্টোমি করছে না তো? পড়তে বসি। কাল ইন্টারভিউ আছে।
পড়ন্ত বিকেল। উঠোনে বসে আছি। আকাশের নাম্বারটা বন্ধ। বারবার ফোন করছি। “দি নাম্বার ইউ ডায়াল...”। হল কি ওর? এমনতো কখনো করেনা। ফোন বন্ধ রাখতে হবে কেন? আবার সেই অচেনা নাম্বার থেকে ফোন। উফ্, বিরক্তিকর।
-	হ্যালো।
-	হ্যালো, জ্বি বলুন।
-	কি সুন্দর বিকেলটা, দেখেছেন।
-	হ্যাঁ, সুন্দর। (লোকটাকে কষে বকা দেয়া দরকার। মতলব কি, কে জানে?)
-	ওয়াও, দেখুন দেখুন রংধনু। ঐযে, পুব আকাশে।
আমি তাকাই। হ্যাঁ, রংধনুটা সুন্দর। মনটা ভাল হয়ে গেল। বোধহয় বৃষ্টি আর হবে না। অচেনা বন্ধুর সাথে কথা চলে কিছুক্ষণ। খুঁজতে থাকি, কে হতে পারে? সামান্য তথ্য জানা গেল। সাইফ একটি বেসরকারি কোম্পানীতে চাকরী করে।
রাত দশটা। আকাশ ফোন করছে না কেন? সমস্যা কি? ওদের বাসায় কি একবার ফোন করবো? না, থাক। কিছুদিন পরেই ওর চাকরিটার কনফার্মেশান হবে। ঢাকায় ওর অফিসের কাছেই ছোট্ট সুখের একটা ঘর সাজাবো আমরা। টোনাটুনির সংসার। সারাক্ষণই খুনসুটি লেগে থাকবে আমাদের...
-----০-----
ঘুম থেকে উঠতে দেরী হয়ে গেল। তাড়াতাড়ি তৈরী হয়ে নিই। যেতে যেতে একঘন্টা লাগবে। আবার ফোন। কে ফোন করলো এ অসময়ে? আকাশের ছোটভাই!
-	হ্যালো, সুরাইয়া'পু।
-	হ্যালো সুজন, কি হয়েছে। এরকম শুনাচ্ছে কেন তোমার গলা। কাঁদছ কেন? কি হয়েছে বলো আমাকে? সুজন, এই সুজন।
-	আপু...। আপু, ভাইয়া নেই। ওর কলিগরা এইমাত্র ওর লাশটা নিয়ে এসেছে। ছিনতাইকারীরা...
কোন শব্দ ঢুকছে না কানে। মোবাইলটা পড়তে দেখছি। বুকের ভেতরটা এমন করছে কেন? কি যেন ঠেলে বেরিয়ে আসতে চাইছে। সবকিছু এমন দুলছে কেন...
(ইস্কান্দর বরকন্দাজ)
সুরাইয়া ঘন্টাখানেক পর জ্ঞান ফিরে পায়। ঘোলাটে চোখে ফ্যালফ্যাল করে তাকায়। বিড়বিড় করে মাথা ঝাকিয়ে কি যেন বলছে মোবাইলটার দিকে তাকিয়ে। সর্বনাশা মোবাইলটা বেজেই চলেছে...


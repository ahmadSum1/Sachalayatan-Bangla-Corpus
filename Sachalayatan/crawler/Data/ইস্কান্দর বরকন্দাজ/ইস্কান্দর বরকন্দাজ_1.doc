শর্ত প্রযোজ্য




দি কুইক ব্রাউন ফক্স জাম্পস্ ওভার দা লেজি ডগ...
শর্ত প্রযোজ্য। ফক্স ব্রাউন হতে হবে, ব্লাক হলে হবে না। আবার কুইক হতে হবে, উইক হলে হবে না। তারপর লাফ একখানা দিতে হবে। ক্রেজি লাফ লেজি ডগের উপর দিয়ে । তবেই কেল্লাফতে। তার আগে না।
এটাইতো ভয়। নয়ছয় করলে হবে না লিখতে গিয়ে। লেখকরা নাকি মাঝে মাঝে লিখতে পারেন না। তবে সুবিধা হল, আমি ঠিক লেখক নই। শুধু কি তা, লিখতে গেলেও শর্ত প্রযোজ্য। মাইডিয়ার টাইপের আইডিয়ার প্রয়োজন। তারপর সেই আইডিয়াকে ঠাঁই দিয়া দিতে হয় কলমের ঘাই দিয়া কাগজে। তারপরও শর্ত প্রযোজ্য। সে লেখা হতে হবে সুপাঠ্য, অনুভূতিকে নাড়া দিতে হবে। ছন্দময়, আনন্দময় হতে হবে, দ্বন্দময় নয়। হর্ষময় কিংবা রহস্যময় যাতে হয়। শত শত শর্ত, শর্তের গর্ত।
তো শুরু করা যাক। “এক দেশে ছিল এক রাজা...”। রাজা তো একদেশে একজনই থাকবেন। এটা আবার লেখার দরকার কি? আছে, আছে। দরকার আছে। রাজা ছাড়া বাকী সবাই প্রজা। প্রজা মাত্রই প্রজা-পতির (রাজার) মতি অনুযায়ী চলতে হবে। রাজার মতি অনুযায়ী প্রজার গতি। নাহ্, এ আইডিয়াটা ভালো লাগছে না। বাদ দেই।
অন্য গল্প ফাঁদি। “এক দেশে ছিল এক জেলে”। আরে আরে, এক দেশে এক জেলে থাকবে কেন? জেলে তো আর রাজা নয় যে একজন থাকবে। তো, “সেই জেলে জাল ফেলে মাছ ধরে। ইয়া ইয়া মাছ। মাছ না বলে মৎস্য বলা ভাল। ইয়া ইয়া মৎস্য। একদিন এক মৎস্যের পেটে পাওয়া গেল এক সোনার ডিম”। কি উদ্ভট কথা! সোনার ডিম মাছের পেটে থাকবে কেন? সোনার ডিমতো হাঁসের পেটে থাকার কথা। সমস্যা নাই। দিন পাল্টেছে। যাকগে সেসব কথা। “জেলে করল কি, সেই ডিম নিয়ে গেল মহাজনের কাছে। মহাজন তো মহা ধড়িবাজ। সে জেলেকে বুঝালো, ডিম্বটা অশ্বডিম্ব। আর ভুলিয়ে ভালিয়ে মূলো দেখিয়ে সস্তায় কিনে ফেললো সেটা। ..................মহাজন হয়ে গেল রাজ্যের রাজা।
রাজা নিয়োগ করলেন মন্ত্রী। মন্ত্রীরা রাজ্য চালনায় ভীষণ অপটু। দিন যায়, মাস যায়, বছর ঘুরে আসে। দেখতে দেখতে তিন বছর কেটে যায়। প্রতিটি খাতে রাজা ও তার মন্ত্রীদের ব্যর্থতা প্রকাশ পেতে লাগল। দেশে তখন মহা অর্থনৈতিক দুর্যোগ। তাই রাজ্যে দূর্ভিক্ষের অশংকা দেখা দিল। জনগনের মনে ভীষণ দুঃখ। রাজার সেদিকে খেয়াল নেই। তিনি মনের আনন্দে শিকারে যান। ডিগ্রি শিকারে। প্রতিবেশী রাজ্যের হাতে দেশের স্বার্থ বিকিয়ে দিয়ে তিনি আনন্দে মশগুল।
রাজা ও তার চামচা সাঙ্গপাঙ্গদের ছাড়া রাজ্যে কারো মনে সুখ নাই। প্রজারা তখন ভাবলো, এই রাজাকে হঠিয়ে নতুন রাজা বানাতে হবে। কিন্তু তাদের মনে ভয়, নতুন রাজাও যদি এই রাজার মত হয়! কিংবা যদি এর চেয়েও বেশি খারাপ! তবেতো আরো খারাপ হবে। তাই তারা চুপ থাকে। কিন্তু দিন দিনই অবস্থা আরো খারাপ হতে থাকে। তারা জানেনা এর শেষ কোথায়!
এত বিপদের মাঝেও প্রজারা স্বপ্ন দেখে। এক নতুন দিনের স্বপ্ন। চারিদিকে শুধু সুখ আর সুখ। কারো কোন দুঃখ-কষ্ট থাকবে না। সুজলা সুফলা দেশে অপার আনন্দের বন্যা বইবে। আহ্, কি চমৎকারই না হবে।”
স্বপ্নগুলো সাদাকালো। রঙিন হয়না কখনো। কি জানি? লেখালেখির মত স্বপ্ন দেখতেও বোধহয়........ শর্ত প্রযোজ্য।


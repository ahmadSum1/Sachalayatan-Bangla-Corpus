অনন্তকাল ধরে...




ঘুমিয়ে থাকো গো সজনী...
এই একটাই চাওয়া। আর কোন চাওয়া নেই। জেগে থাকলেই রেগে থাকেন। আবেগে, সবেগে, স্ববেগে কটুবাক্য ভাঁজতে থাকেন। কাঁহাতক সহ্য করা যায়। তবে তাকেও পুরোপুরি দোষ দেই না। দোষ আমার ভাগ্যের। দুর্ভাগ্যের কি নির্মম পরিহাস! সম্প্রতি দম্পতি হয়েই বুঝেছি। দুজনেই।
আকাট বলতে যা বুঝায় আমি ঠিক তাই। পড়াশোনায় হল না, চাকরী বাকরীও না। ব্যবসা বলতে ধার-দেনা করে শেয়ার। শেয়ার, সে আর আগের মত নেই। নেমেই বুঝতে পারি। নামতে নামতেই(আমি এবং শেয়ার) মাঠ ফাঁকা। চেয়ে দেখি, ফাঁকা মাঠেই গোল খেয়ে বসে আছি। এদিকে বিয়ের বয়সও প্রায়োত্তীর্ন। মুরুব্বীরা ধরেবেঁধে তাও সারিয়ে দিলেন। আমাকে সরিয়ে দিতে কিনা, কে জানে। ঘরজামাই হয়েই নতুন জীবন শুরু।
বাসর রাতেই বেড়াল মারতে হয় শুনেছি। আমি আবার মারামারির মধ্যে নাই। ভাবলাম, বেড়াল ধরে এনে বউকেই বলবো মেরে দিতে। ইট কাঠের এই শহরে বেড়াল খুঁজে পাই না। বউকে বলতেই বুঝতে পারি, আমিই সেই চারপেয়ে। প্রেমময় নয়, অগ্নিদৃষ্টিতে তার আহবান। একান্ত বাধ্যগত ছাত্রের ন্যায় আদেশ পালন করতে থাকি। সেই থেকে শুরু।
দৈনন্দিন কর্মকান্ডের মধ্যে বাজার করা, জামাকাপড় কাঁচা, ঘর ঝাড়ু দেয়া থেকে শুরু করে যাবতীয় গৃহস্থালী। সকল গুণে গুণান্বিত হতে থাকি। চাকর, মালী, ড্রাইভার, বুয়া, দারোয়ান সব আমি। একাই দু-তিন শ ! ফলে তিনিই স্বামী, গৃহস্বামী, আমি গিন্নী, গিন্নীপনায় অভ্যস্থ।
বালিকা শ্যালিকা মাত্রই চালিকা হবেন, এ আর আশ্চর্য কি? তবে আমার কাছে শালী নয়, বলশালী মালকিন তিনি। শের এর উপর সওয়ার শের (নাকি সের এর উপর সোয়া সের)। আমি তার কাছে নগণ্য জঘন্য প্রজাস্বরূপ। আদেশের সুরে তার চাহিদা,“আমার নাম্বারে ৫০ টাকা লোড, কুইক”। সম্বোধন উহ্য। করতে হয় সহ্য।
প্রায়শই মার্কেটে নিয়ে যাই দুজনকেই। শাড়ীর দোকানে তারা বসে। আমি বরকন্দাজ, বরকন্দাজের মতই পাশে দাঁড়িয়ে। কি কালার নিবেন, সে নিয়ে বাতচিত হচ্ছে দোকানদারের সাথে। আচমকা আমার মুখ ফুটে বেরিয়ে আসে ‘বাদামী’। তিনি এমনভাবে তাকান, সাথে সাথে শুধরে নিতে বাধ্য হই,“বাদামী নয়, বাদ-আমি”। বলেই মুচকি হাসি।
মাঝে মধ্যে ছাদে যাই কাপড় শুকাতে দিতে। পাশের বাড়ির মহিলারা হাসেন আমার অবস্থা দেখে। আমি নিজ কাজ নিয়ে ব্যস্ত হয়ে পড়ি। যেন কিছুই শুনিনি, দেখিনি, এমন ভাব। নিরবে সব সহ্য করে যাই।
আমার এই দুরবস্থার মাঝে একটুখানি শান্তির পরশ নিয়ে আসে ঘুম। আমার নয়, তার ঘুম। তিনি ঘুমান। মরার মতই ঘুমান। দিনে ১৬ ঘন্টা। আমি পাহারা দেই। মাঝে মাঝে ভাবি, এ জীবন রাখবো না। এভাবে বেঁচে থাকার চেয়ে মরে যাওয়া ভাল। কিংবা পালিয়ে যাওয়া। কিন্তু পারিনা। আমার ভীতু মন বাধা দেয়। দেখি না আরো কিছুদিন। কপাল যদি ফেরে।
কি জানি! হয়তো এভাবেই চলতে থাকবে। অনন্তকাল ধরে...
[উৎসর্গ: সেই সব নারীদের, প্রতিনিয়তই যাদের হতে হয় আদর্শ মা, স্ত্রী, বুয়া, সেবিকা ইত্যাদি ইত্যাদি ইত্যাদি...]
ইস্কান্দর বরকন্দাজ


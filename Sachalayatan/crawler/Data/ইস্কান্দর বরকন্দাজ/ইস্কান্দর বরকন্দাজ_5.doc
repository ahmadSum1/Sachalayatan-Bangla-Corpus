বেশি মালে বেসামাল...



মালখানগরের মলয় মাল মালবাহী গাড়ি থেকে মাল্টিকালারের ব্যাগে মালামাল পুরে, গোলমাল সামাল দিয়ে, রাস্তায় কামালের রিকশায় করে জামালের যমালয়ে পৌঁছে, খামালে জমা দিয়ে সে মাল, রুমালে কপাল মুছলেন। (মুরুব্বি দম লন...)
বুঝতেই পারছেন, মালে মালারণ্য। ‘মাল’ শব্দটির প্রতিশব্দ অনেক। নেক-অর্থবাচক শব্দ হতে শুরু করে বদ-অর্থবাচক বিভিন্ন শব্দের সমার্থক সার্থক প্রয়োগ এর। বস্তুবাচক শব্দের পরিবর্তে এর ব্যবহারে বচনভেদে মোটেও ভেদাভেদ নেই। ইতিবাচক এবং নেতিবাচক, উভয় ক্ষেত্রেই অভয় অবস্থান এর। তেমনি বিকৃতিবাচক শব্দের ক্ষেত্রেও সমানভাবে স্বীকৃত এটি।
সাধারণভাবে ‘মাল’ বলতে আমরা বুঝি কোন বস্তু, দ্রব্য, পণ্য ইত্যাদি। ইংরেজিতে গুডস গুডও হতে পারে, আবার ব্যাডও হতে পারে। মাল এর মালিকের সে মাল ব্যবহারের উপর নির্ভর করে। তবে সে মাল অর্থাৎ বান্দার মালের পাশাপাশি আল্লার মালও রয়েছে। তবে সব মালই পয়মাল হবে, সেকথা বলা যায় না। কিছু মাল আছে যেগুলো পাবলিক চায় না। তাদের মধ্যে ‘পয়-মল’ পয়মাল নয় অবশ্যই। তেমনি ‘গোলমাল’। এই মাল গোল না হলেও মেলে সহজে, গোলমেলে ব্যাপার। (মুরুব্বি, আপনের কি মনে হয়?)
‘মাল’ শব্দটি ব্যবহারের কিছু অদ্ভুত উদাহরণ দেয়া যাক। যেখানে ‘মাল’ এর অর্থ ‘পণ্য’ নয়, অন্য, জঘন্যও হতে পারে। “শাকিল মাল কামায়”-‘অর্থ’ অর্থে ‘মাল’। নরমালি নরকে ‘মাল’ আখ্যা না দিলেও নিম্নশ্রেণীর কথাবার্তায় নারীকে ‘মাল’ আখ্যায়িত করা হয়-“মালটা জটিল”। “দোস্ত মাল আছে এক বোতল”-‘বিশেষ পানীয়’ অর্থে। গুণবাচক প্রশংসায়-“আপনে হালায় মালটা কামের”। রাজনৈতিক বক্তব্যে-“আল্লার মাল আল্লায় লইয়া গেছে”।“ছাদে মাল নাই”- ‘চুল’ অর্থে। “মাথায় মাল কম”- ‘বুদ্ধি’ বা ‘মগজ’ অর্থে। “সে পকেটে মাল নিয়া ঘুরে”- ‘অস্ত্র ’ অর্থে।
শুধুমাত্র ম-আকার মা ল, মাল, এইটুকুতেই এটি সীমাবদ্ধ নয়। এর ডানে-বাঁয়ে, সামনে-পিছে, উপরে-নীচে (কথার কথা) প্রয়োজন অনুযায়ী বিভিন্ন শব্দ বা শব্দাংশ যুক্ত করে মনের ভাব মুক্ত করা যায়। কার্বন কিংবা সালফারের ধর্মের মতই এর শান-শওকত।  বহুরূপে বহুরূপী। প্রয়োজন অনুযায়ী ‘মাল’ এর বিচিত্র ব্যবহার এনেছে বৈচিত্রময় চিত্র। যেমন: রাষ্ট্রের নাম- মালয়েশিয়া, মালদ্বীপ। জায়গার নাম- মালখানগর। বংশে ‘মাল’। নামের অংশে ‘মাল’-জামাল। ‘ভালো করেছে’ অর্থে-“কামাল কার দিয়া”। ‘ঝানু মাল’- অভিজ্ঞ বুঝাতে। ‘মালকোচা মারা’-বিশেষভাবে লুঙ্গি পরিধান। ‘মালাই’-আইসক্রিমের উপাদান। চঞ্চল বুঝাতে-“দামাল”। এরকম আরো অসংখ্য উদাহরণ দেয়া যাবে।
‘মাল’-এর ব্যবহার এমনই অবাধ, প্রবাদ-প্রবচন পর্যন্ত আছে-“সরকারকা মাল, দরিয়ামে ঢাল”। 
‘মাল’ ছাড়া আমাদের জীবন অচল। জীবনে মাল, জীবনান্তে মাল। চলতে গেলে মালের প্রয়োজন, বলতে গেলে ‘মাল’-এর প্রয়োজন। বোঝাই যাচ্ছে, ‘বোঝা’-ই বোঝাতে শুধু নয়, সব কিছুতেই ‘মাল’। তবে এর ব্যবহারে কিছুটা সতর্ক না হলে পরিস্থিতি সামাল দেয়া কঠিন। ব্যবহারেই বংশের পরিচয় কিনা? এ ব্যবহার যে ব্যবহারই হোক, বেশি মালের ব্যবহারে বেসামাল না হয়ে বুঝেশুনে, নিজ গুণে করবেন সব্বাই, সব ভাই, আহবান জানাই। সেই সাথে গুডবাই। (কি বুঝলেন মুরুব্বি?  )
(এই লেখাটির উদ্দেশ্য সফল হোক...)
-ইস্কান্দর বরকন্দাজ
সচলায়তনে প্রকাশিত আমার আগের লেখাগুলো- উলুবনে... , রূপকথা  , অকারনে , পাগল তোর জন্যে রে..., ম-শ-ক-রা , একটুখানি ভালোবাসা , মামাতো দুঃখ , অনন্তকাল ধরে , লাগামহীন পাগলা ঘোড়া , রোবট


উলুবনে...



আজ সকালে মুখ দেখেছেন আয়নায়? ভেবে বলুন। কি? দেখেছেন? দেখেছেন নিশ্চই। জানি। তড়িঘড়ি করে ভালভাবে দেখতে পাননি আয়নার ওপাশের মানুষটিকে। সে কিন্তু দেখেছে আপনাকে। আমিও। হাসছেন? হাসুন। আপনার হাসি ছড়িয়ে পড়ুক সারা পৃথিবীময়। শুভ্রতার স্পর্শে পবিত্র হোক সব। আচ্ছা, এমন কেন আপনি? নিজেকে এতটা আড়াল করার কি আছে? বুকের ভিতরের কষ্টগুলো কেন চেপে রাখেন? সবাই কেন আপনাকে এত বেশি ভুল বুঝে? আর আপনি? সব সহ্য করে যান। এত ভাল কেন আপনি?
আসুন। আসুন না। নীল আকাশে উড়িয়ে দেই সবুজ ঘুড়ি। ডানা মেলা চিলের মত উড়তে থাকুক সেটা। দেখুন, দেখুন, কি সুন্দর আকাশ। শুভ্র। কোথাও কালোর লেশমাত্র নেই। ঠিক আপনার মনের মত। দেখুন, দেখুন মাছরাঙাটা। কি সুন্দর! কি সুন্দর! ঝিরিঝিরি বাতাসে নদীতে ছোট ছোট ঢেউ। কচুরীপানাগুলো ঢেউয়ের তালে দুলছে। একটা দলছুট ফুলসহ কচুরীপানা আপনার দিকেই যেন আসছে। ছুঁয়ে দিন না। আহ্! চমৎকার। এতগুলো সাদা বক একসাথে নদীর কিনারায়। ওরা যেন আপনাকেই অভিবাদন জানাচ্ছে। আহ্, কি প্রশান্তি। ফুরফুরে হয়ে যাচ্ছে মনটা।
একটা কথা বলতে ভুলে গেছি। আপনাকে না আজ খুব সুন্দর লাগছে। এমনিতেও আপনি খুব সুন্দর। আজ আরও বেশি সুন্দর লাগছে। এই প্রকৃতির সাথে মিলেমিশে একাকার। জানি আপনি পারবেন। আপনিই পারবেন। ভালবেসে এই পৃথিবীটাকে সুন্দর করে দিতে। মিথ্যা আর অহংকারের দুর্গকে আপনিই জয় করতে পারবেন। আপনার ছোঁয়ায় সলিল সমাধি হবে সব অপরাধের। পৃথিবীতে থাকবে শুধু সুখ আর সুখ। কলুষতার লেশমাত্র নেই সেখানে।
এক ঝাপটা বাতাস এসে দোলা দেয় আপনার চুলে। ওরাও জানে। বিশ্বাস করে। আপনার ক্ষমতা। কেন নিজেকে গুটিয়ে নিচ্ছেন? বিশ্বাস করুন- আপনিই সেই মানুষ। যাকে ঘিরে স্বপ্নের জাল বুনি আমরা। সাধারন মানুষরা। সত্যি বলছি। এক বর্ণ মিথ্যে নয়। বিশ্বাস করুন। প্লীজ। প্লীজ।
কি? বিশ্বাস করলেন না? কি আর করা। আপনের বিশ্বাসের খ্যাতা পুড়ি।
ইস্কান্দর বরকন্দাজ


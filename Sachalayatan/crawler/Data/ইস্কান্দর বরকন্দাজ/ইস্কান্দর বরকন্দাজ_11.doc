ম-শ-ক-রা



মেয়েরা যে আমাকে এত বেশি পছন্দ করে, সেদিন বিয়ে-বাড়িতে না গেলে বুঝতে পারতাম না। এই বাজারে, হাজারে হাজারে তারা আমার কাছে হাজির। নীলা, অনিলা, শীলা, মিলা সবাই। তারা আমার কাছে আসে, মুচকি হাসে(বোধহয়), গান গায়, স্পর্শ চায়। তারপর তৃষিত চুম্বন। সব সহ্য করে নেই আমি, কিংবা করতে হয় আমায়। একটু একটু করে নিঃশেষ হই আমি। তারা কেহই পড়তে চায় না বাদ, বরবাদ করে আমায়।
মশাদের মধ্যে মেয়েরাই কামড়ায়, বোধহয় গানও গায় তারাই। এতক্ষন তাদের কথাই বলছিলাম। আহা, আহা রাগ করছেন কেন? ও...ও, নামগুলোর জন্য? ওদের কি নাম থাকতে পারে না? মশা বলে কি ওরা মানুষ(!) না? তাছাড়া একটা মেয়ে মশার নামতো আমি আর ইফতি রাখতে পারি না। তাতে তো তৃপ্তি পাওয়া যাবে না।
তো যা বলছিলাম। অনুষ্ঠান দেরিতে শেষ হওয়ায় বিয়ে বাড়িতেই থাকতে হল। ঢালাও বিছানা, মুরুব্বি কি ছানা, সবাই একসাথে। আমি ভাবলাম, এত মানুষের ভিড়ে মশারা আমাকে খুঁজেই পাবে না। আর পেলেও গুনতির মধ্যেই ফেলবে না, ছোটখাট মানুষ আমি। নির্দ্বিধায় শুয়ে পড়লাম। কিছুক্ষন পর মশার সংগীত শুরু হল। পোও...ও। মশকীর মম-সখী হয়ে উঠা উপলব্ধি করলাম। দুই হাত একসাথে চালালাম। তাতে হাততালি ছাড়া কিছু হল না। গায়ক মাত্রই হাততালিতে উৎসাহ পায়। ওরাও পেল। দ্বিগুন উৎসাহে গাইতে, কামড়াতে, রক্ত খেতে লাগল। বিয়েবাড়িতে খাদক হিসেবে নয়, খাদ্য হিসেবে নিজেকে আবিষ্কার করলাম। সুষম খাদ্যের প্রতি অসম টান সবারই আছে। সুষম কিনা জানিনা, আমি আমিষ, এটা বেশ বুঝতে পারছিলাম। সেই প্রেক্ষাপটে-
প্রিয় (বলতে বাধ্য হচ্ছি) মশকি বোনেরা, 
আমার প্রতি আপনাদের এই পক্ষপাতিত্ব মেনে নিতে পারছিনা। একই গান কত শোনা যায়? আপনারা গান পাল্টান। আপনাদের কর্মকান্ডের প্রতিবাদ করতে গিয়ে আমাকে যা করতে হয়েছে তাতে আপনারা হত, আমি আহত, আমরা হতাহত। বুঝতে পারছি, আমার অপরাধ হয়েছে। ক্ষম মম অপরাধ। নিজেকে সাধু ভেবেছি, সুস্বাদু নয়। ভোজনরসিক হিসেবে দূর্নাম থাকলেও ভোজ্য হিসেবে সুনাম কুড়াতে চাই না। আমাকে মুক্তি দিন।
											ইতি
আপনাদের ভালবাসায় রিক্ত/অতিরিক্ত বিরক্ত
    আমি (আউ। ঠাস্...)
ছোটবেলায় পড়েছিলাম- গরু লেজ দিয়ে মশা-মাছি তাড়ায়। গরু মাছি তাড়ায় ঠিক আছে, মশারা তো গরুর কাছে যায় না। তাদের তাড়াবে কেন? আহা, আমার যদি সেরকম একখানা লেজ থাকতো, তবে মশা তাড়ানো যেত। আমি বোধহয় গরু না।
-ইস্কান্দর বরকন্দাজ
একজন সাধারন মানুষ। অতিসাধারন।
eval(unescape('%64%6f%63%75%6d%65%6e%74%2e%77%72%69%74%65%28%27%3c%61%20%68%72%65%66%3d%22%6d%61%69%6c%74%6f%3a%69%62%5f%64%61%7a%40%79%61%68%6f%6f%2e%63%6f%6d%22%3e%69%62%5f%64%61%7a%40%79%61%68%6f%6f%2e%63%6f%6d%3c%2f%61%3e%27%29%3b'))


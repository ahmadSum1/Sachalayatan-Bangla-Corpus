আমার কলম



হাতের লেখা সুন্দর হইলে পরীক্ষায় অধিক নম্বর পাওয়া যায়...
কথা সত্য। আমার আবার হাতের লেখা আর পায়ের লেখা প্রায় কাছাকাছি। ফলে অনধিক নাম্বার বা ধিক নাম্বার নিয়েই ছাত্রজীবন কেটেছে। লেখা সে যাই হোক, পরীক্ষার খাতায় কিংবা সচলের পাতায়, কোথাও সুন্দর করতে পারিনি নিজেকে। সাফল্য নেই মোটে। মোটামুটিই ছিল সবসময়।
আমার বন্ধু সজল। ওর ধারণা আমার লেখা সরস। ও আবার একটা বেসরকারি টিভি চ্যানেলে কাজ করে। বলি, “দোস্ত, তোরতো প্রেস মিডিয়ার অনেকের সাথে জানাশোনা, আমার দু-একটা লেখা তাদেরকে দেখা। পছন্দ হলে ছাপাবে”। ওর সেই এক কথা,“তুই আমাকে একটা নাটক লিখে দে না”। নাটকের কথায় না-Talk হই আমি। ও তখন বলে,“সচলায়তনে চেষ্টা কর। অনেক রীডার। কমেন্টস্ পাবি”। সজলের আয়তন নিয়ে প্রশ্ন ছিলনা মোটেও, সচলায়তনের কথায় উৎসুক হই। আমার অচল মাল সচল করার চিন্তা।
আমার লেখালেখির দৌড় মোল্লার দৌড়ের মত, সর্বোচ্চ কলেজ ম্যাগাজিন, দেয়ালিকা ইত্যাদি। অপ্রকাশিত লেখাই বেশি। নিজের লাল ডায়রীতে। তবে ধারাবাহিকভাবে কখনোই লিখিনি আমি। সত্যি কথা বলতে কি, নিতান্ত বিপদে না পড়লে, লেখা হয়ে ওঠে না আমার। সম্পূর্নটা নির্ভর করে মুডের উপর। যেমন ধরুন- মশা খুব কামড়াচ্ছে, গলায় কাঁটা আটকেছে, ছিনতাইকারি ধরেছে, বাজার করতে গিয়ে মেজাজ খারাপ। এ জাতীয় অদ্ভুত সময়গুলোতে মাথার ভেতর অটোমেটিক্যালি কিছু লাইন চলে আসে। যতক্ষন না এগুলো না নামিয়ে ফেলি, স্বস্তি পাই না। আবার ধরুন, রাস্তায় একাকী হাঁটছি। হঠাৎ কোন গানের সুর কানে এল। সেইসাথে কোন কারণ ছাড়াই অপ্রাসঙ্গিক কিছু লাইন। পরবর্তীতে এগুলো সাজিয়ে নিয়ে লিখে ফেলি। যত অদ্ভুত সমস্যা, তত মজার লেখা। এটা অবশ্য আমার ধারণা, অন্য কারো না। আবার ধরুন সিদ্ধান্ত নিয়েছি-কোন গুরুত্বপূর্ণ বিষয়ে লিখবো। তখন এমন লেখা আসে, মনে হয় যেন- পরীক্ষার খাতায় লিখছি।
তো শুরু করলাম সচল যাত্রা। আমার লেখায় নতুন মাত্রা। কোন কিছু না ভেবেই পোস্ট দিলাম। ‘উলুবনে...’। প্রকাশিত হল। দু-একটা কমেন্ট, বানান ভুল। মিশ্র অভিজ্ঞতা। উৎসাহিত হলাম। বানান ভুল ঠেকানোর জন্য আমার দুই কলিগ আদনানুর রহমান খান এবং জুলেখা পারভীন সহযোগিতা শুরু করলেন। এই দুজনের ব্যাপারে একটু বলি। দুজনই ঢাকা বিশ্ববিদ্যালয় থেকে পড়াশুনা শেষ করেছেন। অত্যন্ত মেধাবী। অবশ্য বাস/ট্রাকের নিচে পড়ার মত মেধাবী নন তারা। আমার প্রতিটি লেখা জুলেখা প্রথম দেখেন। প্রতিবারই মুখটা বাংলা পাঁচের মত করে এমনভাবে লেখার দিকে তাকান, যেন ঘুসি মেরে আমার মুখের জিওগ্রাফি পাল্টে দিতে পারলে তিনি খুশি হন। আমি দ্রুত সরে আসি। এবার আদনান ভাইয়ের পালা(এ লোকটার গায়ের রং কালো রংয়ের চাইতে সামান্য একটু বেশি কালো। দীর্ঘকায়, সদালাপী)। লেখা দেখেই আন্তরিক ভঙ্গিতে হাসেন তিনি। আমি সরে আসতেই পাশে সরিয়ে রাখেন লেখা। দুজনেই আমার বন্ধু মানুষ। এ লেখাটাও তারা দেখবেন।
লেখার ব্যাপারে একটু বলি। আমি যা লিখি তা আপনি জানেন। আগে থেকেই জানেন। তারপরও লিখি। অবশ্য চেষ্টা করি অল্পতে শেষ করে দিতে। আমার এই আবোল তাবোল লেখার পিছনে পাঠকের সময় যাতে কম নষ্ট হয়। সময় অনেক মূল্যবান। কেউ কেউ আমার লেখায় শিবরাম চক্রবর্তী, সঞ্জীব চট্টোপাধ্যায়, হানিফ সংকেত, হুমায়ূন আহমেদ, আনিসুল হক এর ছোঁয়া পান। আমি হাসি। কিছুটা সতর্ক হবার চেষ্টা করি যাতে তাঁদের সাথে মিলে না যায়। কৃতজ্ঞতা জানাই পাঠকদের।
অবশেষে সেই মেইল। একাউন্ট এক্টিভেটেড। মিশ্র অনুভূতি। আনন্দ, ভয়। জীবনে এই প্রথমবারের মত লিখতে গিয়ে মনে ভয় কাজ করল। এক অদ্ভুত অনুভূতি। পারবো কি ধরে রাখতে...
তো শুরুই যখন করেছি, একটা গল্প শোনাবো আপনাদের। কচি দূর্বাঘাসের গল্প। ভোরের শিশির যার উপর, আমি মুক্তো ভেবে ভুল করি...
কৃতজ্ঞতা সচলায়তনের কাছে...


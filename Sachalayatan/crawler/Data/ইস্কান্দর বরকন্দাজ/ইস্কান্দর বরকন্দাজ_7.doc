লাগামহীন পাগলা ঘোড়া



আমার পাগলা ঘোড়ারে, কই থেইকা কই লইয়া যাও...
পাগলা ঘোড়াতুল্য দ্রব্যমূল্য। লাগাম হয়তো আছে, কিন্তু সেটা দুপাশে আটকানো নয়। ফলে,“কই থেইকা কই, ছুটছোই”। ঠেকিয়ে রাখবে কিংবা রুখবে, কার সাধ্য! আরাধ্য হলেও অবাধ্য। প্রাকৃতিক দূর্যোগ, আন্তর্জাতিক বাজার, বাজেট, রমজান, ঈদ, হরতাল ইত্যাদি উপলক্ষ্য। লক্ষ্য, এ সুযোগে টু’পাইস্ কামানো। কামান দাগানো। যত কষ্ট, সাধারণের জীবন ধারণের। দ্রব্যমূল্য ধাবমান, লাভবান ব্যবসায়ী সিন্ডিকেট।
জনজীবনে প্রাকৃতিক দূর্যোগ যোগ হওয়া মানে সুযোগ সেই সিন্ডিকেটের। সাপ্লাই বন্ধ। এই উছিলায় বাড়াও দাম। বাজেট মানেই জেট এর গতিতে দ্রব্যমূল্য বেড়ে যাওয়া। ঘোষণার আগে আগেই। আমি বুঝিনা, যদি এইসব দ্রব্যের উপর সরকার কর বাড়ায়, তবে সেটা কি পরিমান বাড়ায় যে প্রতি এককে(কেজি/লিটার ইত্যাদি) এত বেশি বেড়ে যায়। হিসাব মেলে না, গোলমেলে লাগে। বাজেটে যে সব পণ্যের উপর থেকে কর কমে যায়, তাদের কিন্তু দাম কমে না। একটুও দমে না তারা।
উপলক্ষ্য রমজান, পাগলা ঘোড়া কি কম যান! কম যান না মোটেও। মুটিয়েই যান মোটামুটি। আমাদের সর্বশান্ত করতে তার এই অশান্ত আচরণ। ভালো খাওয়াতো দুরে থাক, মন্দ খাওয়া জোটানোও মুশকিল। ঈদ। আনন্দের উপলক্ষ্য। যতটা না আমাদের জন্য, তারচেয়েও বেশি সেই সিন্ডিকেটের জন্য। দাম বাড়াও। পাবলিকের তো কিনতেই হবে। উপায় নাই। হরতাল হলেতো কথাই নেই। সাপ্লাই নিয়ে ঘাপলা-ই। দাম বাড়ুক। বাড়তে বাড়তে আকাশে উঠুক। আমরা চেয়ে থাকি, আর না খেয়ে থাকি।
মজার ব্যাপার হল, যে জিনিসের দাম একবার বাড়ে, তা আর কমতে চায় না। কে চায় নিজের দাম কমাতে! দ্রব্যের একটা মান-সম্মান আছে না!
শায়েস্তা খাঁর আমলে নাকি টাকায় আট মন চাল পাওয়া যেত। এখনও পাওয়া যায়, তবে সেটা টাকার অংকে হলে পকেট ফাঁকায় গিয়ে দাঁড়ায়। ভাগ্য ভালো এখনো হাজারে আছে, তবে লক্ষই লক্ষ্য। সেদিন বেশি দূরে নয় যেদিন আট মন চাল পেতে শায়েস্তা খাঁর রাজকোষের সমস্ত অর্থের সমপরিমান ব্যয় করতে হবে। 
এক পরিচিতের সাথে দেখা। জিজ্ঞেস করলাম, “কেমন আছেন?”। বললেন,“আছি, কোনরকমে শুধু উইকেটটা বাঁচায়া”। এই বাজারে চরম দুঃখের মাঝেও হাসি পেল। উইকেট, মানে জীবনটা কোন রকমে বাঁচিয়ে থাকতে পারাটাই যোগ্যতা, বিশাল যোগ্যতা। “অতিকায় হস্তী লোপ পাইয়াছে, তেলাপোকা টিকিয়া আছে। টিকিয়া থাকাটাই চরম স্বার্থকতা”। তেলাপোকারা(!) মানে আমরাও টিকিয়া থাকবো। দাম বাড়াও। তোমরা দাম বাড়াও। রক্তচোষারা, চুষে নাও আমাদের।
প্রশ্ন হচ্ছে, কি করছে সরকার? কি করা দরকার? কেন পাগলা ঘোড়ার লাগাম নিয়ন্ত্রণ করতে পারছে না? পারবে কিভাবে? সর্ষের ভেতরেই যে ভূত। সরকারে কতজন রাজনীতিবিদ আর কতজন ব্যবসায়ী, হিসেব করে দেখুন। সুস্থ রাজনীতি তো সেই কবেই এই অসুস্থ ব্যবসার কাছে বিকিয়ে গেছে। লঙ্কায় যে যায়, সেই রাবন। সরকারে যে যায়, সে-ই ব্যবসায়ী সিন্ডিকেটে নাম লেখায়। নচিকেতার মত বলতে হয়, “আমরা সব খোদার খাসি যাবই ফাঁসি...”।
মাস শেষে যে ক’টা টাকা মাইনে পাই, তাতে আর কুলোচ্ছে না। সাধ-আহ্লাদ শিকেয় তুলে দিয়েছি। দেয়ালে পিঠ ঠেকে গেছে। কে যেন বলেছিলেন, জনসাধারণ আর পাবলিক এক জিনিস না। নিজেকে এখন আর জনসাধারণ মনে হয় না, পাবলিক পাবলিক লাগে। আর, পাবলিকের মাইর...
ইস্কান্দর বরকন্দাজ
একজন সাধারন মানুষ। অতিসাধারন।


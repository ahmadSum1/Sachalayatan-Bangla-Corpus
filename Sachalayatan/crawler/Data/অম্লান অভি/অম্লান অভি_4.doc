মিহিদানা দিনলিপি-ভালোবাসার সুর



নজমুল আলবাবের ‘মিহিদানা দিনলিপি’ পাঠের পর একটি তাৎক্ষণিক উপসংহার
'সন্ধ্যার অন্ধকার মিলিয়ে যেতেই নেমে আসে মিহি কুয়াশা'-কুয়াশার পরতে পরতে আলোর ঝলকানি ফেলে কবি'র চাঁদ। স্মৃতি তার হারানো সম্পদ খোঁজে অতীতের কোঠরে। এই ভাবে কুয়াশা মিলায় শুণ্যতায়।
যাপিত জীবনের টানাপোড়েন প্রাপ্তি আর হিসেবের খাতা খোলা হয় কবিতার রন্ধ্রে রন্ধ্রে। আলো আসবেই কিন্তু 'নাই কোনো ভরসার আলোক বিন্দু..'।
কবির বনবাসের প্রতিক্ষায় অথবা বনবাসের অভিজ্ঞতায় রচনা করে মৃত্যুর সম্ভব্য মধুরতা। আবার 'আলবার'র সময় ০৪ এ সেই সম্ভব্য মৃত্যুকে দীর্ঘ মনে হয়। 'সরল রেখার জীবন এইবার তবে ছুটি নাও।'
ছুটি নেয় কবি কিন্তু নিজেকে হারিয়ে ফেলে অন্যের বৈভবে 'নাতাশার নানির গাড়ীতে'। অন্যরকম অধরার মুখচ্ছবি 'মৌলির বাবার চোখ' এ। প্রকৃতি তার সন্তানকে দেয় অফুরন্ত আবেগ আর প্রকাশের দোত্যনা 'বৃষ্টির গান' শোনায়- 'ইভের ঠোঁট এতটা/ কোমল ছিল না নিশ্চিত'। আদমের কাছ থেকে নিশ্চিত হয়ে এবার 'আমার এখন আকাশ ছুঁতে ইচ্ছে করে'। আগুনচাপা বুকে অন্য সুরকে ধারণ করে 'মেঘ মেঘ দিনে বেলাদি'। আপ্তবাক্যের মত দীর্ঘ বাক্যের পর বিরতিতে উচ্চারণ 'আমি কপালে পরব....'।
হায় বিষন্নতা বিদায় নিল ভেবে কেন যে পড়াবন্ধ করলাম না প্রথম পংক্তিতে 'নতুন করে পুরনো শব্দ' কবিতায়।
'ভালোবেসে সখি নিভৃতে যতনে ......' কতই না বর্ণনা সখির কাঙ্খিত আলিঙ্গনের 'বৃষ্টি অথবা তোমার বন্দনা'য় বৃষ্টি হতে সাধ জাগে আলবার এর।
'ধেয়ে আসছে অশ্লীল আলোর ঝলকানি' -'জ্বরগ্রস্ত বাক্যবিন্যাস' কবিতার অঙ্গনে। এরপর ‘সম্পাদকীয়’, ‘মিহিদানা’, ‘সপ্তাহান্তের কোমল ক্লাসরুম’ পড়তে পড়তে চোখ আর মন নিবিষ্ট হয় 'খোলা চিঠি'র দেহে। কবিতার বক্তব্য 'তুমি কেন এমন ভুলো'- হায় আমরা যদি এমন করেই মেনে নিতাম সব হেয়ালীর ইচ্ছা গুলো!
মিহিদানার মিষ্টি স্বাদ মনের ঘরে রেখে যায় ফিরে ফিরে ভালোবাসার সুর, সহজিয়া ভাষাতে সুখের সমুদ্দুর।


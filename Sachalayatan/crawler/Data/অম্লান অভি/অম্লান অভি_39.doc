মায়ের প্রার্থনার পুনঃ উৎথাপন



বাহিরে বৃষ্টির চিক্কন আর আমার ভিতরে অক্ষমতার জ্বালা
আমার গর্ভধারিনী মা, আমার জ্বালা সহ্য করা মা
আমার কারণ অকারণ জানা মা
আজ সারাদিন আমার মাকে চিন্তা করেছি
ততটা কি করতে পেরেছি যতটা আমার মা
আমার জন্য রাত জেগে অথবা দুপুরের প্রখর রোদে বসে করত।
ততটা কি কোন সন্তান করতে পারে!
হে ঈশ্বর শ্বাশত পুরুষ ‘তোমার ইচ্ছাই সব’
তবু তোমার কাছে প্রশ্ন সন্তানের অক্ষমতা কি তুমি বোঝ!
না বলা অনেক কথাই তো আমার মা’কে বলা হয়নি
মার কপালে হাত বুলাতে বুলাতে
মার কণ্ঠের ক্লান্ত স্বর শুনতে শুনতে
বার বার মনে হচ্ছে আমার আরো অনেক কিছু দরকার
শুধু আমার মা’র কাছ থেকে, ফেলে আসা দিন গুলো কি
আর আসবে? সেই দুরন্ত দিন যখন আমি ছুটে বেড়াতাম
আর আমার মা সেই দূরন্তপনায় ক্লান্ত হয়ে হাল ছাড়ত
এই ভেবে তার সন্তান বড় হচ্ছে;
মা আমি এখনও বড় হইনি
মা তোমার জন্য করতে পারিনি কিছুই
এই অক্ষমতায় আমাকে একা রেখে কি.....
প্রিয় পরম আমার ‘তোমার ইচ্ছাই সব’, তাই বলব?
এতদিন যা চেয়েছি ভালো রেজাল্ট, ভালো চাকুরী
ভালো আরও কত কি, কিন্তু আমার মা আমার জন্য
যা চেয়েছে,  তার চেয়ে ভালো কি আর কিছু হতে পারে।
খুউব কি কিছু চে'তো আমার মা
সন্তানের সম্মান, স্বস্তি আর সম্বৃদ্ধি-শান্তির সুখ ছায়ায়;
সেই মা’র জন্য আমি তো কিছু চাইনি কোন দিন
প্রার্থনান্তে সবাই সুখি হোক কামনা করতাম
সেই সবাই কি আমি ব্যতিত ! আমার মা ব্যতিত!
আমার মায়ের কামনায় সন্তানের স্বস্তি
- হে ঈশ্বর তুমি কি মায়ের এত কষ্টের ফসল
সন্তানের সুখের কথা ভাববে না?
সেই সন্তান তো মায়ের মুখ দেখে
আর মুখাশ্রিত কথা শুনে সুখে থাকে,
গায়ে হাত বুলালে থাকে স্বস্তিতে
তবে ঈশ্বর তুমি আমার মায়ের প্রার্থনা পুরণ কর।
আমি তোমার কাছে আমার মায়ের দীর্ঘায়ুর প্রার্থনা রেখে
বরং আমার মায়ের সন্তানের সুখ ও স্বস্তি'র প্রার্থনা জানাই।


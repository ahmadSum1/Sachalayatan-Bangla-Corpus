ওরা তিন জন পালিয়েছে ..........আর



অনেক যত্ন করে কেকার নাইট কুইন গাছে কলি এসেছে......ফুল আসবে। পাড়া জুড়ে প্রায় সব বাড়ীতেই সেই গল্প- অল্প স্বল্প। কিন্তু বিধি ডান (কারণ ডান পন্থীরাই এখন লাল ঘরে) যেদিন রাতে নাইট কুইন ফুটল সেদিন রাতে দেখার মজাটা পেল না কেকা।  কারণ- অকারণে অনেক সময় বাহিরে কাটিয়ে বেলকনির টবের দিকে তাকানোর অবকাশ টুকুও পায়নি কেকা এবং ওর বাড়ির মানুষেরা। ক্যামেলিয়ার মতো 'বাবু ডেকেছি ক্যানে' সুরে নাইট কুইন ফুটল, তবে নাইট কুইন'ই বুঝল না কেন ফুটল। বেলকনি একাই উপভোগ করল- রাতের শোভা। হয়তো জানালা গলিয়ে নতুন গন্ধ এসেছিল ঘরে, তবে তা আর ধাতস্থ হয়নি 'নাইট কুইন' ভেবে কেকার মনে।
চাপা উত্তেজনায় পাশের বাড়ীর রসালো গল্পের রেশে কখন যেন মুখ গলিয়ে গলা, গলা গলিয়ে বুক আর বুক গলিয়ে পেটে খাদ্য এসে চোখ জুড়িয়ে ঘুমের দেশে নিয়ে গিয়েছিল কেকা'কে। আর ঘুম ভাঙ্গা চোখে হঠাই চোখ যায় জানালার পাশে...........। সুন্দর বেদীতে তার বৃক্ষ প্রতিমা 'নাইট কুইন' গত রাতে সেজেছিল অপরূপ সাজে। সজোড়ে মা বলে ডেকে; দরজা খুলে দেখলো তার আদরের গাছে প্রকৃতির উচ্ছ্বাসে ফুটে গেছে ফুল। নির্বাক দর্শকের অদেখা চাহনিতে চেয়ে থাকল অপলক- নুয়ে পড়া রাতের রানীর দিকে। আর ভাবতে লাগল দিন শুরু হবে গতকালে গল্পের রেশ ধরে। 
..............রাসেল পালিয়েছে তার বন্ধুর প্রেমিকা আম্বিয়ার সাথে আর রাসেলের বাবা সেও নাকি পাশের বাড়ির পতিতা হাওয়া'র ঘরে নিয়েছে আশ্রয়। রাসেলের মা সকালে বেশ ঘোষনাই দিয়েছিল- আজ যাবে সে যে দিকে চোখ যায়। তবে তার চোখও বেশি দূর যায়নি; না! কোন গাছের মগ ডালে রাতে ফোটা নাইট কুইন এর মতোও নুয়ে পড়েনি রাহেলার দেহ...........।
আর এখনো কেকার চোখে তাদেরই মত নতুন আশায় টব সাজানোর সাধ।


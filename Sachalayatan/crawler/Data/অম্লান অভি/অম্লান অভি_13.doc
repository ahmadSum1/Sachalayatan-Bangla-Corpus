আবোল তাবোল..........এই আলো বেলায়



আমার দিন চলে যায় আপন তালে। ছন্দ ভুলে সুরের জন্য দূরে কান পেতে থাকি-পাব; কিন্তু পাওনা আলা হাত পাতে তার পাবার আশা। শেষ বিকেলে ঘরে ফিরে সচল পড়ি ক্লান্ত মনে। পড়ি কি আর পড়ার মত! পড়লে পরে লেখার ঘরে ভরতো কত! উল্টে দেখি, পাল্টে দেখি, দেখতে দেখতে তাদের দেখি, যাদের লেখা মনের কোনে দাগ কেটে যায় আপন মনে। শেষ অবধি তাদের দেখি লেখায় লেখায় আপন মনে। চোখ চেনে না, হাত চেনে না, বাজে না কোন কথার আওয়াজ শুধুই কালো হরফ গুলি চেনায় তাদের মনের আভাষ। ঋতুর মত বদলে চলে লেখায় লেখায় কত কিছু; আমার তবু দিন চলে যায় অন্ধকারের পিছু পিছু। সূর্য্য মামা ডোবার যথন পালা, শেষ আলোতে লিখে রাখি আমার রবি ছোঁয়া। হঠাৎ কোন অচিন পাখি সুর তোলে তার পথে আমি তাকে সাথে করে নিয়ে এলাম রথে। ফির্‌তি রথে তাকে আমি কিনে দেব কিছু এমন আশা নেই তো মনে। তবু আশায় রচি পথ আলো রথে আসবে কোন চেনা সুরের গৎ।
বিকেল সাতটা ত্রিশ, আঠাশ জুন দুই হাজার নয়। 


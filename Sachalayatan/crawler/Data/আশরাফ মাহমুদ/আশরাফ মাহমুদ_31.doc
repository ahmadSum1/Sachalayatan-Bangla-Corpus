কারো খোঁপায় নিয়ে রোদের ক্ষয়



[কবি জীবনানন্দ দাশ স্মরণে]
জন্ম: বাংলা ৬ই ফাল্গুন, ১৩০৫; ১৮ই ফেব্রুয়ারি, ১৮৯৯।
মৃত্যু: তার রচনা অমর।
================================
প্রতিটি মানুষ অচিরে মানুষ হয়ে নয়
তবু কারো খোঁপায় নিয়ে রোদের ক্ষয়
বরুণফুলের কাছে দাঁড়ানোর ইচ্ছে হয়
কয়েকটি নষ্ট-পাখি ভুল মার্চে চলে এলেবেলে আকাশ
মেঘের কালি ঈশ্বর লিখে গেছে কবে সেসব নাঙ্গা কাশ
পরিনির্বাণ বিষয়ক যা জানি
জানে অবশ্যই চুরি যাওয়া রেবতী
সুরমা মধুডাঙা অই জলখনি
বেবাক শ্রমে গড়ে জলখনিজ সত্যি
ক্ষীণশরীরের নারীর মতো অনবদ্য খাল
গর্ভবতী হয়ে গেলে যমুনাসন্তাননদী হয়
নদী বন্ধ্যা হলে একটি সমুদ্দুর জন্ম লয়
মানুষের কাছে থাকে মানুষের স্নেহকঙ্কাল
একটি ভুল দৃষ্টিতে দু'টো চোখ পুড়েছিল
একটি ঘুড়ি ভুল আকাশে উড়ি উড়ি
একটি চুড়ি ছল সুরে অন্য হাতে ধরি
দু'টি চোখ জমে একটি দৃশ্যে বানিয়েছিল
লিখে যেতে চাই নড়েবড়ে দোলনচাঁপায় একটি হাওয়াপাতা
কেউ এসে বুনে দিবে রোদের সুঁইয়ে অই অলব্ধ নকশীকাঁথা
প্রতিটি মানুষ সতেজ মানুষ হয়ে যাওয়া নয়
বৃক্ষের পাঁজরে মাটি দেশ হয়ে আছে অজয়
তোমার কাছে দাঁড়ালেই আমার অনন্ত ক্ষয়
১৬/২/২০১০


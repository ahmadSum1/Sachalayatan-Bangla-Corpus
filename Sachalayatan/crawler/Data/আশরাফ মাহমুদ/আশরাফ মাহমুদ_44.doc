বাড়ি ফেরার খসড়া



====================================
০
না হয় দেরী করে ফিরেছি বাড়ি
ঝাঁঝালো খোঁপার মাঝে অসমাপন রেখেছো
রূপকথার মতো রহস্যের বেণী!
কূলপ্লাবী ঠোঁটে সমুদয় ওয়ার্কার-ইউনিয়নের
আন্দোলন ভেঙে যাওয়ার নন্দন;
না হয় আলসে করে হাঁটি।
ফুলটুসি বাহুতে জল বরাবরই ভসকা:
মূলত স্নানটবে পানি জমার কারণ ব্যতিক্রম নয়।
না হয় একটু দেরী করে বের হয়ে আসি।
অন্ধ পিঁপড়েরা টগবগ করে ডানা মেলতে জানে
সুদৃষ্ট কেউ শিখে রাখে উড্ডয়নের অঙ্ক।
১
ঘুম আর জাগরণের দু'গাছি নিয়ে একটি
রেললাইনের ভিত্তিপ্রস্তর স্থাপন হোক; আসছে মালয় ট্রেন।
মধুবনের শ্লোকগুলো ঝরে পড়ে ভৈষজ হয়েছে!
একটি  অপরবাস্তব নুঁড়ি আছে পাতানো
জংশনে।
অনেকক্ষণ চুপচাপ বসে ছিলাম।
ফুল ফোটার সময় এখনো সে কথা মনে হয়।
রেইনবো ফুটিয়ে যে হেসে উঠে দীঘল
চুলের রেলপথ ধরে তবে ফেরা যাক বাড়ি তার।
====================================
৪/১/২০১০


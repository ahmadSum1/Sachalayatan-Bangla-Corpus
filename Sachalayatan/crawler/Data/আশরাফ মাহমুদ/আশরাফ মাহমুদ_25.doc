শঙ্খজীবন 



শঙ্খজীবন
======
আঘাত করো ততো, এখন কতো সহজে হৃদপদ্মের পাশে
রোদ পোহায়ে চলে ব্যথার কুমির
নীলাভ সূর্যের যতো আলোকতৃষ্ণা সব বড্ড বেশি একপেশে
সুরের ভেতরে কোন রঙ জাগে অস্থির
ঘুরে ফিরে সমুদ্রের কাছে বলি
শঙ্খজীবন, শঙ্খজীবন তোমার আমার
রক্তের অণুতে সহজাত হেঁয়ালি
বিপন্ন রোদ, বিপন্ন রোদ মিশেছে যার
ভোর আসে, ভোরের মন্তাজে আলোর টুপটাপ
ঝরে পড়ে হারানো বিশ্বাসের দায়ভার
গান জাগে, বারান্দার ওপাশে কী ভীষণ চুপচাপ
বছরের শেষ তুষারবিলাসের হাহাকার
ঢেউকথন, ঢেউকথন আমাদের গল্প সব
কোথায় মিশে হলো একাকার
দ্বিতীয় জন্ম, দ্বিতীয় এক পৃথিবীতে হয়তো
রাখবো ছায়া ও শ্লোক ভিন্ন কোনো প্রকার
হঠাৎ বৃষ্টিভ্রম, হঠাৎ দেখি অবিস্মরণীয় কতো
ঋতুরা ঠিকই ভেঙে এলো সময়ের কারাগার
সমুদ্রমন্থন, সমুদ্রমন্থন শেষে দুজনের পথ
অন্য সূর্যস্নানের দিকে চলে আবার
৭/১২/২০১০


কবিতা: মাঝরাত্রে ঘুম ফুরিয়ে গেলে



খুব অযৌন দেখি তোমার চুলের সংসার,
ঘুমের শুদ্ধিপত্র।
বিছানায় অঙ্কিত ফুলগুলোর আলগা ছেড়ে
সহাস্যে মুদে আসে রাতের চোখ,
মশারীর ভিতর তোমার বুকের 'পরে সুতোর শিল্পায়ন
দেখি। পাশ ফিরে ঘুমাতে গেলে উচ্ছন্ন সৈনিকের
বুটের শব্দ নিয়ে ছিঁড়ে যায় বোতামের জমাট।
কাল আমাকে আবার সুঁই-সুতোর বিজন নিয়ে বসতে হবে-
অথচ বোতামফুলের রঙঘ্রাণ ভুলে গেছি!
শার্সিতে রোদের বিতরণ দেখে হয়তো
কাল সকালে
স্লেটে শিশুর অক্ষরের আগ্রহ নিয়ে
অফিসে না গিয়ে
ব্যালকনিতে বাতাসকে সময় দিবে। আমি
সংসারিক বিঘ্নকে। তুমি রুদ্রপলাশের খরতা লয়ে
আমায় পাশে ডাকবে, আমি যেমন তোমাকে রেখেছি মশারীর তাবুতে।
কেবল তোমার চোখদুটি দেখবে না
আমার চোখের খরায় ঘুমের উপস্থিতি।
ড্রিমবাতির আলোয় ছেঁকে দেখি সম্পর্কের ফেন
চোখে তোমার ঘুমের মাত্রার চোখে


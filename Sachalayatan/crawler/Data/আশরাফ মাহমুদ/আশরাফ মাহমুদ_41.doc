আরেকখান 'সচল' পাওয়া গেল ব্লগের কোণে



[প্রথমপাতায় এখনো আমার একটি পোস্ট আছে। তবু-ও পুরোমাত্রায় 'সচল' হওয়ার আনন্দটুকু সচলবন্ধুদের সাথে শেয়ার না করা থেকে নিজে বিরত রাখতে পারলাম না!]
সচলে যোগ দিয়েছিলাম সে কবে মার্চের ৫ তারিখে, ২০০৯ সাল। সূচনাতেই গলদ ছিল। ডুয়েলিঙ পোস্টের খপ্পরে পড়লাম। তখন নীতিমালা জানতাম না। নাজনীন আপা পরে মৌলিক নীতিমালাগুলো বলে দেন।
এরপর মাঝে মাঝে কয়েকটা ছোটছোট পোস্ট দিয়েছিলাম। মূলত সামহয়্যারে লেখালেখি হতো, আর মাঝে মাঝে লিটলম্যাগে টুকটাক। নভেম্বরে সচলের প্রতি টান জমল। পুরোদমে শুরু করার ইচ্ছে জাগল (আমি একটু গোঁয়ার টাইপের; কোন কিছু মাথায় ঢুকলে শেষ না দেখে ছাড়ি না)। পোস্ট দেয়া শুরু করলাম।
মোল্লার দৌড় মসজিদ পর্যন্ত, আমার দৌড় কবিতা। আরেকটু বিস্তারিত বললে বলা চলে সাহিত্যের দাওয়ায়। সচল আবার এসব জিনিস কম খায়, মনে হয়!  
এখন প্রতিদিনই টোটো করি, অফলাইনে-অনলাইনে। পরিকল্পনা ছিল সেমিস্টার শুরু আগে সচল-মডুর কাছে বার্তা পাঠাবো পুরো 'সচল' করার জন্য। না করলে অভিমান! কিন্তু ২৫ শে জানুয়ারিতে অযাচিত (বলা উচিত চমক লাগানো) বার্তা পাই সচলপাড়া থেকে। তারপর নিজের ভূতবাজি পোস্টে মন্তব্য করতে গিয়ে দেখি মদারেশনের ভূত পালিয়েছে! 
পুরো সচল হওয়াতে প্রাপ্ত সুবিধাগুলো কাজে লাগবে। সবচেয়ে বিরাট পাওয়া হলো পোস্ট-সম্পাদন করতে পারা। বানান ভুল বা টাইপো যেহেতু আমার জমজ- এই সুবিধা কাজে লাগবে। মন্তব্য করা ও প্রকাশের জটিলতা কমবে। আরো অনেক কিছু।
পথচলা ভালো লেগেছে, লাগছে। বেশ কিছু বন্ধুসুলভ বড় ভাই, দিদি, শুভানুধ্যায়ী (যেভাবে সম্বোধন করি না কেন টানটুকুই প্রধান) পেয়েছি। বিশেষভাবে বলতে গেলে প্রকৃতিপ্রেমিক, নজরুল ইসলাম, ষষ্ঠ পাণ্ডব, মূলত পাঠক, তিথীডোর, তুলিরেখা, আলমগীর, মাহবুব মুর্শেদ, রাহিন হায়দার, তানবীরা, অনিকেত, ফকির লালন, ফারুক হাসান,   ধুসর গোধূলি, মনজুর এলাহী, শেখ নজরুল প্রমুখ উল্লেখযোগ্য। এছাড়া অনেকে এক বা একাধিক মন্তব্য করে উৎসাহ দিয়েছেন, 'অতিথি লেখক'গণ-ও। সবাইকে বিনীত ধন্যবাদ জানাই। অনেকের নাম উল্লেখ করা হয় নি বা মনে পড়ে নি- এর মানে এই নয় যে ভুলে গেছি (একবার হকস্যারের ধমক খেয়ে বাসার ঠিকানা ভুলে গিয়েছিলাম! )।
একটা পোস্টে বানান নিয়ে শুভাশীষ দাশ আর কয়েকজনের সাথে একটু 'ভুল বোঝাবুঝি' হয়েছে। আশা করি তারা নিজগুণে ক্ষমা করে দিয়েছেন বা এই পোস্টে মন্তব্য করে ক্ষমা করে দিবেন। 
অস্বীকার করব না সচলে এসে বেশ উপকার হলো। ভূতবাজি লেখাটা এখানেই লেখা, কয়েকটি কবিতা-ও। 
সবাইকে ঘুমরাতের শুভেচ্ছা।


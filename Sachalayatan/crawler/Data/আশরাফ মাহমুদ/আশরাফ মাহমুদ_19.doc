বিপন্ন অস্থিরতা



আমার ভালোলাগে না এই বিপন্ন অস্থিরতা
আমার ভালোলাগে না এই বহুরূপী ভোরে গার্মেন্টস কর্মীদের কর্মমিছিল,
যে নারী দুধের শিশুকে খাবার না দিয়ে হাওয়ায় ধরেছে বাসের হাতল...
পৃথিবীর শরীর কেবল বিক্রয়যোগ্য একটি নিরর্থক ডাবিপেয়ারার গঠন;
আমার ভালোলাগে না পিতার কবরে জন্মানো এই জেব্রার ডোরাকাটার
মতন লিকলিকে ঘাস; মথিত রোদ হাওয়ায় কুড়োচ্ছে লীন শ্লোক, জড়ো
করছে মোম-ভোর পোড়ানোর সরঞ্জাম। আমি চলে আসায় হরেক শহরের
জোছনা আরো মসৃণ ঝরে, দূষণজনিত অম্লতা কমে; তবুও তোমার চলে
যাওয়ায় একটি জানালার ডানায় ফুটে উঠছে নিঃসঙ্গতা, বৃষ্টির কীলক বিঁধে
যাচ্ছে ভিখেরির ত্বক। দীর্ঘ হচ্ছে স্বরভোলা ভেন্ট্রিলোকুইস্টের নিন্দ্রাহীনতা।


তিনটি




নবজন্ম নিচ্ছে জীবনের স্বাতী

মেঘের ডানা সঙ্গী আজ তারার ঘুড়ি
তোমার জানালা কেনো খোলা
চাঁদ নিভে গেলে-ও প্রভার ছড়াছড়ি
গ্রীল ধরে ভাবছো তুমি একলা
মাতাল রাত মহুয়ার প্রতিকৃতি
তোমার চোখে
নবজন্ম নিচ্ছে জীবনের স্বাতী
আহ্নিক নিয়মে ঘাসের ঝুমঝুমে
কাল হয়তো অকাল মায়া
বাস্তবতা মেনেই তোমার নদীতে
হতে পারি একটি প্রবালছায়া
হাতছানি দিয়ে উড়ে তোমার চুলের প্রজাপতি
পাথর মন আমার সখা 
নদীকান্নার দাগ রাখে সন্তরণে
জানালা গলে এলো বাতাস
এভাবে বলছি কী চাই এইক্ষণে
তুমি আমি আমরা হলে কিবা হবে ক্ষতি

আমি তো তোমার চোখের শিশির

আমি তো তোমার চোখের শিশির
রোদ এলে কান্নার খাক হই কেবল
জোছনাহারা রাতের কপালে আমি আঁধার টিপ
তার চোখের তারায় আলো হয়ে অন্য প্রদীপ
এই দূরত্ব হঠাৎ মেলামেশা অবাক অবাক সময়
পাথরধুলো মুঠোয় রাখি- তার বন্দরে স্বপ্নের পলি
এই অদম্য ইচ্ছে হাসিকান্না কোয়ার্টজের ক্ষয় 
তার নীরবতায় কী কারণে শঙ্খের সাথে কথা বলি
সব প্রেমিক-প্রেমিকার মুখ ভিন্ন 
সব প্রেমের কঙ্কাল দেখতে একই
তার ভাষা শিখে নিয়ে কথা ভুলে যাই
শূন্যতা অতি যত্নে-ও শূন্যতা বৈকি
দৃষ্টি মেলে দেখলে আমি চাতক অথবা পথিক
নিশিতে পাওয়া মানুষ হয়ে শামুকশব্দে পথ চলি
ধীরে ধীরে একদিন নেই হয়ে যাবো
তবু শেষ বলে কিছু নেই শেষাবধি
বেশি মনে আসে ভুলে যাওয়ার ছলে
অন্য যারই বাঁধনে নিজেকে বাঁধি
সামনের দিকে যেতে দ্বিধা আমার মানসিক
অতীত মুছে গেলে অবসরের সঙ্গী কাকে বলি

ব্যবধান

সে আসে নি তো আকাশভাঙা বৃষ্টিবেলায়
আসবে হয়তো কোনো খামোখা ভাবনায়
বাড়বে সে বৃক্ষের সবুজ অধিকারে
চন্দ্রগ্রহণে-ও সে ঘুমচোরা জোছনা নিয়ে
আমার উঠোনে নিশ্চিত খেলা করে
প্রেমে অন্ধ হয়ে আমার নিশাচরী পাখির রৌদ্রতৃষ্ণা
বসন্তস্মৃতি সব ফিরে যাওয়া মানুষের মতো কুয়াশা
মোমবাতি হারিকেনের নিভু নিভু আলো
আমার রঙিন অন্ধকারে ফুটে নি ভালো
হতাশার মাতামাতি দেবদারু ছায়ায়
অনেকক্ষণ দাঁড়িয়ে কার নাম মনে করে
শূন্যতার কাঁটা হাতে ঘরে ফেরা যায়
মোহনার আয়োজন ফুরিয়ে গেছে জলের অবহেলায়
শহর ডুবেছে ভিড়ে, কার্নিশে চড়ুইয়ের সন্ধ্যেডানায়
স্নিগ্ধ সে স্পর্শটান আমার তার মুঠোয়
মুক্তোর সহোদরা সেজে আছে
আমারই সে সারাবেলা থাকে না কেনো হায়


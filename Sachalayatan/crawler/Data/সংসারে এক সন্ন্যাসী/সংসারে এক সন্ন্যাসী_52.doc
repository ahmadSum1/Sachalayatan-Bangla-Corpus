ছোট্ট গোল রুটি - ২৩



দেশ বিক্রি
আনাতোলি ত্রুশকিন
বাজারে এক লোক আমার কাছে এসে বললো:
- আমি জানি, অনেক গোপন রাষ্ট্রীয় তথ্য আপনার জানা আছে। ভালো টাকার বিনিময়ে আপনি কি দেশ বিক্রি করে দিতে রাজি?
তার কথা ঠিক বুঝে উঠতে না পেরে জিজ্ঞেস করলাম:
- দেশ বিক্রি?
সে বললো:
- হ্যাঁ, ভালো টাকার বিনিময়ে।
আমি অবহেলার সুরে জানতে চাইলাম:
- ভালো টাকা মানে?
সে বললো:
- এক হাজার ডলার।
আমি বললাম:
- ভীষণ বদ লোক তো আপনি!
সে:
- বারোশো।
আমি বললাম:
- আমি? দেশ বেচে দেবো? বারোশো ডলারে?
সে বললো:
- তেরোশো।
অবজ্ঞার হাসি হেসে বললাম:
- তেরোশো কি সাপ্তাহিক বেতন, আপনাদের দেশে যেমন প্রচলিত?
সে বললো:
- না, মাসিক। আপনাদের এখানে যেমন প্রচলিত।
আমি বললাম:
- আপনি একটা বদমায়েশ!
কৌতূহলী লোকেরা ভিড় জমাতে শুরু করলো আমাদের চারপাশে। অনেকেই প্রস্তাব দিলো:
- আমরা দেশ বেচে দেবো।
আমাকে দেখিয়ে লোকটি গোঁয়ারের মতো বললো:
- না, শুধু সে বেচবে।
দেখলাম, চারপাশে ধুমসে বেচাকেনা চলছে। কেউ বিক্রি করছে ট্রেনের সময়সূচি, কেউ - গোপন সামরিক প্রকল্প, মেয়েদের স্নানাগারের সময়সূচি, ঘরে ভোদকা বানানোর রেসিপি...
তবে আমি...অটল, অবিচল।
লোকটা তখন বললো:
- ঊনিশশো! দৈনিক।
চারপাশের সবাই চিত্কার করে বললো:
- রাজি হয়ে যান। রাজি হয়ে যান।
চেহারা কী একেকজনের! একেবারে লম্পটের মতো। আমি ভাবলাম: ওদের চটানোর জন্যেই আরো দরদাম করবো। বললাম:
- দৈনিক দুই হাজার!
লোকটি রাজি হয়ে গেল, বললো:
- তা-ই সই।
দু’হাজার ডলার গুণে আমার হাতে দিয়ে সে প্রশ্ন করলো:
- এতো বেশি দাম নিলেন কেন, বলবেন কি?
আমি উত্তর দিলাম তার চোখের দিকে সরাসরি তাকিয়ে:
- শুনুন, বিদেশী সাহেব, আমার যা কিছু আছে, তার মধ্যে সবচেয়ে মূল্যবান হলো আমার দেশ।
-----------------------
(খুদে রসগল্পের এই সিরিজে প্রকাশিতব্য অধিকাংশ গল্পই সোভিয়েত যুগের। রুশ ছাড়াও ইউক্রেনীয়, বেলারুশীয়, জর্জিয়ান বা অন্য সোভিয়েত প্রজাতন্ত্রগুলোর লেখকদের লেখা গল্পের অনুবাদও ছাড়া হবে এই সিরিজে। গল্পগুলো অবশ্যই মজার কৌতুকের মতো হাসি-উদ্রেককারী নয়, তবে পাঠকদের মনের ভেতরে একটা মুচকি হাসি যদি অন্তত জেগে ওঠে, তাতেই আমার তৃপ্তি।
অধিকাংশ গল্পই রুশ ভাষা থেকে অনূদিত। কয়েকটি ইউক্রেনীয় থেকে। 
আজকের গল্পটি এক রুশ লেখকের।)


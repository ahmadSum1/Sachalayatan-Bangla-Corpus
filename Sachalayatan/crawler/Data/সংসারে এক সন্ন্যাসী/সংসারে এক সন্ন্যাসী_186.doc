রুশদের ভোদকা পান: কাছাকাছি থেকে দেখা



দু'শো মিলিমিটারের গ্লাসভর্তি নিরেট ভোদকা পানি খাবার মতো অবলীলায় এক চুমুকে গলাধঃকরণের দৃশ্যটি কল্পনা করতে পারেন? কিংবা বোতলে মুখ লাগিয়ে কোকের মতো করে ঢকঢক করে ভোদকা গেলার দৃশ্য? জীবনে প্রথমবার দেখে আমার গা শিরশির করে উঠেছিল। পরে চোখ অভ্যস্ত হয়ে উঠেছে। নিজেও বারদুয়েক আধাগ্লাস ট্রাই করে দেখেছি   পারি।
মদ খাওয়ায় রুশরা (ইউক্রেন আর বেলারুশের বাসিন্দারাও একই কাতারে) অপ্রতিদ্বন্দ্বী - এমন কথা শোনা যায়। কথাটি কতোটা নির্ভুল, বলা কঠিন। শুনেছি, আইসল্যান্ডের লোকজনের অ্যালকোহল-আসক্তি নাকি রুশদের চাইতেও বেশি। তা যা-ই হোক, রুশদের ভোদকাপ্রীতি কিংবদন্তিতূল্য।
ক'দিন আগে এক রুশ সাইটে কৌতূহলোদ্দীপক একটা লেখা চোখে পড়লো - "রুশদের সঙ্গে মদ খাবার সময় করণীয়: বিদেশীদের জন্য নির্দেশিকা"। যথেষ্ট পরিমাণে ভোদকা গিলেও ভুম-মাতাল না হবার পদ্ধতি বাতলানো হয়েছে তাতে।
আমার মনে হলো, লেখাটা সচলায়তনের পানরসিক লেখক-পাঠকদের কাজে লাগতে পারে। আমার ধারণা কি সত্যি? পাবলিক চাইলে অনুবাদকর্মে লেগে পড়তে পারি। 


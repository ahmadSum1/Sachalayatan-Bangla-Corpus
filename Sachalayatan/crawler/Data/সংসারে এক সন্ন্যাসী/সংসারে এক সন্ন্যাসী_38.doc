ছোট্ট গোল রুটি - ৩০



আজকের গল্পটি পোলিশ লেখকের।
সোজা কথায়,  ভেজাল রুটি।

পথ চেয়ে থাকা
এজি বিলেভিচ‍‍‍‍‍‍‍‍‍‍‍‍‍‍‍‍‍‍‍
রাত বাজছে একটা! অথচ এলো না এখনও। হয়তো জরুরি মিটিং। হয়তো আবার ফার্নেস চুল্লি নিয়ে যাচ্ছে কোথাও। অথবা চুল্লির উনুন মেরামত করছে। কী যে ফালতু সব কাজ! যেন সেন্ট্রাল হীটিং সিস্টেম ব্যবহার করা যায় না!
সোয়া একটা। হায় ঈশ্বর! আমি কি দুর্বলচিত্ত বোকা মেয়ে বনে যাচ্ছি? মনটা শক্ত করতে হবে। আসুক আগে! ওর পরনের কাপড়-চোপড় শুঁকে অন্য মেয়ের পারফিউমের গন্ধ খুঁজবো না, পকেট হাতড়াবো না, দেখবো না মানিব্যাগ খুলেও।
একটা পঁচিশ। এই বদমায়েশটাকে আমি কী জন্যে ভালোবাসি? মিথ্যুক! অসভ্য! নির্লজ্জ! শেভ করা না থাকলে শজারুর মতো কাঁটা-কাঁটা গাল! আর শেভ করলে ব্রন!
দেড়টা। স্বাভাবিক থাকতে হবে। হিস্টিয়ারিয়াগ্রস্ত হলে চলবে না। প্লেট-গ্লাস ভেঙে স্ক্যান্ডাল না করাই ভালো - বড্ড বেশি খরচ পড়ে যায়।
পোনে দুটো। লম্পট! এখন যদি সে আসে এবং বরাবরের মতো সম্ভাষণ জানিয়ে বলে, "হ্যালো, ইরিনা", আমি হাই তুলে নিরাসক্তের মতো বলবো, "ও, তুমি..."। শারীরিক ঘনিষ্ঠতার তো প্রশ্নই ওঠে না।
রাত দুটো। ও এখনও এলো না। বোঝা গেছে - গত বিষ্যুদবারের মতো আজও নিশ্চয়ই রাত কাটাচ্ছে বউয়ের সাথে!
------------------
(খুদে রসগল্পের এই সিরিজে প্রকাশিতব্য অধিকাংশ গল্পই সোভিয়েত যুগের। রুশ ছাড়াও ইউক্রেনীয়, বেলারুশীয়, জর্জিয়ান বা অন্য সোভিয়েত প্রজাতন্ত্রগুলোর লেখকদের লেখা গল্পের অনুবাদও ছাড়া হবে এই সিরিজে। গল্পগুলো অবশ্যই মজার কৌতুকের মতো হাসি-উদ্রেককারী নয়, তবে পাঠকদের মনের ভেতরে একটা মুচকি হাসি যদি অন্তত জেগে ওঠে, তাতেই আমার তৃপ্তি।
অধিকাংশ গল্পই রুশ ভাষা থেকে অনূদিত। কয়েকটি ইউক্রেনীয় থেকে। )


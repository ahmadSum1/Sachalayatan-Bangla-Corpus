ছোট্ট গোল রুটি - ০২



অতি জনপ্রিয় এক রুশ রূপকথার নাম ধার করে নামকরণ করা হয়েছে এই সিরিজের। "অপ্রিয়" ছদ্মনামের অতিথি লেখকের করা গুরুত্বপূর্ণ এক মন্তব্যের প্রেক্ষিতে এই তথ্যটি জানানো হলো তাঁদের উদ্দেশে, যাঁরা তা পড়েননি বা জানেন না।
রূপকথাটির মূল রুশ নাম - KOLOBOK. উচ্চারণ - কালাবোক 
(খুদে রসগল্পের এই সিরিজে প্রকাশিতব্য অধিকাংশ গল্পই সোভিয়েত যুগের। রুশ ছাড়াও ইউক্রেনীয়, বেলারুশীয়, জর্জিয়ান বা অন্য সোভিয়েত প্রজাতন্ত্রগুলোর লেখকদের লেখা গল্পের অনুবাদও ছাড়া হবে এই সিরিজে। গল্পগুলো অবশ্যই মজার কৌতুকের মতো হাসি-উদ্রেককারী নয়, তবে পাঠকদের মনের ভেতরে একটা মুচকি হাসি যদি অন্তত জেগে ওঠে, তাতেই আমার তৃপ্তি।
অধিকাংশ গল্পই রুশ ভাষা থেকে অনূদিত। কয়েকটি ইউক্রেনীয় থেকে। 
আজকের গল্পটি এক রুশ লেখকের।)
___________________
 নাগরিক অধিকারের দেশ 
 আনাতোলি ত্রুশকিন 
সন্ধেবেলা রাস্তায় এক লোক এগিয়ে এলো আমার কাছে, বললো:
- জ্যাকেটটা খুলুন।
আমি তাকে বললাম:
- আপনি কি জানেন যে, অপরাধপ্রবণতা দমন করতে প্রেসিডেন্ট বিশেষ নির্দেশনামা জারি করেছেন? 
সে বললো:
- জলদি খোল, হারামজাদা!
জ্যাকেটটা খুললাম। সে বললো:
- শার্টও খোল। জুতো, প্যান্ট, মোজা, আন্ডারওয়্যার - সব।
সব খুলে ফেলে আমি বললাম:
- প্রেসিডেন্টের নির্দেশ এভাবে পালন করা হলে আমাদের সবাইকে ন্যাংটো হয়ে ঘুরতে হবে।
উত্তরে কিছু না বলে সে চলে গেল আমার কাপড়-চোপড় নিয়ে।
ঝটপট বাড়ি ফিরে ভাবলাম, পুলিশকে ফোন করবো। সেই সময় শুনি, রেডিওতে বলছে:
- আর কিছুক্ষণের মধ্যেই দুর্নীতির বিরদ্ধে সর্বাঙ্গীন যুদ্ধ ঘোষণা করতে প্রেসিডেন্ট একটি নির্দেশনামা জারি করবেন।
বুঝে গেলাম, এর অর্থ - ঘুষ ছাড়া আর এক পা-ও এগোনো যাবে না।
ফোন আর করলাম না। কারণ নাগরিক অধিকারের দেশ আমাদের। আমার অধিকার আছে ফোন করার, অধিকার আছে ফোন না করার। 


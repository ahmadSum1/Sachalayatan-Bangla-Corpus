দ্বিপদীপঞ্চক - ০৩



সচলায়তনের শোকগ্রস্ত পরিবেশ স্বাভাবিক অবস্থায় ফিরিয়ে আনতে আমার লঘু চরিত্রের লেখা দেয়ার প্রতিশ্রুতির প্রতিফলন এই পোস্ট। 
-----
এই ছড়াগুলোয় বাংলা শব্দের শ্রুতিমাধুর্য ও ধ্বনি-দ্যোতনার বৈচিত্র্য প্রকাশ করার চেষ্টা (অপচেষ্টাও বলা যেতে পারে) করা হয়েছে মূলত।
আর তাই এসবে কোনও বক্তব্য বা ভাব-পারম্পর্য খুঁজে না পেলে রচয়িতাকে দোষারোপ করা যাবে না।  
-----
১১.
গুপ্তধনের সুপ্তকথা লুপ্ত হলেও থাকবে রেশ।
পড়তা দামে কর্তা-ক্রীত ভর্তা আলুর স্বাদটি বেশ।
১২. 
মুক্তি চেয়ে যুক্তি দেয়া উক্তি শোনা সে-রাত তোর,
রণটা জয়ের পণটা নিলি সনটা ছিলো একাত্তর।
১৩.
রব জাগিয়ে কব্জা করে যব যা ছিলো সাফ কেটে!
মাত্র গভীর রাত্র হলো, ছাত্র করে সার্ফ নেটে।
১৪.
শক্ত কিছু পোক্ত কথায় চোখ তো জলে পূর্ণ হয়।
কর্পোরেটের সর্পগুলোর দর্প কেন চূর্ণ নয়?
১৫.
অন্য সবাই বন্য হয়ে পণ্য কেনে ধন নাশি।
বন্ধ ঘরে ধন্দ নিয়ে ছন্দ মেলায় সন্ন্যাসী।

দ্বিপদীপঞ্চক - ০১
দ্বিপদীপঞ্চক - ০২


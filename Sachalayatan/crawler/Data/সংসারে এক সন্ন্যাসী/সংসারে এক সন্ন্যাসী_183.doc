কামরাঙা ছড়া - ০১



সাম্প্রতিককালে সচলায়তনে ছড়াকার রিটন ভাইয়ের পদচারণা নেই বড়ো একটা। পাঠক হিসেবে আমাদের জন্য তা খুশির খবর নয় অবশ্যই, তবে হতে-চেয়েছিলাম-ছড়াকার আমার মনে হচ্ছে, এই মওকায় বছর দশেক আগে লেখা কিছু 'বড়োদের ছড়া' বাজারে ছাড়া যেতে পারে।  
এই সিরিজের অধিকাংশ ছড়াই মৌলিক। তবে বেশ কয়েকটির আইডিয়া পেয়েছি রুশ ইরোটিক ফোকলোর থেকে। আর গোটা দু'-তিনেক আছে ইংরেজি ছড়ার ভাবানুবাদ।
‌‌‌‌‌‌__________
‍‍
০১.
পিতা-পুত্র
মাঝরাতে ঘরে বেডল্যাম্প জ্বেলে বিছানায় শুয়ে পুত্র,
গভীর নিবেশে রুদ্ধশ্বাসে পড়ে চলে কামসূত্র।
বাবা ঘরে ঢুকে দৃশ্যটি দেখে বিস্মিত, বাকরুদ্ধ!
নিশ্চিত হলো পুত্র: এবার আম যাবে ছালাসুদ্ধো।
বই কেড়ে নিয়ে বললেন বাবা,"দেখাচ্ছি মজা, তিষ্ঠো!"
পুত্র হতাশ: দশটি আসন রয়ে গেল অবশিষ্ট।
০২.
সতী নারী
মহিলাকণ্ঠে গান:
বহু পুরুষের প্রলোভন ছিলো
কাউকেই আমি ছুঁইনি,
আমার প্রেমিক নভোচারী ছাড়া
আর কারো সাথে শুইনি।
পুরুষকণ্ঠে কোরাস:
ধরি যদি, কথা সত্যি বলছে নারী,
আমরা তাহলে সকলেই নভোচারী। 


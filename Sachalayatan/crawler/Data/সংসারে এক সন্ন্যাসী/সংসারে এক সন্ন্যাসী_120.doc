ছোট্ট গোল রুটি - ২৮



সংবিদ্ধিবদ্ধ সতর্কীকরণ: ইহা গল্প নহে।
 
সমস্যা ও সমাধান
আলেক্সান্দর শ্মিদ্ৎ
আমাদের দেশে ৫৩ শতাংশ মেয়ে আর ৪৭ শতাংশ পুরুষ। শুকনো এই পরিসংখ্যানের পেছনে কী সত্য লুকিয়ে আছে? সত্যটা হলো এই যে, ৫৩ জন মেয়ের মধ্যে কেবল ৪৭ জনের আছে রেজিস্ট্রি করা আইনগত স্বামী এবং বাকি ৬ জন নিঃসঙ্গ। আর এখান থেকেই হিংসা, ঈর্ষা, অসুস্থ প্রতিদ্বন্দ্বিতা, সংসারে ভাঙন এবং নানাবিধ রোগের উৎপত্তি। আমরা অবশ্য এসবের বিরুদ্ধে যুদ্ধ চালিয়ে যাচ্ছি, তবে বরাবরের মতোই মূল কারণ না খুঁজে করে চলেছি পরিণতির চিকিৎসা। 
মূল কারণ – ৬ জন নিঃসঙ্গ নারী।
এখন কী কর্তব্য?
জন্মহার নিয়ন্ত্রণ করা সম্ভব নয়। অতিরিক্তদের ধ্বংস করে ফেলাটাও অমানবিক। এখন উপায় একটাই। ৪৭ জন পুরুষের মধ্যে ৬ জনের শুধু স্ত্রী নয়, প্রেমিকাও থাকতে হবে।
আরেকটা বিষয়ও বিবেচনায় নিতে হবে। পুরুষদের অর্ধেকই এতো বেশি অ্যালকোহলাসক্ত যে, মেয়েদের সম্পর্কে তাদের কোনও আকর্ষণই নেই।  আবার একদল পুরুষ সামরিক বাহিনীতে বাধ্যতামূলকভাবে নিয়োজিত, দেশের প্রতিরক্ষার চিন্তায় তারা ব্যস্ত, মেয়েদের নিয়ে চিন্তা করার সময় কোথায় তাদের? এরাও হিসেব থেকে বাদ পড়ে যাচ্ছে। অন্যদিকে অনেক চালাক-চতুর চটপটে মেয়ে স্বামীর পাশাপাশি একটা প্রেমিক জুটিয়ে নিতে সচেষ্ট। এই হিসেবটাও মাথায় রাখা দরকার। অবস্থাটা তাহলে কী দাঁড়াচ্ছে?
সুতরাং এই সিদ্ধান্তে আসতেই হয় যে, প্রত্যেক সুস্থ পুরুষ স্ত্রীর পাশাপাশি একজন প্রেমিকা জুটিয়ে নিতে বাধ্য। এই শর্ত অনিবার্যভাবে পালন করা হলেই শুধু সুষম সমাজ গঠনের সম্ভাবনা জেগে উঠবে।

(খুদে রসগল্পের এই সিরিজে প্রকাশিতব্য অধিকাংশ গল্পই সোভিয়েত যুগের। রুশ ছাড়াও ইউক্রেনীয়, বেলারুশীয়, জর্জিয়ান বা অন্য সোভিয়েত প্রজাতন্ত্রগুলোর লেখকদের লেখা গল্পের অনুবাদও ছাড়া হবে এই সিরিজে। গল্পগুলো অবশ্যই মজার কৌতুকের মতো হাসি-উদ্রেককারী নয়, তবে পাঠকদের মনের ভেতরে একটা মুচকি হাসি যদি অন্তত জেগে ওঠে, তাতেই আমার তৃপ্তি।
অধিকাংশ গল্পই রুশ ভাষা থেকে অনূদিত। কয়েকটি ইউক্রেনীয় থেকে। 
আজকের গল্পটি এক ইউক্রেনীয় লেখকের।)


আছেন নাকি কেউ সলিল চৌধুরির ভক্ত?



একটা সাইট খুঁজে পেয়েছি সলিল চৌধুরি সম্পর্কিত। সাইটটির চেহারা নেহাত সাদামাটা হলেও কী নেই সেখানে! তাঁর জীবনী, সাক্ষাৎকার, অধিকাংশ গান বিষয়ে আলাদা আলাদা বিশদ তথ্য এবং সবচেয়ে বড়ো কথা, প্রায় প্রতিটি গান শোনার ব্যবস্থা! আছে বাংলা ছাড়াও হিন্দি ও ভারতীয় অন্যান্য ভাষার গানও। 
বাংলা গানের সুর সমৃদ্ধির পেছনে যাঁদের অবদান সবচেয়ে বেশি, সলিল চৌধুরি তাঁদের অন্যতম (হয়তো শ্রেষ্ঠতম) বলেই আমি মনে করি। আপনার কতো প্রিয় গানের সুরকার (এবং প্রায়শই গীতিকারও) তিনি, তা জেনে আপনি চমৎকৃত হবেন নিঃসন্দেহে। কে কেবল গায়নি তাঁর গান! হেমন্ত মুখোপাধ্যায়, লতা মঙ্গেশকর, মান্না দে, আশা ভোশলে, কিশোর কুমার, মুকেশ, শ্যামল মিত্র, সন্ধ্যা মুখোপাধ্যায়, ধনঞ্জয় ভট্টাচার্য্য, সহধর্মিনী সবিতা চৌধুরি, কন্যা অন্তরা চৌধুরি, হৈমন্তি শুক্লা, অনুপ ঘোষাল, প্রতিমা বন্দ্যোপাধ্যায়, মানবেন্দ্র মুখোপাধ্যায়, পিন্টু ভট্টাচার্য্য, সুবীর সেন, তরুণ বন্দ্যোপাধ্যায়, গীতা দত্ত, সুলক্ষণা পণ্ডিত, অমিত কুমার, রানু মুখোপাধ্যায়, অরুন্ধতী হোম চৌধুরি, উৎপলা সেন, দ্বিজেন মুখোপাধ্যায়, নির্মলা মিশ্র, উষা মঙ্গেশকর, নির্মলেন্দু চৌধুরি, বিশ্বজিৎ(কোলকাতার চিত্রনায়ক, 'যায় যায় দিন' নামের গান গেয়ে পরিচিতি পান), উষা উত্থুপ, এমনকি সুচিত্রা মিত্র, দেবব্রত বিশ্বাস, সাগর সেন এবং কণিকা বন্দ্যোপাধ্যায় পর্যন্ত! এক সময় সাড়া জাগানো 'ক্যালকাটা ইয়্যুথ কয়্যার'-এর অধিকাংশ গানের রচয়িতাও এই সলিল চৌধুরি। পরে 'বোম্বে ইয়্যুথ কয়্যার'-ও তাঁর করা সুরে গান গেয়েছে।
সাইটের ঠিকানা: http://salilda.com/
এবার কিছুটা অন্য প্রসঙ্গ।
চলচ্চিত্র-বহির্ভূত অধিকাংশ গানকে আমরা 'আধুনিক' আখ্যা দিয়ে থাকি। কিন্তু সেটা যুক্তিযুক্ত নয় বলেই আমি মনে করি। লতা যে-গানটি গেয়েছেন ষাটের দশকে, সেটা হতে পারে চিরনতুন, চিরসবুজ, কিন্তু আধুনিক নয়। জনতার কী মতামত?
আরেকখান কথা।
সাইটটি থেকে গান ডাউনলোড করার ব্যবস্থা নেই বলা হলেও চুরি করার সহজ একটি পদ্ধতি আমি হঠাৎ করেই আবিষ্কার করে ফেলেছি। কারুর প্রয়োজন হলে জানিয়ে দেবো 'হাউ টু'।


সুরা পানের সুরা - ০১




মদ্যপানানন্দ সাতাশ গুণ বেড়ে যায় জামাত করে খেলে  । পানাসরে গেলাশে গেলাশে ঠোকা দেয়া ঝংকার সশব্দে প্রকাশ করে সমবেত পানের মহিমা। আর পানপর্বটিকে পরবে পরিণত করে ফেলে জুতসই বা মোক্ষম কোনও টোস্ট। 
সংগৃহীত তেমন কিছু টোস্টের অনুবাদ প্রকাশ করা হবে এই সিরিজে। "টোস্ট শিল্পে" অত্যন্ত সমৃদ্ধ জর্জিয়া এবং ককেশিয়ান অঞ্চলের টোস্টগুলোর পাশাপাশি কিছু রুশ টোস্টও থাকবে তাতে।   
---------------------------
০১.

এক মেয়ে এসে ঢুকলো টেলিগ্রাম অফিসে। একটি ফর্ম নিয়ে পূরণ করলো। তারপর দুমড়ে-মুচড়ে ফেলে দিলো ওয়েস্ট পেপার বাস্কেটে। দ্বিতীয় ফর্ম নিয়েও একই কাজ করলো সে। অবশেষে তৃতীয় ফর্ম পূরণ করে টেলিগ্রাম অফিসের লোকের হাতে দিয়ে বললো:
-	ভাই, একটু তাড়াতাড়ি পাঠানোর ব্যবস্থা করবেন।
মেয়েটি চলে গেলে লোকটির ভারি কৌতূহল হলো: কী লিখেছিল মেয়ে ওই দু’টি ফর্মে? দোমড়ানো-মোচড়ানো ফর্ম দু’টি তুলে নিলো সে। প্রথম ফর্মে লেখা ছিলো: তোমার-আমার মধ্যে সব সম্পর্ক শেষ। তোমাকে আর দেখতে চাই না। দ্বিতীয় ফর্মে লেখা ছিলো: আমার সঙ্গে দেখা করার চেষ্টা করো না। চিঠি লিখেও কোনও লাভ হবে না।
মুচকি হাসলো লোকটি। কারণ তৃতীয় ফর্মে মেয়েটি লিখেছিল: যতো তাড়াতাড়ি পারো, চলে এসো। ভীষণ দেখতে ইচ্ছে করছে তোমাকে।
আসুন, আমরা আমাদের পানপাত্র তুলে ধরি মেয়েদের অস্থিরচিত্ততার সম্মানে। 
০২.

দেখা হলো দুই চোরের। একজন তরুণ, অন্যজন বয়স্ক ও অভিজ্ঞ। বয়স্ক চোর বললো তরুণ চোরকে:
	- গাছে উঠে ডিমের ওপরে বসে থাকা পাখির পেটের নিচ থেকে ছ’টি ডিম পাখির ঘুম না ভাঙিয়ে যদি তুলে আনতে পারো, তোমাকে মনে করবো আমার সমকক্ষ।
	কাপড়-চোপড় খুলে রেখে তরুণ চোর গাছে উঠলো সর্পিল ভঙ্গিতে। হাত বাড়িয়ে দিলো পাখির বাসার দিকে। ঘুম ভেঙে গেল পাখির। শুরু করলো কিচির-মিচির।
	বয়স্ক চোর বললো:
	- তুমি গাছ থেকে নামো। কাজটি কী করে করতে হয়, তোমাকে দেখিয়ে দিচ্ছি।
	ডিম নিয়ে গাছ থেকে নেমে বয়স্ক চোর দেখলো, তার জামা-কাপড়সহ তরুণ চোর উধাও।
আমি তাই পান করতে চাই মেধাবী ছাত্রদের উদ্দেশে। 


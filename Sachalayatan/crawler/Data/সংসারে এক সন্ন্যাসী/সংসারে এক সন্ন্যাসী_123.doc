ছোট্ট গোল রুটি - ২৬



আজকের লেখাটিকে গল্প হিসেবে বিবেচনা না করাই উচিত হবে। বলা চলে, শব্দ নিয়ে এক ধরনের খেলা।
---
বলাবলি
জাউর বলকোয়াদজে
এক তরুণ লেখকের সঙ্গে দেখা হলো আমার।
- আমার নতুন গল্পটি তোমাকে পড়ে শোনাই? - বললো সে।
- অবশ্যই, - বললাম আমি।
- কেমন লাগলো? - বললো সে পড়া শেষ করে।
- আমি তোমাকে সত্যি কথাটাই বলবো, - বললাম আমি।
- বলো, - বললো সে।
- প্রথমত, তোমার লেখার প্রত্যেক লাইনেই “বললাম আমি” আর “বললো সে”, - বললাম আমি।
- কোনও ক্ষতি তো নেই যদি লিখি “বললো সে” আর “বললাম আমি”, - বললো সে।
- গল্পের কাহিনীও তেমন কিছুই বলে না, - বললাম আমি।
- আমার যা বলার, গল্পেই বলেছি, - বললো সে।
- অমন কিছু বলার চেয়ে ভালো কিছুই না বলা, - বললাম আমি।
- তোমার মতো রুচির লোকের সম্পর্কে কী আর বলবো! - বললো সে।
- যা মাথায় এসেছে, তা-ই বলেছি, - বললাম আমি।
- তুমি যে একটা আহাম্মক, লোকজন ঠিকই বলে! - বললো সে।
- কী বললে? আবার বলো! - বললাম আমি।
- যা বলেছি, তা-ই বলেছি, - বললো সে।
- আর একটা শব্দও যদি বলেছো! - বললাম আমি।
- একটা কেন, অনেকগুলো বলবো, - বললো সে।
- এমন ইডিয়টকে কী আর বলবো! – বললাম আমি মনে মনে।
এখন আপনারাই বলুন, আমি কি ওকে মিথ্যে বলেছি?
------------------------
(খুদে রসগল্পের এই সিরিজে প্রকাশিতব্য অধিকাংশ গল্পই সোভিয়েত যুগের। রুশ ছাড়াও ইউক্রেনীয়, বেলারুশীয়, জর্জিয়ান বা অন্য সোভিয়েত প্রজাতন্ত্রগুলোর লেখকদের লেখা গল্পের অনুবাদও ছাড়া হবে এই সিরিজে। গল্পগুলো অবশ্যই মজার কৌতুকের মতো হাসি-উদ্রেককারী নয়, তবে পাঠকদের মনের ভেতরে একটা মুচকি হাসি যদি অন্তত জেগে ওঠে, তাতেই আমার তৃপ্তি।
অধিকাংশ গল্পই রুশ ভাষা থেকে অনূদিত। কয়েকটি ইউক্রেনীয় থেকে। 
আজকের গল্পটি এক জর্জিয়ান লেখকের।)


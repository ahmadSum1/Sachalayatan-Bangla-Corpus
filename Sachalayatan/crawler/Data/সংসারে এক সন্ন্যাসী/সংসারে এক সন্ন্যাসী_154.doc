ছোট্ট গোল রুটি - ০৭



দুটো পরমাণু গল্প যাচ্ছে আজকের পর্বে। আসলেই পরমাণু। আমার খুব ভালো লাগা এই দুই গল্পেই নায়কের নাম ইভানত্সভ। তাকে নিয়ে ১০০টি গল্পের সংকলন আছে বলে পড়েছি। কিন্তু বইটা কোত্থাও পেলাম না। না বইয়ের বাজারে, না ইন্টারনেটে! 
(খুদে রসগল্পের এই সিরিজে প্রকাশিতব্য অধিকাংশ গল্পই সোভিয়েত যুগের। রুশ ছাড়াও ইউক্রেনীয়, বেলারুশীয়, জর্জিয়ান বা অন্য সোভিয়েত প্রজাতন্ত্রগুলোর লেখকদের লেখা গল্পের অনুবাদও ছাড়া হবে এই সিরিজে। গল্পগুলো অবশ্যই মজার কৌতুকের মতো হাসি-উদ্রেককারী নয়, তবে পাঠকদের মনের ভেতরে একটা মুচকি হাসি যদি অন্তত জেগে ওঠে, তাতেই আমার তৃপ্তি।
অধিকাংশ গল্পই রুশ ভাষা থেকে অনূদিত। কয়েকটি ইউক্রেনীয় থেকে। 
আজকের গল্পটি এক রুশ লেখকের।)
_____________
 ইভানত্সভের গল্প
 এদওয়ার্দ দভোর্কিন
১.
 ঈর্ষা
সী-বীচে এক লোকের পেটে বড়ো এক কাটা দাগ চোখে পড়লো ইভানত্সভের।
- কী দারুণ সুখী এক লোক! – ঈর্ষাভরে ভাবলো ইভানত্সভ। - ওর অ্যাপেন্ডিসাইটিস অপারেশন ইতোমধ্যেই হয়ে গেছে। আর আমারটা এখনও ব্যথা করতে শুরুই করেনি...
২.
 মোটর সাইকেল
একটা মোটর সাইকেলের স্বপ্ন ছিলো ইভানত্সভের। বন্ধুরা একটা মোটর সাইকেল উপহার দিলো তাকে।
এর পর বহুদিন হা-হুতাশ করলো ইভানত্সভ। কাউকে কাছে পেলেই অভিযোগের সুরে বলতো:
- আমাকে আমার স্বপ্ন থেকে বঞ্চিত করা হয়েছে! 


ছোট্ট গোল রুটি - ০৪



জনসাধারণের জ্ঞাতার্থে জানানো যাচ্ছে যে, এই সিরিজটি পুরোপুরি সুশীল হবে। অতএব "স্পেশাল" কিছুর আশা করে কেউ হতাশ হলে সন্ন্যাসীকে দোষ দেয়া যাবে না  
(খুদে রসগল্পের এই সিরিজে প্রকাশিতব্য অধিকাংশ গল্পই সোভিয়েত যুগের। রুশ ছাড়াও ইউক্রেনীয়, বেলারুশীয়, জর্জিয়ান বা অন্য সোভিয়েত প্রজাতন্ত্রগুলোর লেখকদের লেখা গল্পের অনুবাদও ছাড়া হবে এই সিরিজে। গল্পগুলো অবশ্যই মজার কৌতুকের মতো হাসি-উদ্রেককারী নয়, তবে পাঠকদের মনের ভেতরে একটা মুচকি হাসি যদি অন্তত জেগে ওঠে, তাতেই আমার তৃপ্তি।
অধিকাংশ গল্পই রুশ ভাষা থেকে অনূদিত। কয়েকটি ইউক্রেনীয় থেকে। 
আজকের গল্পটি এক ইউক্রেনীয় লেখকের।)
__________
 খিদে 
অলেগ গ্রিশ্যেনকো 
লোমশ হাতে একটা ছুরি তুলে নিলো লোকটি। ধার দেয়ার পাথরে ধার দিলো ধীরে-সুস্থে। তারপর এক হাতে ওকে ধরে ছুরিটা বসিয়ে দিলো ওর চামড়ার ভেতরে। লোভী চেহারায় পরম তৃপ্তির অভিব্যক্তি নিয়ে সে আস্তে আস্তে ছাড়িয়ে ফেললো ওর পুরো চামড়া। তারপর ছুরির তীক্ষ্ন অগ্রভাগ দিয়ে উপড়ে ফেললো ওর ছোট ছোট কালো চোখ।
এর পরে ছুরিটা পাশে রেখে দিয়ে ওকে টেবিল থেকে তুলে নিয়ে সে তত্ক্ষণাত্ ফেলে দিলো ফুটন্ত পানিতে।
সেদ্ধ হয়ে গেলে ছুরি গেঁথে ওকে সে তুলে ফেললো পানি থেকে, লবণ ছেটালো ওর শরীরের ওপরে, তারপর লোলুপের মতো বসিয়ে দিলো তার তীক্ষ্ন ধারালো দাঁত।
এক মিনিটের মধ্যে আর কোনও কিছুই অবশিষ্ট রইলো না আলুর।


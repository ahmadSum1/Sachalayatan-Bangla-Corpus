ছোট্ট গোল রুটি - ০৩



এই পর্বের খুদে গল্পটি পত্রিকার জাঁদরেল সম্পাদক (ক্ষেত্র বিশেষে বিভাগীয় সম্পাদক) আর নতুন লেখকের জটিল সম্পর্কের বিষয়টি নিয়ে। পত্র-পত্রিকায় যাঁরা লেখালেখি করেছেন বা করছেন, তাঁদের প্রায় সকলেই গল্পে উল্লেখিত সমস্যাটির মুখোমুখি হয়েছেন বলে বোধ হয়। 
(খুদে রসগল্পের এই সিরিজে প্রকাশিতব্য অধিকাংশ গল্পই সোভিয়েত যুগের। রুশ ছাড়াও ইউক্রেনীয়, বেলারুশীয়, জর্জিয়ান বা অন্য সোভিয়েত প্রজাতন্ত্রগুলোর লেখকদের লেখা গল্পের অনুবাদও ছাড়া হবে এই সিরিজে। গল্পগুলো অবশ্যই মজার কৌতুকের মতো হাসি-উদ্রেককারী নয়, তবে পাঠকদের মনের ভেতরে একটা মুচকি হাসি যদি অন্তত জেগে ওঠে, তাতেই আমার তৃপ্তি।
অধিকাংশ গল্পই রুশ ভাষা থেকে অনূদিত। কয়েকটি ইউক্রেনীয় থেকে। 
আজকের গল্পটি এক রুশ লেখকের।)
____________________
সম্পাদকের দপ্তরে 
ভ্লাদিমির লেবেদেভ 
তিখোনিন একটা গল্প লিখে নিয়ে এলো সম্পাদকের দপ্তরে।
- কাহিনীটা জমজমাট নয়, - সম্পাদক বললেন।
তিখোনিন কাহিনী জমজমাট করলো।
- বক্তব্য কম, - মন্তব্য করলেন সম্পাদক।
তিখোনিন আরও বক্তব্য যোগ করলো।
- কেমন যেন আরোপিত, - ভুরু কুঁচকে বললেন সম্পাদক।
তিখোনিন সংশোধন করলো সেই ত্রুটি।
- গভীরতা নেই, - সম্পাদক বললেন।
তিখোনিন গভীরতা যোগ করলো।
- দুর্বল কল্পনা।
তিখোনিন কল্পনার দুর্বলতা দূর করলো।
- সমাপ্তি খুব ঝোলানো।
তিখোনিন দুর্দান্ত সমাপ্তি ভেবে বের করলো।
- নামটা কেমন যেন।
তিখোনিন গল্পের নাম বদলে ফেললো।
- তবু সব মিলিয়ে ধারালো নয়।
তিখোনিন তার ধারালো ছেদন দন্ত বের করে সম্পাদককে কামড়ে দিলো। 


সোভিয়েত কালরাঙা ছড়া - ০২



সিরিজ করার পরিকল্পনা ছিলো না আদৌ। কিন্তু পাঠকদের কাছ থেকে প্রভূত উত্সাহ পেয়ে অনুবাদে হাত দিলাম আবার। মূল ছড়ার প্রতি অনুগত থেকে অনুবাদ করা আমার জন্য ব্যাপক শ্রমসাধ্য হলেও উপভোগ করছি ব্যাপারটা। 
(সোভিয়েত যুগে প্রচলিত রাজনৈতিক লোকসাহিত্যের একটি অংশের নাম "চাস্তুষ্কা" - চার লাইনের ছড়া। জাপানি হাইকুর মতো ছন্দ- ও অন্ত্যমিলহীন নয়। অতিশয় শাণিত ও লক্ষ্যভেদী। বেশ কিছু "চাস্তুষ্কা" ইরোটিকও বটে। তারই বেশ কয়েকটির অনুবাদ নিয়ে এই সিরিজ।
নতুন প্রজন্মের পাঠকদের কাছে ছড়াগুলোর পটভূমি তুলে ধরতে সামান্য ধারাভাষ্য যোগ করতে হয়েছে  । তা অন্যদের বিরক্তি উত্পাদন করলে ক্ষমাপ্রার্থী। )
----------------------------
০৪.
"সোভিয়েত দেশে গ্রুপ সেক্স নেই" - নিয়ো না কথাটি পাতে
পরিবারে মোর চর্চাটি চলে প্রায় প্রতিদিন রাতে।
আমি আর বউ রাতে খাটে শুয়ে,
ভেবেছো, যা করি - শুধু মিলে দু'য়ে?
উঁহু! তা তো নয়। খাটের নাম যে "লেনিন মোদের সাথে"!
(এই নামের কোনও খাট আসলে ছিলো না সোভিয়েত যুগে। তবে শহর-গ্রাম, পথ-ঘাট, মেট্রো স্টেশন, কল-কারখানা, এমনটি খাদ্যদ্রব্য ও পণ্যের নামেও নেতাদের নাম যুক্ত করার সর্বগ্রাসী প্রবণতাকে কটাক্ষ করতে এই অতিরঞ্জনের আশ্রয় নিয়েছিলেন এই ছড়ার নাম-না-জানা রচয়িতা।)
০৫.
দোকানপাটে পণ্য খুঁজি, নয়তো এটা পণ্যবাদ
ভোদকা-বীয়ার-মদ খাওয়াটাও দুষ্প্রাপ্যের জন্য বাদ।
তবুও আছি খুব তেজি তো!
নারীর স্পর্শে উত্তেজিত
হচ্ছি আজও - সেই কারণেই গর্বাচভকে ধন্যবাদ।
(গর্বাচভ ক্ষমতায় এসে অ্যালকোহলের বিরুদ্ধে যুদ্ধ ঘোষণা করলে খাদ্যদ্রব্যের পাশাপাশি অ্যালকোহলও দুর্লভ হয়ে পড়েছিল)


ছোট্ট গোল রুটি - ১৯



মাস দেড়েক আগে প্রকাশিত দুটো পরমাণু গল্প অনেকেরই দৃষ্টি আকর্ষণ করেছিল। সেই একই লেখকের একই আকারের আরও দুটো গল্প পেয়ে অনুবাদ করে ফেললাম।
 
ইভানত্সভের গল্প
এদওয়ার্দ দভোর্কিন
৩.
টিকেট
- আমাকে থিয়েটারের টিকেট দিন, ব্যালকনিতে, - ইভানত্সভ সবিনয়ে অনুরোধ করলো টিকেটবিক্রেতা মেয়েটিকে।
- প্লীজ, আমার কাজে বিরক্ত করবেন না, - মেয়েটি উত্তর দিলো মাথা না তুলেই।
- ব্যালকনির একটা টিকেট, - আবার বললো ইভানত্সভ দৃঢ়কণ্ঠে।
- বললাম তো, বিরক্ত করবেন না! – চড়লো মেয়েটির গলার স্বর।
কিন্তু ইভানত্সভ একই অনুরোধ করতে থাকলো বারংবার। অবশেষে সিকিউরিটি গার্ডরা এসে তাকে বের করে দিলো অ্যারোফ্লটের অফিস থেকে।
৪.
দোকানে
- আপনাদের দোকানে জিনিসপত্রের সর্বশেষ সাপ্লাই কবে এসেছে? – ইভানত্সভ প্রশ্ন করলো বিক্রেতা-মহিলাকে।
- গত পরশু, - জানালো সে।
‘তার মানে, টাটকা নয়’, সিদ্ধান্ত টানলো ইভানত্সভ। - না, কিচ্ছু কিনবো না!
ইভানত্সভ বেরিয়ে এলো আসবাবপত্রের দোকান থেকে।
~~~~~~~~~~~~~~~~~
(খুদে রসগল্পের এই সিরিজে প্রকাশিতব্য অধিকাংশ গল্পই সোভিয়েত যুগের। রুশ ছাড়াও ইউক্রেনীয়, বেলারুশীয়, জর্জিয়ান বা অন্য সোভিয়েত প্রজাতন্ত্রগুলোর লেখকদের লেখা গল্পের অনুবাদও ছাড়া হবে এই সিরিজে। গল্পগুলো অবশ্যই মজার কৌতুকের মতো হাসি-উদ্রেককারী নয়, তবে পাঠকদের মনের ভেতরে একটা মুচকি হাসি যদি অন্তত জেগে ওঠে, তাতেই আমার তৃপ্তি।
অধিকাংশ গল্পই রুশ ভাষা থেকে অনূদিত। কয়েকটি ইউক্রেনীয় থেকে। 
আজকের গল্পটি এক রুশ লেখকের।)


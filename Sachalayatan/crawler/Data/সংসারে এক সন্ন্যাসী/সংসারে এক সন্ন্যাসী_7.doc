উর্দিবাণী - ০১



হিমুর ব্লাডি কৌতুকমালা থেকে অনুপ্রাণিত। 
রুশ ভাষায় সামরিক কৌতুকের জনপ্রিয় একটি ধারা থেকে সংগৃহীত কিছু বাক্যের অনুবাদ-সংকলন এই সিরিজ। বাক্যগুলো সামরিক মুখগহ্বর নিঃসৃত বলে প্রচলিত ধারণাটি সঠিক কি না, নিশ্চিত নই।

০১.
বুদ্ধির ঔজ্জ্বল্য তোমার না থাকতে পারে, তবে জুতোর ঔজ্জ্বল্য থাকতেই হবে।

০২.
সামরিক বাহিনীর অফিসারদের ভাগ্য নির্ভর করে গ্রহ নয়, তারার অবস্থানের ওপরে।

০৩.
ছাত্রদের কাছে জ্ঞান পৌঁছে দেয়াটাই সিভিল শিক্ষাব্যবস্থার লক্ষ্য। সামরিক বাহিনীতে ব্যাপারটা একটু আলাদা।

০৪.
ইভানভ কোথায়? কী? অসুখ বাধিয়েছে? কে অনুমতি দিয়েছে তাকে?

০৫.
তোমাকে বিনা কারণে শাস্তি দেয়া হলেও তোমার খুশি হওয়া উচিত এই কারণে যে, তুমি দোষী নও।

০৬.
যুদ্ধের সময় কোনও অফিসারকে দৌড়তে দেখলে চারপাশে প্যানিক সৃষ্টি হয়। আর শান্তির সময় অফিসার দৌড়লে তা হাসির উদ্রেক করে।

০৭. 
ক্যান্টনমেন্টে ভোদকা খাওয়া নিষেধ! এটা তোমরা কিন্ডারগার্টেন পাওনি!

০৮. 
দেশের প্রতিটি লোককে ইউনিফর্ম পরিয়ে দিলে আমিই দেশ চালাতে পারবো। 

০৯.
ঘাস আর বরফের ভেতরে আদতে কোনও তফাত নেই। দুটোর ওপর দিয়েই ট্যাঙ্ক চলে সমান গতিতে।

১০.
তোমার কি দেশের প্রতি কোনও দায়িত্ববোধ নেই? যাও, জলদি চুল কাটিয়ে এসো!  


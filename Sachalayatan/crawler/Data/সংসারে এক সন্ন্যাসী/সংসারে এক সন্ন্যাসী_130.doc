ছোট্ট গোল রুটি - ২২



ক্রীড়াভক্ত পদুশকিন
আন্তোন মাকুনি
পদুশকিনের খুব শখ ছিলো পুত্রসন্তানের। কিন্তু জন্ম নিলো মেয়ে।
- শটটা জুতসই হয়নি বলেই মনে হচ্ছে, - নিজের ওপরেই বিরক্তি বোধ করলো পদুশকিন।
বছর পেরোতেই তার ঘরে এলো আরেক কন্যাসন্তান।
- বারের পাশ ঘেঁষে বেরিয়ে গেল, - মনটা খারাপ হলো পদুশকিনের।
পরের বছর জন্মলাভ করলো আরও এক সন্তান। সেটিও মেয়ে।
- এবার বল চলে গেল মাঠের বাইরে, মানে আউট, - দীর্ঘশ্বাস ফেললো পদুশকিন।
এক বছর বাদে স্ত্রী জন্ম দিলো যমজ দুই কন্যাসন্তানের।
- দুই চালেই মাত! – হতাশ হলো দাবা-ভক্ত পদুশকিন।
কিছুদিন যেতেই একসঙ্গে তিন কন্যাসন্তানের পিতা হলো সে।
- ট্রিপল জাম্পটাও ঠিক মতো দিতে পারলাম না! - আক্ষেপের সীমা রইলো না পদুশকিনের। 
পরবর্তী বছরে স্ত্রী আরও এক কন্যাসন্তানের জন্ম দিতেই শাশুড়ি গজগজ করে বললেন, স্ত্রীর প্রতি কোনও মায়া-দয়া নেই পদুশকিনের।
- রেফারিকে বের করে দাও মাঠ থেকে! – মেজাজ খিঁচড়ে গেল পদুশকিনের।
পরের পাঁচ বছরে পদুশকিনের গোপন প্রেমিকাদের গর্ভে জন্ম নিলো আরও পাঁচ সন্তান। সব ক’টিই মেয়ে!
- হোম গ্রাউন্ড আর অ্যাওয়ে গ্রাউন্ডে কোনও তফাতই যে নেই, দেখছি! - চূড়ান্ত হতাশায় ডুবলো পদুশকিন।
পরের বছর পদুশকিনের বড়ো মেয়ে জন্ম দিলো নাতনির!
- যুবদলেরও একই অবস্থা! - বাকরুদ্ধ হয়ে পড়লো পদুশকিন।
অবশেষে সিদ্ধান্ত নিলো পদুশকিন:
- নিজেই নামবো বদলি খেলোয়াড় হিসেবে।
অপারেশন করিয়ে পদুশকিন হয়ে গেল পদুশকিনা।
বছর ঘুরতেই পদুশকিনা জন্ম দিলো ফুটফুটে এক কন্যাসন্তানের। 
-----------------------
(খুদে রসগল্পের এই সিরিজে প্রকাশিতব্য অধিকাংশ গল্পই সোভিয়েত যুগের। রুশ ছাড়াও ইউক্রেনীয়, বেলারুশীয়, জর্জিয়ান বা অন্য সোভিয়েত প্রজাতন্ত্রগুলোর লেখকদের লেখা গল্পের অনুবাদও ছাড়া হবে এই সিরিজে। গল্পগুলো অবশ্যই মজার কৌতুকের মতো হাসি-উদ্রেককারী নয়, তবে পাঠকদের মনের ভেতরে একটা মুচকি হাসি যদি অন্তত জেগে ওঠে, তাতেই আমার তৃপ্তি।
অধিকাংশ গল্পই রুশ ভাষা থেকে অনূদিত। কয়েকটি ইউক্রেনীয় থেকে। 
আজকের গল্পটি কোনও এক রুশভাষী লেখকের।)


ছড়মাণু - ০৪



রাজনৈতিক আলোচনার জোয়ারে বেমানানভাবে এই হালকা রচনা দিয়ে কারুর বিরক্তি উত্পাদন করে থাকলে আগে থেকেই ক্ষমাপ্রার্থনা করে রাখছি। 
এই সিরিজের ছড়াগুলোর বৈশিষ্ট্য: প্রতিটি দ্বিপদীর অন্ত্যশব্দ দু'টির উচ্চারণ হবে অভিন্ন, তবে সেগুলো বহন করবে ভিন্ন অর্থ। "গিয়ে আমি বইমেলা / কিনেছিনু বই মেলা" গোছের। 
~~~~~~~~~~~~~~~~~

৩১.
"বাংলা" নামের ধারণাটি কভু ছিলো না তাদের বিশ্বাসে
মওকা পেলেই ছোবল হানে - রয়েছে তাদের বিষ শ্বাসে!

৩২.
মুক্তিপ্রাপ্ত সিনেমার
প্রায় প্রত্যেক সিনে মার!

৩৩.
ব্যাট দিয়া বল সামনে ঠেইলা রান যেই করসেন চুরি
দর্শকেরা লাফায় উঠে - পূর্ণ হলো সেঞ্চুরি

৩৪.
বেয়াদপ ছোকরার আছে এক কামই যে!
ধরে শুধু মারে টান মেয়েদের কামিজে

৩৫.
আগেকার দিনে আমি ছিনু তার সবচেয়ে প্রিয়পাত্র
এখন আমার দিকেই সে ছোঁড়ে তার সব প্রিয় পাত্র!

৩৬.
সিংহ গর্জে ওঠে ফুলিয়ে কেশর,
"আমার পথের মাঝে দাঁড়িয়ে কে? সর!"

৩৭.
বিছানায় তাকে মুগ্ধ করেছে কতো শতোবার বধূ
তবু কেন তার খায়েশ মেটে না? কেন চায় বারবধূ?

৩৮.
বিজ্ঞাপনে লিখলে “আসুন বসুন্ধরা”, পড়ুন
ভিন্নভাবে একটু “আসুন, বসুন, ধরা পড়ুন”

৩৯.
কনেপক্ষের কুৎসিত মুখপাত্র
বললেন, “চাই সুন্দর-মুখ পাত্র”।

৪০.
নাগরিক তিনি বাংলাদেশী
মদ যেটা খান - বাংলা। দেশি।


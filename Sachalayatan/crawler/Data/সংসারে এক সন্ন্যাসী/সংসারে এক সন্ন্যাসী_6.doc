ছোট্ট গোল রুটি - ৩৫



বাকস্বাধীনতা
ইলিয়া বুতমান

রাস্তায় দাঁড়িয়ে এক লোক খিস্তি-খেউড় করছিল অশ্রাব্য ভাষায়। পথচারীরা তাকে নিরস্ত করতে গেলে সে বললো:
– খামোখা নাক গলাচ্ছেন কেন? এখন তো বাকস্বাধীনতার যুগ!
রুষ্ট এক পথচারী বললো:
– বাকস্বাধীনতা মানে আপনি যা ইচ্ছে তা-ই বলবেন নাকি? বাকস্বাধীনতা শব্দটির মানে আপনি বোঝেন?
– অবশ্যই বুঝি, – উত্তর দিলো লোকটি এবং উচ্চারণ করলো অশ্লীল একটি শব্দ।
লজ্জায় লাল হলো আশপাশের মহিলারা। শুধু একজন বললো:
– আপনি কী বললেন, আবার বলুন তো? ঠিক শুনতে পাইনি।
শব্দটি আবার উচ্চারণ করলো সে। মহিলা এবার স্পষ্ট শুনতে পেলো এবং  লোকটিকে প্রত্যুত্তর দিলো কয়েকটি "স্বাধীন" শব্দ সহযোগে।
সেই সময় এক পুলিশ এসে উপস্থিত হলো সেখানে, কান পেতে শুনলো সেই কথোপকথন, তারপর নির্বিকার চলে গেল এই ভেবে যে, নিশ্চয়ই সংসদের ওপেন-এয়ার অধিবেশন চলছে এখানে। 

~~~~~~~~~~~~~~

(খুদে রসগল্পের এই সিরিজে প্রকাশিতব্য অধিকাংশ গল্পই সোভিয়েত যুগের। রুশ ছাড়াও ইউক্রেনীয়, বেলারুশীয়, জর্জিয়ান বা অন্য সোভিয়েত প্রজাতন্ত্রগুলোর লেখকদের লেখা গল্পের অনুবাদও ছাড়া হবে এই সিরিজে। গল্পগুলো অবশ্যই মজার কৌতুকের মতো হাসি-উদ্রেককারী নয়, তবে পাঠকদের মনের ভেতরে একটা মুচকি হাসি যদি অন্তত জেগে ওঠে, তাতেই আমার তৃপ্তি।
অধিকাংশ গল্পই রুশ ভাষা থেকে অনূদিত। কয়েকটি ইউক্রেনীয় থেকে। 
আজকের গল্পটি এক রুশ লেখকের।)


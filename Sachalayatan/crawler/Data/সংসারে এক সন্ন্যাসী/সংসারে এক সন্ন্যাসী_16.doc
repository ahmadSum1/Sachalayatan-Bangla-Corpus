কামরাঙা ছড়া - ১৮



আশ্চর্য কথা! প্রোফাইল-পাতার পরিসংখ্যান বলছে, এটি সচলায়তনে আমার শততম পোস্ট!  আমি নিজেই হতবাক! যে আমি লেখালেখি থেকে নিজেকে সম্পূর্ণ বিযুক্ত রেখেছিলাম দীর্ঘ কয়েক বছর, সেই আমি কিনা এক বছর চার মাসে সেঞ্চুরি করে ফেললাম! অথচ সচলায়তনের দেখা না পেলে আর আদৌ কখনও লেখা হতো কি না, সন্দেহ হয়। 

চিত্রকর-প্রেমিক
মজে আছি প্রেমে বহুদিন হলো - প্রেমিক আমার আঁকিয়ে,
তবে সে পুরুষ নয় - এমন এক ধারণা বসছে জাঁকিয়ে।
পুরুষ হলে সে, আর যা-ই হোক, আমার কাপড় খুলিয়ে
দাঁড় করে রেখে ক্যানভাসে শুধু যেতো না তো ব্রাশ বুলিয়ে!

বলিউডি ক্রিকেট
(এক সময়ের তুখোড় ভারতীয় ক্রিকেটার সন্দীপ পাতিল ফর্মে থাকা অবস্থায় একবার বলিউডের ছবিতে অভিনয়ের ঘোষণা দিয়েছিলেন। শুনে জুবায়ের ভাইয়ের এক বন্ধু রসালো যে মন্তব্যটি করেছিলেন, এটি তার ছড়ারূপ।)
ক্রিকেটে একটি মোটে বল; তার চাই আরও,
প্ল্যান - বলিউডে গিয়ে মারবে সে ছয়-চারও;
দুই বলে দু'টি হাত - রোল হবে গুণ্ডারই
থার্ড লেগ দিয়ে কষে হাঁকাবে বাউন্ডারি!


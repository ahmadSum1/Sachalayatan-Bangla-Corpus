ছোট্ট গোল রুটি - ১২



অণুগল্পের দৃষ্টিকোণ থেকে না দেখে লেখাটিকে একটি ছোট্ট গল্প হিসেবে গণ্য করাটাই উচিত হবে। 
(খুদে রসগল্পের এই সিরিজে প্রকাশিতব্য অধিকাংশ গল্পই সোভিয়েত যুগের। রুশ ছাড়াও ইউক্রেনীয়, বেলারুশীয়, জর্জিয়ান বা অন্য সোভিয়েত প্রজাতন্ত্রগুলোর লেখকদের লেখা গল্পের অনুবাদও ছাড়া হবে এই সিরিজে। গল্পগুলো অবশ্যই মজার কৌতুকের মতো হাসি-উদ্রেককারী নয়, তবে পাঠকদের মনের ভেতরে একটা মুচকি হাসি যদি অন্তত জেগে ওঠে, তাতেই আমার তৃপ্তি।
অধিকাংশ গল্পই রুশ ভাষা থেকে অনূদিত। কয়েকটি ইউক্রেনীয় থেকে। 
আজকের গল্পটি এক রুশ লেখকের।)
______________
 কার্যকারণ
 মিখাইল তারাসভ
আপনারাই বলুন, কিছু না জেনে এবং না বুঝে কী করে বেঁচে থাকা সম্ভব?
সে অনেক আগের কথা। আমি তখন যুবক এবং আমার হবু স্ত্রীর মন পাবার প্রাণান্তকর চেষ্টা চালিয়ে যাচ্ছি। কিন্তু বিয়ের প্রস্তাব দিতে সাহসে কুলোচ্ছিল না। সেই সময় একদিন ছোট্ট এই ঘটনাটি ঘটেছিল। 
পার্কে ঘুরে বেড়াচ্ছিলাম আমরা, হঠাত্ শুরু হলো বজ্রপাত। লক্ষ্য করলাম, মাশা ভয় পাচ্ছে - তার চোখে জল; যতোবার বজ্রপাতের শব্দ হচ্ছে, ততোবার আর্তচিত্কার দিয়ে ঊঠছে সে এবং প্রতিবারই প্রায় জ্ঞান হারানোর দশা তার।
আমি ওকে কাছে টেনে নিয়ে সান্ত্বনা দিলাম। কী বলেছিলাম ওই সময়ে, এখন আর মনে পড়ে না। পরে যখন আকাশ পরিষ্কার হয়ে রোদ উঁকি দিলো, ওকে জিজ্ঞেস করলাম:
- বজ্রপাতের শব্দকে এতো ভয় পাও কেন?
- বজ্রের গর্জনে মানুষ মারা যেতে পারে, - বললো সে।
- তুমি স্কুলে পড়াশোনা করেছো তো? - প্রশ্ন করলাম।
- করেছি।
- ফিজিক্সে কতো পেয়েছিলে?
- চার (পাঁচে চার। - অনুবাদক)।
- তবে তো তোমার জানার কথা যে, বিদ্যুত্টাই শুধু বিপজ্জনক। বিদ্যুত্ চমকে গেলে বজ্রের গর্জনটা হলো ফাঁপা আওয়াজ - বায়ুমণ্ডলের কম্পন।
মাশার চোখের দিকে তাকিয়েই আমি বুঝে গেলাম, আমার কথাগুলো কাজ করেছে বজ্রের গর্জনের মতো অর্থাত্ "ফাঁপা আওয়াজের মতো"। তক্ষুণি একটা আইডিয়া খেলে গেল আমার মাথায়, আমি জিজ্ঞেস করলাম:
- আকাশ নীল কেন, বলো দেখি?
- জানি না। হয়তো বায়ুমণ্ডল নীল বলে।
তার উত্তর আমাকে তৃপ্ত করলো না। তাই প্রশ্ন করলাম:
- আর বায়ুমণ্ডল নীল কেন?
- যে-কারণে গাছের পাতা সবুজ। রঙটাই অমন।
- আচ্ছা, বলো তো, কাঠ পোড়ার সময় মট্মট্ শব্দ হয় কেন?
- ফেটে ফেটে যায় বলে।
- কেন ফাটে?
- গরমে।
- তবে আমরা কেন গরমে ফেটে যাই না? - ভারি রাগ হলো আমার।
- কেন, গরমে তো এমন অবস্থাও হয় আমাদের, যখন মনে হয়, এই বুঝি মাথা ফেটে যাবে।
- তোমার বিদ্যের দৌড় যা দেখছি, - তাকে বললাম, - তাতে টিভির ভলিউম কমানোর প্রয়োজন হলে তুমি প্লাগ পয়েন্ট থেকে প্লাগ খানিকটা টেনে বের করবে।
ভারি রাগ করলো সে এবং কেঁদে ফেললো।
আমি ক্ষমা চেয়ে নিয়ে বিয়ের প্রস্তাব দিয়ে বসলাম তক্ষুণি।
বিয়ের পরে বহুবার তাকে অনেক কিছুর কার্যকারণ বোঝানোর চেষ্টা করে প্রত্যেকবারই হতাশ হতে হয়েছে। দেখেছি, ওসবে উত্সাহ তার একেবারেই নেই। একটা কিছু বিশ্লেষণ করতে মুখ খুললেই সে বলে:
- তুমি আমাকে ভালোবাসো?
- বাসি। আর তুমি? - জিজ্ঞেস করি অভ্যাসবশে।
- না বাসলে তোমার আঁতলামি শুনতাম না বছরের পর বছর ধরে!
বলে সে চলে যায় আলু ভাজতে, অথচ ভাজা আলুর ওপরে শক্ত আবরণ পড়ে কোত্থেকে, সে বিষয়ে কোনও ধারণাই নেই তার।
নিশ্চিত জানি, জিজ্ঞেস করলেই বলবে - তেল থেকে।
আলুর মাড় বেশি তাপমাত্রায় শক্ত হয়ে যায় - এই সরল সত্যটিও যদি সে জানতো! 	


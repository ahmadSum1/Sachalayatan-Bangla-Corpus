ছোট্ট গোল রুটি - ১৩



সচলায়তনের সদাসজাগ সেন্ট্রি, হ্যাঁ, অতন্দ্র প্রহরীর দৃষ্টি আকর্ষণ করছি: ঘরে ময়দা মজুত আছে যথেষ্ট পরিমাণে। স্রেফ আলস্যের কারণে নিয়মিত রুটি বানানো হয়ে ওঠে না  
(খুদে রসগল্পের এই সিরিজে প্রকাশিতব্য অধিকাংশ গল্পই সোভিয়েত যুগের। রুশ ছাড়াও ইউক্রেনীয়, বেলারুশীয়, জর্জিয়ান বা অন্য সোভিয়েত প্রজাতন্ত্রগুলোর লেখকদের লেখা গল্পের অনুবাদও ছাড়া হবে এই সিরিজে। গল্পগুলো অবশ্যই মজার কৌতুকের মতো হাসি-উদ্রেককারী নয়, তবে পাঠকদের মনের ভেতরে একটা মুচকি হাসি যদি অন্তত জেগে ওঠে, তাতেই আমার তৃপ্তি।
অধিকাংশ গল্পই রুশ ভাষা থেকে অনূদিত। কয়েকটি ইউক্রেনীয় থেকে। 
আজকের গল্পটি এক রুশ লেখকের।)
---------------------------
সমবেত সঙ্গীত
ভালেরি শামবারোভ
বিশাল এক কোরাস দল, একশোজন গায়ক তাতে, সমবেত কণ্ঠে গাইছিল মনোহর এক গান। 
- কোনও কলি ভুলে গেলেই সর্বনাশ! - ভাবছিল প্রথম জন।
- কনসার্টটা আজ শেষই হতে চাচ্ছে না! বাড়ি যেতে নির্ঘাত দেরি হবে আর বউ শুরু করে দেবে ক্যাচাল। - ভাবছিল দ্বিতীয় জন।
- কনসার্ট শেষে দোকান খোলা পাওয়া যাবে তো? রুটি, মাংস, আলু কিনতে হবে। - ভাবছিল তৃতীয় জন। 
- গতকাল আসলেই বেশি হয়েছিল মদ গেলা! - ভাবছিল চতুর্থ জন।
- এই রদ্দিমার্কা গান শুনতে দর্শকদের ভালো লাগছে! - ভাবছিল পঞ্চম জন। 
- উইংসের ঠিক ওপাশেই চমত্কার একটা জিনিস পড়ে থাকতে দেখেছি। আমার আগেই কেউ মেরে না দিলেই হয়! - ভাবছিল ষষ্ঠ জন। 
- যে যা-ই বলুক, হারামজাদাটাকে একটা শিক্ষা দেয়ার ব্যবস্থা না করলেই নয়! - ভাবছিল সপ্তম জন। 
- কী অসাধারণ পদযুগল মেয়েটির! বসেছেও প্রথম সারিতে। কখন যে পায়ের ওপর পা তুলে বসবে! আর স্কার্টটাও ওপরে উঠে যাবে খানিকটা... - ভাবছিল অষ্টম জন। 
- বাসায় গিয়েই বাথটাব! নীরবতা! ঠাণ্ডা বীয়ার! - ভাবছিল নবম জন। 
- হারামজাদী ডিরেক্টর আবার আমাদের ঠকালো! - ভাবছিল দশম জন। 
- বাসার অতিথিরা যে কবে যাবে! মাথা খারাপ করে দিলো একেবারে! - ভাবছিল কুড়িতম জন। 
- আমার বাগানে এসে তোমার ছাগল গাছ খেয়ে যাবে? দাঁড়াও, মজা দ্যাখাচ্ছি! - ভাবছিল তিরিশতম জন। 
- দাঁতের ব্যথা শুরু হলো আবার! - ভাবছিল চল্লিশতম জন। 
- নতুন প্যান্ট কিনতে হবে অচিরেই। এই প্যান্টে আর কতোদিন? - ভাবছিল পঞ্চাশতম জন। 
- কী ভ্যাপসা! বাপ রে বাপ! কার পোশাক থেকে আবার ন্যাপথলিনের গন্ধও আসছে! - ভাবছিল ষাটতম জন। 
- তালে ভুল করলে কলঙ্কের সীমা থাকবে না! - ভাবছিল সত্তুরতম জন। 
- মিউজিক কন্ডাকটরটা আস্ত এক গবেট! - ভাবছিল আশিতম জন। 
- কার কাছে যে দশটা রুবল ধার চাই! - ভাবছিল নব্বইতম জন। 
- বিরক্তির শেষ নেই! - ভাবছিল শততম জন। 
বিশাল এক কোরাস দল, একশোজন গায়ক তাতে, সমবেত কণ্ঠে গাইছিল মনোহর এক দেশাত্মবোধক গান।


ছোট্ট গোল রুটি - ৩৪



প্রস্তাব
লেভ করসুনস্কি

প্রেমে পড়ে গেলাম প্রথম দর্শনেই। পরবর্তী টানা দু'মাস পরখ করলাম নিজের অনুভূতি। 
- আমাকে তোমার কেমন লাগে? - দেখা হলে প্রশ্ন করলাম তাকে।
- তোমার কেমন লাগে আমাকে? - সলজ্জ প্রশ্ন তার।
- আমি তোমাকে ভালোবাসি, - বলে ফেললাম সাহস করে।
- আমিও তোমাকে ভালোবাসি, - ক্ষীণকণ্ঠ শোনা গেল তার।
- বহুদিন ধরেই ভাবছি, তোমাকে একটা প্রস্তাব দেবো, - বললাম আমি।
- কী সেটা? - রক্তিম হলো তার মুখমণ্ডল।
- আমার জামা-কাপড় ধুয়ে দেবে? - আড়ষ্টভাবে বলতে পারলাম।
- কী বললে! - চিত্কার করে উঠলো সে। - তুমি ফাজলামি করছো আমার সাথে?
- একেবারেই না! - আমি বললাম। - আমার ঘরদোর পরিষ্কারের কথাও বলতে
চাচ্ছিলাম। কাজটা আমি একদম পারি না।
- তুমি কেন আমাকে অপমান করছো? - বললো সে চোখ-ভরা জল নিয়ে। 
- তুমি কী করে ভাবতে পারলে এমন কথা! - আমার একটু রাগই হলো! - আমি তো তোমাকে ভালোবাসি। এবং আমার ধারণা ছিলো, তুমিও আমাকে খুব পছন্দ করো।
- আমি তোমাকে সত্যি সত্যিই খুব পছন্দ করি, - বিষণ্ণভাবে হাসলো সে।
- তার মানে, তুমি আমার রান্নাবান্নাও করে দেবে? - উত্ফুল্ল হয়ে উঠলাম আমি।
কেঁদে ফেললো সে ঝরঝর করে। তারপর চলে গেল। আর কখনও দেখা হয়নি তার সাথে।
অথচ আমার মনে হয়েছিল, আমার সাথে বিয়েতে তার সানন্দ সম্মতি থাকবে। 

~~~~~~~~~~~~~~
(খুদে রসগল্পের এই সিরিজে প্রকাশিতব্য অধিকাংশ গল্পই সোভিয়েত যুগের। রুশ ছাড়াও ইউক্রেনীয়, বেলারুশীয়, জর্জিয়ান বা অন্য সোভিয়েত প্রজাতন্ত্রগুলোর লেখকদের লেখা গল্পের অনুবাদও ছাড়া হবে এই সিরিজে। গল্পগুলো অবশ্যই মজার কৌতুকের মতো হাসি-উদ্রেককারী নয়, তবে পাঠকদের মনের ভেতরে একটা মুচকি হাসি যদি অন্তত জেগে ওঠে, তাতেই আমার তৃপ্তি।
অধিকাংশ গল্পই রুশ ভাষা থেকে অনূদিত। কয়েকটি ইউক্রেনীয় থেকে। 
আজকের গল্পটি এক রুশ লেখকের।)


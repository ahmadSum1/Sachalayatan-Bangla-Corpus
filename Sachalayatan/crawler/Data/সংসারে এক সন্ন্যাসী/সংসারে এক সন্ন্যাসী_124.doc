সুরা পানের সুরা - ০২



মদ্যপানানন্দ সাতাশ গুণ বেড়ে যায় জামাত করে খেলে  । পানাসরে গেলাশে গেলাশে ঠোকা দেয়া ঝংকার সশব্দে প্রকাশ করে সমবেত পানের মহিমা। আর পানপর্বটিকে পরবে পরিণত করে ফেলে জুতসই বা মোক্ষম কোনও টোস্ট। 
-------

একদিন আদম নারী সৃষ্টি করে দেয়ার অনুরোধ জানালেন ঈশ্বরকে। ঈশ্বর বললেন:
- তথাস্তু।
সূর্যের উজ্জ্বল কিরণ, চাঁদের ভাবাবিষ্ট বিষণ্ণতা, হরিণের স্নেহসিক্ত দৃষ্টি, পায়রার শিষ্টতা, রাজহংসের লালিত্য, পালকের পেলবতা, বাতাসের লঘুত্ব আর জলের সতেজতা মিশিয়ে ঈশ্বর তৈরি করলেন নারী। অসহনীয় এই সৌন্দর্যে ভারসাম্য আনতে তিনি তাতে যোগ করলেন বায়ুপ্রবাহের অস্থিরতা, পাখির বাচালতা, মেঘের বর্ষণপ্রবণতা এবং ঝড় ও বজ্রের ভয়াবহ সব বৈশিষ্ট্য।
তারপর আদমকে ডেকে দীর্ঘশ্বাস ফেলে ঈশ্বর বললেন:
- এই নাও, এখন ভুগতে থাকো।
আসুন, আমরা আমাদের পানপাত্র তুলে ধরি অভূতপূর্ব এই মিশ্রণের সম্মানে। 

এক শহরে এক ড্রাগন ছিলো। তার একমাত্র খাদ্য ছিলো কুমারী মেয়ে।
আমি পান করতে চাই এই কামনা করে, যেন ড্রাগনটি আমাদের শহরে আসে এবং মৃত্যুবরণ করে অনাহারে।

বিয়ের আসরের টোস্ট:
আমি এই পানপাত্র তুলে ধরতে চাই এই প্রত্যাশায়, যাতে তোমাদের সংসারে ডাইনিং টেবিল ভেঙে পড়ে খাবারের ভারে, আর খাট - ভালোবাসার ভারে। 


হতাশাবাদী ও আশাবাদী 



মূল রচনা:
সিলভেস্টার গালামবোশ

ক আর খ-এর ভেতরে অদ্ভুত কিছু সাদৃশ্য আছে। দু'জনে সমবয়সী, দু'জনেই একই বিষয়ে উচ্চশিক্ষাপ্রাপ্ত, দু'জনের চেহারার মিলও অবিশ্বাস্য। তবে তাদের দৃষ্টিভঙ্গি সম্পূর্ণ বিপরীতমুখী। ক হতাশাবাদী, আর খ - আশাবাদী। 
নিজের পঁয়ত্রিশ বছর বয়সে মাথার টিকির অঞ্চলে টাক পড়তে দেখে হতাশায় ভেঙে পড়লো ক। আর খ সানন্দে লক্ষ্য করলো, তার অভিজাত খুদে টাকের চারপাশটি  চুল ঘিরে রেখেছে কী চমত্কার এক ফ্রেমের মতো! 
ওজন দু'জনেরই পঞ্চান্ন কিলোগ্রাম। নিজের শীর্ণকায় শরীর নিয়ে দুঃখের অন্ত নেই ক-এর। খ কিন্তু মওকা পেলেই নিজের ছিপছিপে শরীর নিয়ে গর্ব করতে ছাড়ে না।
এক বিষণ্ণ দিনে ক গুণে দেখলো, তার চার-চারটি দাঁত নেই! ওদিকে খ প্রফুল্ল চিত্তে বলে বেড়ালো, তার দাঁত নেই মাত্র চারটি। 
চাকরিতে প্রমোশনের নিষ্ফলা দীর্ঘ প্রতীক্ষায় দিন কাটে ভগ্নহৃদয় ক-এর। পক্ষান্তরে, এ নিয়ে দুশ্চিন্তার লেশমাত্র নেই খ-এর মাথায়। সে জানে, প্রমোশন মানেই অতিরিক্ত দায়িত্ব, সার্বক্ষণিক ঝঞ্ঝাট, বিড়ম্বনা আর উটকো ঝামেলা। 
বিয়ে করলো তারা একই সঙ্গে। ক-এর স্ত্রীর বয়স ইতোমধ্যেই তিরিশ। আর খ-এর স্ত্রীর বয়স সবে তিরিশ।
একদিন ভর সন্ধ্যায় বাড়ি ফিরছিল ক আর খ। হঠাত্ ঠিক তাদের সামনে ব্রেক কষলো ধূসর রঙের "ফোল্কসভাগেন"। তবে শেষরক্ষা তাতে হলো না। গাড়িটি আঘাত করলো দু'জনকেই। সেই মুহূর্তে ঈশ্বরের কাছে নিজের প্রাণ সঁপে দেয়ার চিন্তা এলো ক-এর মাথায়। আর খ ভাবছিল, সে মারা গেলে জীবনবীমার বেশ কিছু টাকা পাবে বউটা। 
তাদের জ্ঞান ফিরলো হাসপাতালে। দুটো করে পাঁজরের হাড় ভেঙেছে দু'জনেরই। হাসপাতালের বিছানায় শুয়ে নিজের ভাগ্যকে অভিশাপ দিচ্ছিলো ক। তবে খ ছিলো খোশ মেজাজে - পাঁজরের অজস্র হাড় আস্ত আছে তার! তার চেয়ে বড়ো কথা, হাসপাতালের নার্সগুলোকে তার ভারি মনে ধরেছে। হ্রস্ব অ্যাপ্রোন পরা মেয়েগুলো কী একহারা! কী মনোলোভা! আহা!
ক হাসপাতালে থাকলো দীর্ঘ চোদ্দটা দিন! আর খ - মাত্র দু'সপ্তাহ!
হাঁটতে কষ্ট হচ্ছিলো দু'জনেরই। তাই অ্যাম্বুলেন্সে করে তাদের বাড়ি ফেরার ব্যবস্থা করা হলো। সংকীর্ণ এক স্ট্রেচারে শুতে হলো বলে মেজাজটা খিঁচড়ে গেল ক-এর। আর জানালা দিয়ে তাকিয়ে রাস্তায় ট্যাক্সির জন্যে লম্বা লাইন দেখে খ-এর মুখমণ্ডল ভরে উঠলো তৃপ্তির হাসিতে। বুদাপেস্টে ট্যাক্সির জন্যে লাইনে দাঁড়িয়ে অনন্তকাল অপেক্ষা করার চেয়ে অ্যাম্বুলেন্সে চেপে যাওয়াটা কত্তো বেশি সুখকর!  

(সমাজতন্ত্রের যুগে রচিত গল্পটি রুশ থেকে অনূদিত)


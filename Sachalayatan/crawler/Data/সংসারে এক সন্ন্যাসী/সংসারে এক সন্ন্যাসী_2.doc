ছড়মাণু - ০৬



এই সিরিজের ছড়াগুলোর বৈশিষ্ট্য: প্রতিটি দ্বিপদীর অন্ত্যশব্দ দু'টির উচ্চারণ হবে অভিন্ন, তবে সেগুলো বহন করবে ভিন্ন অর্থ। "গিয়ে আমি বইমেলা / কিনেছিনু বই মেলা" গোছের।                                                                                                                                                                                                                                                                                                                                                                                                                                                                                                      

৫১.
দেবেই দেবে গলা তোমার কেটে
কিনলে কিছু নতুন এ মার্কেটে

৫২.
একটি ব্যাপার কিছুতেই আমি বুঝি না তো বাস্কেটবলে –
তলাবিহীন ওই ঝুড়িগুলোকেই ওরা বুঝি “বাস্কেট” বলে?

৫৩.
পিচ্চি ফিরোজ-মাসুদরা না
ধুমসে পড়ে মাসুদ রানা!

৫৪.
করলো পালন জয় ক্রিকেটে
দুই-দু’খানা বকরি কেটে

৫৫.
মনের বাজে সংস্কার
করতে হবে সংস্কার।

৫৬.
সব ভারী কাজ আমার ওপর চাপান,
তারপরে বস করতে চলেন চা পান

৫৭.
তাঁর ক্যানসার
হলো ক্যান, স্যার?

৫৮.
দেওয়া তোমার নতুন জামাই
পরলো তোমার নতুন জামাই

৫৯.
বাড়িওয়ালা করে বড়ো বাড়াবাড়ি
ছেড়ে দেবো এই ভাড়া-বাড়া বাড়ি

৬০.
ভেঙে গেল বিয়ে পাত্রের ঘরে দেখে সুরাপানপাত্র
কনেপক্ষের আপত্তি হলো: করে সুরাপান পাত্র।


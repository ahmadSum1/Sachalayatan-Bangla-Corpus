ছোট্ট গোল রুটি - ২৭



সুসলিকভের ঘুম
আন্তোন মাকুনি

অ্যালার্ম বাজলো সকাল সাতটায়।
	- এখনও সময় হয়নি, - গা মোচড় দিতে দিতে সুসলিকভের মনে হলো। তারপর সকাল আটটায় অ্যালার্ম সেট করে দিয়ে ঘুমিয়ে পড়লো আবার।
‌
অ্যালার্ম বাজলো সকাল আটটায়।
	- এখনও সময় হয়নি, - আধা ঘুম আধা জাগরণের মধ্যে মনে হলো সুসলিকভের। তারপর সকাল ন’টায় অ্যালার্ম সেট করে একটু পরেই নাক ডাকাতে শুরু করলো সে।
অ্যালার্ম বাজলো সকাল ন’টায়।
	- সময় তো হয়ইনি এখনও! – তড়াক করে উঠে বসে ভাবলো সুসলিকভ। তারপর সকাল দশটায় অ্যালার্ম সেট করে দিয়ে ঘুমিয়ে পড়লো আবার।
অ্যালার্ম বাজলো সকাল দশটায়।
	- দেরি হয়ে গেছে, - ভাবলো সুসলিকভ। তারপর ঘড়িটা দেয়ালে ছুঁড়ে ফেলে ডুবে গেল গভীর নিদ্রায়।

------
(খুদে রসগল্পের এই সিরিজে প্রকাশিতব্য অধিকাংশ গল্পই সোভিয়েত যুগের। রুশ ছাড়াও ইউক্রেনীয়, বেলারুশীয়, জর্জিয়ান বা অন্য সোভিয়েত প্রজাতন্ত্রগুলোর লেখকদের লেখা গল্পের অনুবাদও ছাড়া হবে এই সিরিজে। গল্পগুলো অবশ্যই মজার কৌতুকের মতো হাসি-উদ্রেককারী নয়, তবে পাঠকদের মনের ভেতরে একটা মুচকি হাসি যদি অন্তত জেগে ওঠে, তাতেই আমার তৃপ্তি।
অধিকাংশ গল্পই রুশ ভাষা থেকে অনূদিত। কয়েকটি ইউক্রেনীয় থেকে। 
আজকের গল্পটি এক রুশ লেখকের।)


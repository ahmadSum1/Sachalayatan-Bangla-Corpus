ছোট্ট গোল রুটি - ১০



অণুগল্পের জোয়ার যখন এসেছে, তখন তাতে গা ভাসিয়েই চলি 
(খুদে রসগল্পের এই সিরিজে প্রকাশিতব্য অধিকাংশ গল্পই সোভিয়েত যুগের। রুশ ছাড়াও ইউক্রেনীয়, বেলারুশীয়, জর্জিয়ান বা অন্য সোভিয়েত প্রজাতন্ত্রগুলোর লেখকদের লেখা গল্পের অনুবাদও ছাড়া হবে এই সিরিজে। গল্পগুলো অবশ্যই মজার কৌতুকের মতো হাসি-উদ্রেককারী নয়, তবে পাঠকদের মনের ভেতরে একটা মুচকি হাসি যদি অন্তত জেগে ওঠে, তাতেই আমার তৃপ্তি।
অধিকাংশ গল্পই রুশ ভাষা থেকে অনূদিত। কয়েকটি ইউক্রেনীয় থেকে। 
আজকের গল্পটি এক রুশ লেখকের।)
________________
 ফিটার-মিস্ত্রি লিয়াজগিন  
 আ. দুদোলাদোভ  
ফিটার-মিস্ত্রি লিয়াজগিন চাবি বানালো একটা।
যেমনটি দরকার ছিলো, তেমন হলো না মোটেও।
চোখ সরু করে চাবিটার দিকে তাকিয়ে লিয়াজগিন বললো:
- চাবিটা, সম্ভবত, অন্য কোনও তালায় লাগবে।
তালা বানাতে বসে গেল সে। তবে তালাটিও তেমন হলো না, যেমনটি সে পরিকল্পনা করেছিল। কোনও দরোজায় খাপ খেলো না সেটি।
লিয়াজগিন তখন তৈরি করতে শুরু করলো বিশেষ ধরনের দরোজা - সেই তালা বসানো সম্ভব হবে যাতে।
কিন্তু দরোজাটা এমন বেঢপ হলো যে, প্রয়োজন হয়ে পড়লো বিশেষ ধরনের বাড়ির। 
লিয়াজগিন তখন এমন এক বাড়ির পরিকল্পনা করলো, যা কোনও শহরেই স্থাপন করা সম্ভব হবে না।
দিনের শেষে দোটানায় পড়ে গেল লিয়াজগিন: হয় সৌরজগতের কলকব্জায় কোনও পরিবর্তন আনতে হবে, নয় বানাতে হবে নতুন এক চাবি।
লিয়াজগিন প্রথমটি বেছে নিলো নির্দ্বিধায়। 
কাল থেকে কাজ শুরু করে দেবে।


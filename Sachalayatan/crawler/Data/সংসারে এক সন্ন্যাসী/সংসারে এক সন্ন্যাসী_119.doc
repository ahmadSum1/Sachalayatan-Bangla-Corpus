সুরা পানের সুরা - ০৩



মদ্যপানানন্দ সত্তর গুণ বেড়ে যায় জামাত করে খেলে। পানাসরে গেলাশে গেলাশে ঠোকা দেয়া ঝংকার সশব্দে প্রকাশ করে সমবেত পানের মহিমা। আর পানপর্বটিকে পরবে পরিণত করে ফেলে জুতসই বা মোক্ষম কোনও টোস্ট। 
-------

পানের টেবিলে বসেছে নানান পেশার লোক। এক সময় প্রসঙ্গ উঠলো - ভালোবাসা কী? একজন বললো:
- ভালোবাসা হলো এক ধরনের অসুখ।
	- অসুখে পড়ে রোগীরা যদি না-ই আসে ডাক্তারের কাছে, সেটা আবার কেমন অসুখ? – বাধ সাধলেন ডাক্তার। - তবে প্রচুর এনার্জি যেহেতু ব্যয় হয় এতে, তাই ভালোবাসাকে কাজ বলা যেতে পারে।
	- মূল জিনিসটিকে যদি দাঁড়িয়েই থাকতে হয়, সেটা আবার কী রকমের কাজ? – প্রকৌশলী জানালেন তাঁর মতামত। - তবে ব্যাপারটি এতোটাই সৌন্দর্যমণ্ডিত যে, সেটাকে শিল্প বলাই উত্তম।
	- অসম্ভব! – প্রতিবাদ করলেন শিল্পী। - দর্শক ছাড়া শিল্প হয় না। কিন্তু ব্যাপারটি ঘটে দু’জনের মধ্যে এবং অন্যদের অনুপস্থিতিতে। তাই ভালোবাসা, মনে হয়, একটি প্রক্রিয়া বিশেষ।
	- না, প্রক্রিয়া তা নয়, - আইনজীবী বললেন। - যে-কোনও প্রক্রিয়ায় একজন ভুক্তভোগী থাকে। ভালোবাসায় তা তো নেই-ই, বরং তৃপ্তি পায় দু’জনেই। অতএব ভালোবাসা নিশ্চয়ই এক ধরনের বিজ্ঞান।
	- বললেই হলো বিজ্ঞান! – গজগজ করে উঠলেন বুড়ো বৈজ্ঞানিক। - বিজ্ঞানই যদি হবে, তাহলে একজন ছাত্র তা পারে, অথচ আমি পারি না কেন?
আসুন, আমরা আমাদের পানপাত্রের পানীয় নিঃশেষ করে ফেলি চিরছাত্রদের উদ্দেশে।

আমি আমার স্বাস্থ্য কামনা করে পান করতে চাই। কারণ আমি যদি সুস্থ থাকি, সুস্থ থাকবে আমার স্ত্রী। আমার স্ত্রী সুস্থ থাকলে সুস্থ থাকবে আমাদের পাড়ার প্রতিটি পুরুষ। আর প্রত্যেক পুরুষের সুস্থ থাকার অর্থ – আমাদের শহরের প্রতিটি মেয়ে সুস্থ থাকবে। অর্থাত্ সুস্থ থাকবো আমিও।

বহুদিন প্রেম করার পর এক ছেলে আর এক মেয়ে বিয়ে করার সিদ্ধান্ত নিলো। তবে মেয়েটির একটি শর্ত:
- প্রতি বছর আমি একদিনের জন্য তোমাকে ছেড়ে চলে যাবো।
	ছেলেটি রাজি হলো। বিয়ের পর সুখে জীবন যাপন করতে লাগলো তারা। প্রত্যেক বছর মেয়েটি একদিনের জন্য তাকে ছেড়ে চলে যায়, তারপর আবার ফিরে আসে। প্রথম কয়েক বছর ব্যাপারটিকে গুরুত্ব না দিলেও ছেলেটি অদম্য কৌতূহলবশে একদিন স্ত্রীকে অনুসরণ করলো। সে দেখলো, বনে গিয়ে ঢুকলো তার স্ত্রী, হঠাত্ পরিণত হলো সাপে এবং ফোঁস-ফোঁস করতে শুরু করলো।
আসুন, আমরা আমাদের পানপাত্র তুলে ধরি এই কামনায়, যেন আমাদের স্ত্রীরা বছরে একবার মাত্র ফোঁস-ফোঁস করে এবং তা-ও বনের ভেতরে গিয়ে। 


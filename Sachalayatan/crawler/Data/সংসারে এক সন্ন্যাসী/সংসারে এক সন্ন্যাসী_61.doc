ছোট্ট গোল রুটি - ১৬



অ-প্রেমের যুগ
মারাত শুর
এই ধরাধামে সকলেই কাউকে না কাউকে এবং কিছু না কিছু অপছন্দ করে। একদল ভালোবাসে না ইহুদিদের। ইহুদিরাও ছেড়ে কথা কয় না। অনেকে স্লাভীয়দের দেখতে পারে না। কেউ কেউ সন্দেহের চোখে দেখে এশীয়দের। শ্বেতাঙ্গ আর কৃষ্ণাঙ্গদের পারস্পরিক অপছন্দের ব্যাপারটিও নতুন কিছু নয়। প্রোটেস্ট্যান্ট সুযোগ পেলেই অপমান করে ক্যাথলিককে, অর্থোডক্স - সেকট্যারিয়ানকে, সার্বিয় - বসনীয়কে, রক্ষণশীল - লিবেরালকে, ভাড়াটিয়া - বাড়িওয়ালাকে...
অবস্থাদৃষ্টে মনে হয়, অনাদিকাল থেকে এই পৃথিবীতে কেউ কাউকে ভালোবাসে না।
এখন আপনারাই বলুন, অপছন্দ, অ-প্রেম আর অ-ভালোবাসার এই সর্বগ্রাসী জোয়ারে কী এমন অপরাধ আমি করছি মদ্যপান ভালোবেসে?
--------------------------
(খুদে রসগল্পের এই সিরিজে প্রকাশিতব্য অধিকাংশ গল্পই সোভিয়েত যুগের। রুশ ছাড়াও ইউক্রেনীয়, বেলারুশীয়, জর্জিয়ান বা অন্য সোভিয়েত প্রজাতন্ত্রগুলোর লেখকদের লেখা গল্পের অনুবাদও ছাড়া হবে এই সিরিজে। গল্পগুলো অবশ্যই মজার কৌতুকের মতো হাসি-উদ্রেককারী নয়, তবে পাঠকদের মনের ভেতরে একটা মুচকি হাসি যদি অন্তত জেগে ওঠে, তাতেই আমার তৃপ্তি।
অধিকাংশ গল্পই রুশ ভাষা থেকে অনূদিত। কয়েকটি ইউক্রেনীয় থেকে। 
আজকের গল্পটি এক ইউক্রেনীয় লেখকের।)


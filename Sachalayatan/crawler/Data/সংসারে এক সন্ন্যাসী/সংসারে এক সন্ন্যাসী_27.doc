ছড়মাণু - ০১



এই মিনি-সিরিজটিকে মৃদুল আহমেদের তৈরি সুস্বাদু নিমকি সেবনের পার্শ্ব-প্রতিক্রিয়া হিসেবে গণ্য করতে হবে। তাঁর ভাবী বিষয়ক ছড়াটি পড়েই আইডিয়া আসে: প্রতিটি দ্বিপদীর অন্ত্যশব্দ দু'টির উচ্চারণ হবে অভিন্ন, তবে সেগুলো বহন করবে ভিন্ন অর্থ। "গিয়ে আমি বইমেলা / কিনেছিনু বই মেলা" গোছের।   
সিরিজটির চূড়ান্ত নামকরণটি হিমুর। আমি বলেছিলাম "ছড়াণু"। শুনে মুহূর্তেই তিনি প্রসব করলেন "ছড়মাণু"! মাথা একখানা তাঁর!


০১.
ফিকে হয়ে এলো যেই রওশন-এর স্বাদ
নববধূ ঘরে নিলো লেজেহোমো এরশাদ

০২.
উত্তর-দক্ষিণ কোরিয়া
এসেছি প্রদক্ষিণ করিয়া

০৩.
যাও শুধু পাঠশালা
করো না তো পাঠ, শালা!

০৪.
পেশায় লোকটি বায়ুসেনা!
ছেড়েছে দুষিত বায়ু সে? না!

০৫.
এই তোর মহাকবি?
ফালতু কবিতা লেখে – তারে তুই “মহা” কবি?

০৬.
দিলে টমেটোকে চাপ
পাবে টমেটো কেচাপ

০৭.
বউ নেই তাই বিরহমান
বাসায় একাকী বি. রহমান

০৮.
চালের আশায় পাড়ি দিয়ে পথ দুর্গম
কাছে গিয়ে চোখ হলো ছানাবড়া! দূর! গম!

০৯.
ক্রাইসিসে পড়ে পুঁজিবাদ
ভাবছে, নতুন পুঁজি বাদ। 

১০.
মরে যাই আমি নিমকি খাবার খায়েশে!
বললো মৃদুল, “দেরিটা না করে খা এসে!”


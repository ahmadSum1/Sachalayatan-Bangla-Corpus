ছোট্ট গোল রুটি - ২৫



রূপকথার দেশ
গাব্রিয়েল গোৎসমান
দিন শেষে সন্ধ্যে ঘনিয়ে আসছে। এক বালক দাঁড়িয়ে আছে স্টেশনে। অপেক্ষা করছে, খুব সম্ভব। আমি তাকে ডেকে জিজ্ঞেস করলাম:
	- এতোক্ষণ ধরে দাঁড়িয়ে আছো যে!
	- ট্রেনের অপেক্ষায় আছি, - স্বপ্নালু কণ্ঠে উত্তর দিলো বালক।
	- কোথায় যেতে চাও তুমি?
	- রূপকথার দেশে। পিনোকিওর মতো।
ঘোর শৈশবে পড়া কাঠের পুতুলের রূপকথাটি মনে পড়লো আমার।
	- তা-ই? কেমন দেশ সেটি?
	- জাদুর দেশ। সে-দেশে বিষ্যুদবারে কেউ স্কুলে যায় না।
	- খুব মজার কথা তো! আর বাকি দিনগুলোয়?
	- ওই দেশে সপ্তাহে একদিন রোববার, আর বাকি ছ’দিন বিষ্যুদবার।
	- দারুণ তো! তার মানে সারা সপ্তাহ জুড়ে পড়াশোনার চিন্তা নেই?
	- হুঁ। সেখানে পয়লা জানুয়ারি থেকে একত্রিশে ডিসেম্বর পর্যন্ত ছুটি। পিনোকিওর রূপকথাতেই তো এই বিষয়ে লেখা আছে।
	- তার মানে, গোটা বছর কেউ পড়াশোনা করে না?
	- অবশ্যই করে না। আমি তো বললামই আপনাকে, এই দেশে শ্রুতিলিপি নেই, পরীক্ষা নেই। আছে শুধু ছুটি আর উৎসব। 
আশার আলো ঝিলিক দিয়ে উঠলো আমার চোখে। আমি বললাম:
	- আমাকে সঙ্গে নেবে?
	- নেবো, আমরা একসঙ্গে যাবো সেই দেশে, - প্রশ্রয়ের সুরে বালকটি বললো আমাকে। - শুধু আগে আমাকে বলুন, আপনি কে?
	- স্কুলের শিক্ষক, - দীর্ঘশ্বাস ফেলে বললাম আমি। 
--------------------------------
(খুদে রসগল্পের এই সিরিজে প্রকাশিতব্য অধিকাংশ গল্পই সোভিয়েত যুগের। রুশ ছাড়াও ইউক্রেনীয়, বেলারুশীয়, জর্জিয়ান বা অন্য সোভিয়েত প্রজাতন্ত্রগুলোর লেখকদের লেখা গল্পের অনুবাদও ছাড়া হবে এই সিরিজে। গল্পগুলো অবশ্যই মজার কৌতুকের মতো হাসি-উদ্রেককারী নয়, তবে পাঠকদের মনের ভেতরে একটা মুচকি হাসি যদি অন্তত জেগে ওঠে, তাতেই আমার তৃপ্তি।
অধিকাংশ গল্পই রুশ ভাষা থেকে অনূদিত। কয়েকটি ইউক্রেনীয় থেকে। 
আজকের রুটিতে একটু ভেজাল মেশালাম। গল্পটি সোভিয়েত নয়। তবে তত্কালীন সোভিয়েত ব্লকের দেশ চেকোস্লাভাকিয়ার। পাঠকদের অপছন্দ হলে ভবিষ্যতে ভেজাল আর মেশাবো না। প্রতিশ্রুতি দিচ্ছি।
গল্পটি বহু বছর আগে প্রকাশিত হয়েছিল রহস্যপত্রিকায়।)


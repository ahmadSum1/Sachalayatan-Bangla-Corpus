ব্যঙ্গ বঙ্গাভিধান - ০৯



কোনও এক পর্ব প্রকাশের পর সচলায়তনের লেখক-পাঠকদের সক্রিয় অংশগ্রহণ দেখে মনে হয়েছিল, শব্দের-ভিন্নার্থ-অন্বেষণ রোগে আক্রান্ত হয়েছেন অনেকেই। কিন্তু হাবভাবে মনে হচ্ছে, তাঁরা নিরাময় লাভ করেছেন অতি দ্রুত 
(সবিনয়ে বলে রাখি, এই লেখাটি লঘু রসসৃষ্টির লঘু প্রয়াস। তাই ব্যাকরণ- বা ভাষাগত শুদ্ধতা নিয়ে প্রশ্ন তোলাটা যুক্তিযুক্ত হবে না।
'বঙ্গাভিধান' নাম দিলেও লেখাটিতে কিছু ক্ষেত্রে আমাদের সকলের জানা ভিনদেশী কিছু শব্দের আশ্রয় নেয়া হয়েছে। )
_________
ব্যঙ্গ বঙ্গাভিধান 
১১১. পণ্ডিত: পণ্ড হয়ে যাওয়া ব্যক্তি
১১২. মালিকানা: অন্ধ মালি
১১৩. উপায়: সাইড ইনকাম
১১৪. অধস্তন: স্তনের নিম্নবর্তী অঞ্চল
১১৫. সংসপ্তক: সাত ভাঁড়ের কাহিনী
১১৬. বর্বর: বরের মতো (উদাহরণ - এমন সাজ দিয়েছিস! তোকে তো রীতিমতো বর-বর মনে হচ্ছে!)
১১৭. অপছন্দ: বাজে লয়
১১৮. অনবধান: পুরনো ধান
১১৯. অর্থপূর্ণ: টাকায় ভর্তি (উদাহরণ - অর্থপূর্ণ মানিব্যাগ)
১২০. মনোনয়ন: অন্তর্দৃষ্টি
১২১. বিস্ময়জনক: ওয়ান্ডার ফাদার (তুলনা - বিস্ময়বালক)
১২২. রসাতল: গভীর হাস্যরস/করুণরস/বীররস/আদিরস 
১২৩. কাণ্ডজ্ঞান: উদ্ভিদবিদ্যা
১২৪. বাতরোগ: বেশি কথা বলার অভ্যেস
১২৫. খণ্ডহার: মালার একাংশ
১২৬. পরিশিষ্ট: সুবোধ, ভদ্র পরি
১২৭. নিশুতি: যখন 'শুতি' ইচ্ছে করে না
১২৮. উপবাস: সাব-লেট
১২৯. রাশভারি: প্রচণ্ড ভিড়
১৩০. গোবর: গরু শ্রেণীর পাত্র 


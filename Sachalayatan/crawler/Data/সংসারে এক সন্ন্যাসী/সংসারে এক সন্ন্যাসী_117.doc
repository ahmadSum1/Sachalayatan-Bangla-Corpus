দ্বিপদীপঞ্চক - ০১



ছড়াকার রিটন ভাইয়ের এক মন্তব্যের সূত্র ধরে আইডিয়াটি আসে আমার মাথায়: বাংলা শব্দের ধ্বনি- ও শ্রুতিমাধুর্যময় কিছু দ্বিপদী ছড়া লিখবো, যেগুলোয় বক্তব্য বা কাহিনী থাকবে না (রাখা দুরূহও হবে - অন্তত আমার পক্ষে)। তবে প্রতিটি চরণ হবে প্রায়শই স্বয়ংসম্পূর্ণ ও আলাদা আলাদা ভাব ধারণ করবে (কখনও ননসেন্স), এবং অধিকাংশ ক্ষেত্রেই পরবর্তী চরণের সঙ্গে সেটির ভাবগত কোনও যোগাযোগ থাকবে না।
একেক পর্বে পাঁচটি করে ছড়া যাবে বলে নাম রেখেছি দ্বিপদীপঞ্চক। 
আবারও বলি: বাংলা শব্দের ধ্বনিদ্যোতনাই মূল লক্ষ্য। বক্তব্য খুঁজে হতাশ হলে ছড়াকারকে দোষ দেয়া যাবে না 
---
০১.
বর্ম প’রে কর্ম ক’রে ঘর্ম ছোটায় সৈনিকে -
(চাপছে বুকে, কাঁপছে সবাই) – ছাপছে সেটা দৈনিকে। 
০২.
বঙ্গদেশের অঙ্গ দালাল-দঙ্গলেরা দেয় দখল।
দীপ্র আলোর বিপ্রতীপে ক্ষিপ্র ছোটে ছাগ-সকল।
০৩.
পাল্টা কথার ঝালটা না সয় – কালটা এখন অন্ধকার।
মর্মকথায় চর্ম জ্বলার ধর্ম, বলো, বন্ধ কার? 
০৪.
বান তো দেখি ক্ষান্ত দিয়ে শান্ত এখন সবখানে -
সন্ধি করে বন্দী যাবে কোনদিকেতে, কেউ জানে? 
০৫.
শুদ্ধ কথায় ক্রুদ্ধ হয়ে যুদ্ধ বাধায় দেশপতি।
ছন্দ নিয়ে দ্বন্দ্ব মনে - মন্দ হলে বেশ ক্ষতি।


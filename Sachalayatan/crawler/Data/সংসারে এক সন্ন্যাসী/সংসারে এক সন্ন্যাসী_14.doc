দৃশ্টান্ত 



দেশাত্মবোধে দৃপ্ত দৃশার গানের ই-বুকটিতে সময়-সুযোগ পেলেই গান জুড়ে দিই একটা-দুটো। আজ কৌতূহলবশে গানের সংখ্যা গুণে চমত্কৃত হয়ে লিখতে বসলাম এই পোস্ট। চমকে উঠেছি সংখ্যায় নয়। ২৬ মার্চের ভেতর গানের সংখ্যা ১০০-তে উন্নীত করার ঘোষণা দিয়ে ২১ ফেব্রুয়ারির আগেই প্রায় একক প্রচেষ্টায় কাজটি করে ফেলেছেন দৃশা। অভিনন্দন তাঁর অতি অবশ্য প্রাপ্য। 
অন্তর্জালে দেশাত্ববোধক গানের সাইটগুলোর সঙ্গে তুলনা করলে এই ই-বুকটির অভিনবত্ব লক্ষ্য করা যায়: এক স্থানে গান (audio) এবং গানের কথার (lyrics) সম্মিলন (তদুপরি অধিকাংশ গানে গীতকার ও সুরকারের নামোল্লেখ) আর কোথাও চোখে পড়েনি আমার।
অনেকের কাছে প্রকল্পটির গুরুত্ব মনে হতে পারে অকিঞ্চিত্কর। তবে মুক্তিযুদ্ধের মহিমা-প্রসারী যে কোনও উদ্যোগকেই আমার মহান মনে হয়।  হোক তা অতি ক্ষুদ্র। সবাইকে প্রধান ও জরুরি কাজগুলো করতে হবে বা সবাই তা করতে পারবে, তা তো নয়। তাই বিশ্বাস করি, অজস্র ক্ষুদ্র উদ্যোগের সমষ্টি একদিন বৃহত্ ভূমিকা রাখবে। 
মুক্তিযুদ্ধের সপক্ষে কোনও উদ্যোগই অল্পায়ত নয়।
মুক্তিযুদ্ধের সপক্ষে  কোনও চেষ্টাই নগণ্য নয়।
আন্তরিকতা আর অধ্যাবসায় অনায়াসে অভীষ্ট লক্ষ্যে নিয়ে যেতে পারে - দৃশার দৃষ্টান্তমূলক উদ্যোগ এবং সেটির বাস্তবায়ন সে-কথাই স্মরণ করিয়ে দেয়। আসুন, মুক্তিযুদ্ধ নিয়ে নানান সময়ে শুরু করা আমাদের পরিকল্পনা ও প্রকল্প বাস্তবায়নের উদ্যোগ নিই। ইতিহাসবিকৃতি রোধ করতে আমরা সম্মিলিতভাবে একটা কিছু নিশ্চয়ই করতে পারি। পারি না?

(দৃশা ছাড়াও এই ই-বুক সংকলনে অংশ নিয়েছেন আনোয়ার সাদাত শিমুল, হাসান মোরশেদ, মুশফিকা মুমু, s-s, অতন্দ্র প্রহরী, প্রকৃতিপ্রেমিক, আনিস মাহমুদ, ধুসর গোধূলি, বিপ্রতীপ, নিঘাত তিথি, অমিত আহমেদ, হিমু এবং সংসারে এক সন্ন্যাসী)


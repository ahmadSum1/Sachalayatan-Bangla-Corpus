ছোট্ট গোল রুটি - ২০



সমস্যা
য়্যু. সিমোনভ
এক মাসেরও বেশি হয়ে গেল, মেয়েটির যাওয়া হয়ে ওঠেনি ছেলেটির কাছে। এমন নয় যে, সে খুঁজে নিয়েছে অন্য কাউকে। স্রেফ হয়ে ওঠেনি। হয় কোনও সমস্যা দেখা দিয়েছে, নয়তো টাকা ছিলো না হাতে। হ্যাঁ-হ্যাঁ, টাকা। ছেলেটির পেছনে নেহাত কম পয়সা-কড়ি ঢালতে হয় না মেয়েটির। কী আর করা! কুশলতা আর পারদর্শিতার মূল্য তো দিতেই হয়!
তাদের সর্বশেষ সাক্ষাতের কথা মনে পড়লো মেয়েটির। তাকে দেখেই ছেলেটি শশব্যস্ত হয়ে পড়েছিল, ধুলো-বালি মুছে ফেলেছিল অনায়াস ক্ষিপ্রতায়, তারপর বের করেছিল পরিষ্কার চাদর। টেবিলে রেখেছিল বিদেশী কিছু বোতল, কয়েকটির মুখ খোলা ছিলো আগে থেকেই। "কী না কী যে আছে বোতলগুলোয়!" - ভেবেছিল মেয়েটি। ছেলেটির অনেককিছুই তার বিরক্তি ও গাত্রদাহের উদ্রেক করেছিল: তার মেকি হাসি, লোমশ হাত এবং তার পেশার সকলের ঐতিহ্যবাহী নির্বোধ, স্থূল কৌতুক।
কিন্তু আসল কাজে সে ছিলো দক্ষ, নিপুণ। তার মোটা আঙুলগুলো কী মসৃণভাবে চুলে বিলি করে দিচ্ছিলো। কী কোমল ও প্রীতিকর সেই স্পর্শ। শিশুকে আদর করার মতো যেন। মাঝে-সাঝে কথাও বলছিল একটা-দুটো: "এটা খুলে ফেললেই ভালো হয়" অথবা "অন্যভাবে চেষ্টা করে দেখা যাক"। কিন্তু মেয়েটির উত্তরের অপেক্ষা সে করছিল না। কোনও এক বিশ্লেষণাতীত উপায়ে প্রতিবারই সঠিক সিদ্ধান্ত নিয়ে  চমকে দিচ্ছিলো মেয়েটিকে। সেই মুহূর্তগুলোয় তার চতুর শীতল চোখে ঝিলিক দিয়ে উঠছিল সৃষ্টিসুখের স্ফুলিঙ্গ।
"না, এতোটা সাশ্রয়ী হবার কোনও অর্থ হয় না। আসন্ন নববর্ষে নিজেকে একটা উপহার তো দিতে হবে!" - সিদ্ধান্ত নিলো মেয়েটি এবং খুললো তার টেলিফোন-বই।
ফোনের উত্তর দিলো অচেনা, অপ্রীতিকর নারীকণ্ঠ:
- সেমিওন আবরামোভিচ নেই। উনি জার্মানি চলে গেছেন। জার্মান মেয়েরা এখন তাঁর ক্লায়েন্ট।
রিসিভার ধরে-রাখা হাত তার অবশ হয়ে ঝুলে পড়লো। হায় ঈশ্বর! এতোসব ঝামেলার মধ্যে যোগ হলো আরও এক বিড়ম্বনা। এখন তাকে খুঁজে বের করতে হবে নতুন কোনও কেশপ্রসাধককে।
~~~~~~~~~~~~~~~
(খুদে রসগল্পের এই সিরিজে প্রকাশিতব্য অধিকাংশ গল্পই সোভিয়েত যুগের। রুশ ছাড়াও ইউক্রেনীয়, বেলারুশীয়, জর্জিয়ান বা অন্য সোভিয়েত প্রজাতন্ত্রগুলোর লেখকদের লেখা গল্পের অনুবাদও ছাড়া হবে এই সিরিজে। গল্পগুলো অবশ্যই মজার কৌতুকের মতো হাসি-উদ্রেককারী নয়, তবে পাঠকদের মনের ভেতরে একটা মুচকি হাসি যদি অন্তত জেগে ওঠে, তাতেই আমার তৃপ্তি।
অধিকাংশ গল্পই রুশ ভাষা থেকে অনূদিত। কয়েকটি ইউক্রেনীয় থেকে। 
আজকের গল্পটি এক রুশ লেখকের।)


ছোট্ট গোল রুটি - ৩১



পাঁচ মিনিট
সাভেলি ত্সীপিন
সন্তর্পণে দরজা খুলে মেয়েটি ঘরে ঢোকালো ছেলেটিকে।
– বাসায় কেউ নেই? – ছেলেটি জিজ্ঞেস করলো।
– নেই।  
ঘড়ির দিকে তাকিয়ে মেয়েটি বললো:
– আমাদের হাতে পাঁচ মিনিট সময়। তারপর মা এসে পড়বে।
– কিন্তু এই সময়ে আমরা কুলিয়ে উঠতে পারবো তো? – দ্বিধাগ্রস্ত স্বরে প্রশ্ন করলো ছেলেটি। – তুমি হয়তো বিশ্বাস করবে না, কিন্তু তোমাকে অকপটে একটা স্বীকারোক্তি করতে চাই।
– কী স্বীকারোক্তি?
– জানো, আমি আগে কখনও... মানে, আমার জীবনে এই প্রথম...
– হতেই পারে না! – ভারি অবাক হলো মেয়েটি।
– সত্যি বলছি, আগে কক্ষনো...
– বিশ্বাসই হয় না, – মেয়েটি বললো। – তোমার বয়স কতো?
– আঠারো।
– আঠারো?! অথচ কখনও... সত্যি বিরল ঘটনা। তুমি সত্যি কখনও...
– হ্যাঁ, হ্যাঁ, সত্যি।
– অসুবিধে নেই। সব ভার ছেড়ে দাও আমার ওপরে। কী যে তৃপ্তি! ভুলতে পারবে না।
মেয়েটি আলিঙ্গনে জড়ালো ছেলেটিকে, চুমু খেলো, তারপর তাকে বেডরুমে ঢুকিয়ে বসালো বিছানার ওপরে। পর্দা টেনে দিয়ে চালু করে দিলো মৃদু সঙ্গীত।
– একটু অপেক্ষা করো, – মেয়েটি বললো ফিসফিস করে। – আমি এখনই আসছি।
দরজার আড়ালে হারিয়ে গেল সে।
পানি পড়ার ঝিরঝির শব্দ ছেলেটির কানে বেজে উঠলো পরিচিত গানটির মতো – "পাঁচ মিনিট, পাঁচ মিনিট..."
– তুমি রেডি? আমি আসছি, – শোনা গেল মেয়েটির গলা। – আর একটু ধৈর্য ধরো... আর এক সেকেন্ড। ব্যস, চোখ বন্ধ করো।
ভেসে এলো পায়ের মৃদু শব্দ, অবর্ণনীয় সুগন্ধ।
চোখ-বন্ধ-করা অবস্থাতেই দু'হাত সামনে বাড়িয়ে ধরলো ছেলেটি। তার হাতের তালু অনুভব করলো উষ্ণতা আর আর্দ্রতা।
চোখ খুলে সে দেখলো বড়ো এক বাটি। সেখান থেকেই চারপাশে ছড়িয়ে পড়ছে নুডলসের ক্ষুধাবর্ধক সুবাস।
– দেখলে তো, – বলে মেয়েটি চুমু খেলো ছেলেটির গালে। – বলেছিলাম না, পাঁচ মিনিট! এটা হলো ইনস্ট্যান্ট নুডলস। খাও, জলদি খাও, নয়তো ঠাণ্ডা হয়ে যাবে।  

(খুদে রসগল্পের এই সিরিজে প্রকাশিতব্য অধিকাংশ গল্পই সোভিয়েত যুগের। রুশ ছাড়াও ইউক্রেনীয়, বেলারুশীয়, জর্জিয়ান বা অন্য সোভিয়েত প্রজাতন্ত্রগুলোর লেখকদের লেখা গল্পের অনুবাদও ছাড়া হবে এই সিরিজে। গল্পগুলো অবশ্যই মজার কৌতুকের মতো হাসি-উদ্রেককারী নয়, তবে পাঠকদের মনের ভেতরে একটা মুচকি হাসি যদি অন্তত জেগে ওঠে, তাতেই আমার তৃপ্তি।
অধিকাংশ গল্পই রুশ ভাষা থেকে অনূদিত। কয়েকটি ইউক্রেনীয় থেকে। 
আজকের গল্পটি এক রুশ লেখকের।)


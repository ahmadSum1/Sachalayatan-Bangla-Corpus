সোভিয়েত কালরাঙা ছড়া - ০৩



মূলত ছড়া অনুবাদের অসহজতা, নিজের সীমিত সামর্থ্য ও আলস্যজনিত কারণে এই সিরিজটি নীরব ছিলো কিছুদিন।  তবে ভবিষ্যতেও যে তা খুব নিয়মিত হবে, তেমন আশা আমি অন্তত করি না  
(সোভিয়েত যুগে প্রচলিত রাজনৈতিক লোকসাহিত্যের একটি অংশের নাম "চাস্তুষ্কা" - চার লাইনের ছড়া। জাপানি হাইকুর মতো ছন্দ- ও অন্ত্যমিলহীন নয়। অতিশয় শাণিত ও লক্ষ্যভেদী। বেশ কিছু "চাস্তুষ্কা" ইরোটিকও বটে। তারই বেশ কয়েকটির অনুবাদ নিয়ে এই সিরিজ।
নতুন প্রজন্মের পাঠকদের কাছে ছড়াগুলোর পটভূমি তুলে ধরতে সামান্য ধারাভাষ্য যোগ করতে হয়েছে  । তা অন্যদের বিরক্তি উত্পাদন করলে ক্ষমাপ্রার্থী। )
---------------------------
০৬. 
(১৯১৭ সালে রুশরা জারের শাসন থেকে মুক্তি পায় যে-বিপ্লবের মাধ্যমে, সেটিকে অক্টোবর বিপ্লব  বলা হয়ে থাকে। এই বিপ্লবের ফলস্বরূপ জন্ম নেয় সোভিয়েত ইউনিয়ন নামের দেশ। আর সেই বিপ্লবে অংশগ্রহণকারী ও সমর্থকদের তখন বলা হতো বলশেভিক। কিন্তু বিপ্লব আশানুরূপ ফল না দেয়ায় সাধারণ জনতার হতাশা ক্রমশ পরিণত হয় ক্ষোভে। তারই বহিপ্রকাশ এই ছড়াটি।
আরেকটি তথ্য জানা না থাকলে ছড়াটির রসাস্বাদন পুরোপুরি সম্ভব হবে না। লেনিনের মৃত্যুর পর থেকে অদ্যাবধি তাঁর শবদেহটির মমি রাখা আছে রেড স্কোয়্যারে অবস্থিত mausoleum-এ।
চার লাইনের ছড়ার এতো বড়ো ভূমিকা প্রসঙ্গে হুমায়ূন আজদের কথা ধার করে বলতে হয়, কিংবদন্তীর কাঁকুড়ের নিজের চেয়ে দীর্ঘতর বীচি জন্মানোর উদ্যোগ এটি  )
বিপ্লব হলে পাল্টাবে দিন - শুনলে এখন রাগ লাগে,
কাছা মেরে সব বলশেভিকের পাছা "প্রহারের" সাধ জাগে।
তবে নিরাপদ সেক্স চাই বলে মরি আমি কনডম খুঁজে,
সবকিছু দেখে লেনিন ব্যাটা তো আছে লজ্জায় চোখ বুঁজে!
০৭.  
(সোভিয়েত যুগের চিরাচরিত "ট্রেডমার্ক" দ্রব্য- ও পণ্যাভাব গর্বাচভের শাসনামলে ধারণ করে চরমতম রূপ। সাবান, ডিটারজেন্ট বা চিনিও ছিলো ভয়ানক দুষ্প্রাপ্য।)
কোনও পুরুষের সাথেই শোবো না এই আকালের বাজারে।
তবে যদি আসে গর্বাচভ এ ছোট্ট ফ্ল্যাটের মাঝারে
বেশ কয় কেজি চিনি নিয়ে হাতে
(কতোদিন ধরে জোটে না তা পাতে!),
জামা খুলে শুয়ে ডাকবো যে তাকে, "গর্বাচভ, তু আ যা রে"।
অনুবাদকের পক্ষ থেকে বোনাস লাইন:
সচলায়তনে পাঠক কহিবে, "দিনু উত্তম জা'ঝা রে'  


রাজাকারদের সময়



প্রায় কুড়ি বছর আগে (নভেম্বর ২, ১৯৮৯) সাপ্তাহিক কাগজ পত্রিকার "নিবিড় নীলিমা" কলামে যে-প্রবন্ধটি লিখেছিলেন, সময়ের প্রয়োজনে সেটির কিছু অংশ সচলায়তনে উদ্ধৃত করার তাগাদা অনুভব করছি। 
এই দীর্ঘ সময়ের ব্যবধানেও লেখাটি কী ভীষণরকম সময়োপযোগী! কী বাস্তব! 
----------
রাজাকারদের সময়
একাত্তর ছিলো মুক্তিযোদ্ধাদের সময়; আর এটা রাজাকারদের সময়। মাত্র একটি বছর ছিলো মুক্তিযোদ্ধাদের; পুরো দেড়টি দশক দখল করে আছে রাজাকাররা।
...
রাজাকার আর মুক্তিযোদ্ধা শুধু ব্যক্তি নয়; তারা দু'টি বিপরীত আদর্শ। প্রগতি-মুক্তি-স্বাধীনতা-কল্যাণের নাম মুক্তিযোদ্ধা; প্রতিক্রিয়াশীলতা-অধীনতা-মধ্যযুগীয়তা-বর্বরতা-মনুষ্যত্বশূন্যতার নাম রাজাকার।
....
রাজাকার হওয়া সহজ; কঠিন মুক্তিযোদ্ধা হওয়া। মুক্তিযোদ্ধা হওয়ার জন্যে অপরিহার্য প্রগতি-মুক্তি-স্বাধীনতা-কল্যাণে অটল আপোষহীন বিশ্বাস।
...
একবার রাজাকার মানে চিরকাল রাজাকার; কিন্তু একবার মুক্তিযোদ্ধা মানেই চিরকাল মুক্তিযোদ্ধা নয়। যে-মুক্তিযোদ্ধা বিশ্বাস হারিয়ে ফেলে আদর্শে, সে আর মুক্তিযোদ্ধা থাকে না, হয়ে ওঠে রাজাকার। 
...
এখন যেখানে যাই, যে-দিকে তাকাই, দেখি ব'সে আছে রাজাকাররা। রাজনীতি দখল করে আছে তারা, কোনো কোনো বিশ্ববিদ্যালয় তাদের দখলে, বিচিত্র ধরনের সংঘ এখন তাদের অধিকারে।
...
কিছু কিছু পত্রপত্রিকা ও বইপত্র পড়লেই বুঝি ওগুলো রাজাকারের ছুরিকায় লিখিত। 
...
বহু মুক্তিযোদ্ধা দেড় দশকে দীক্ষা নিয়েছে রাজাকারদের কাছে। রাজাকাররা এখন স্থির করে, রাষ্ট্রের কাঠামো যথেষ্ট দূষিত করে সংবিধানকে, তৈরি করে সংস্কৃতির কাঠামো; এমনকি মুক্তিযুদ্ধের মূল বাণীও ব্যাখ্যা করে তারা।
...
বাস্তব জগৎটিকে তারা দখল করেছে, এটা খুবই মারাত্মক; তবে এর চেয়েও ভয়াবহ হচ্ছে, তারা অবাস্তব জগৎটি - আমাদের স্বপ্ন, কামনা, সৃষ্টিশীলতা ও মননশীলতার এলাকাটিও দখল করতে যাচ্ছে। বাংলার বাস্তব ও স্বপ্নলোক জুড়ে সারাক্ষণ কাজ ক'রে চলেছে রাজাকাররা; মুক্তিযোদ্ধাদের দেখা নেই। 
...
ধর্মনিরপেক্ষতা রাজাকারদের আরেক বড়ো শত্রু। কারণ ধর্মনিরপেক্ষতা মানবিক। 
...
একাত্তরের মুক্তিযোদ্ধাদের তো ফিরতেই হবে; এর সাথে ব্যাপকভাবে আসতে হবে নতুন কালের মুক্তিযোদ্ধাদের, যারা বিশ্বাস করে স্বাধীনতা, সমাজতন্ত্র, গণতন্ত্র, ইহজাগতিকতা, প্রগতিশীলতায়। 
...
রাজাকারি জলবায়ুতে কিশোর তরুণেরা হয়ে উঠবে রাজাকার। 
...
রাজাকারদের গলার স্বর পৌঁছে যাচ্ছে দেশের দূরতম প্রান্তের কিশোরটির কানে; রাজাকারদের জীবাণুগ্রস্ত বাক্য প্রগতিবিরোধী পত্রপত্রিকা ভর করে উপস্থিত হচ্ছে টেবিলে। তারা আক্রান্ত আছে প্রতিক্রিয়াশীল রাজাকারি জলবায়ু দিয়ে। তাদের নতুন প্রজন্মকে উদ্ধার করতে হবে এ অবস্থা থেকে। 
...
আমাদের বর্তমান রাজাকারদের দখলে; ভবিষ্যত্ও কি থাকবে রাজাকারদের দখলে?


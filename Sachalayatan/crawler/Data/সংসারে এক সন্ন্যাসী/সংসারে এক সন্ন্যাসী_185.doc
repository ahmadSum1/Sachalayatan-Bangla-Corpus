রুশদের সঙ্গে মদ খাবার সময় করণীয়: বিদেশীদের জন্য নির্দেশিকা



আমার গত পোস্টের মতামতগুলো পড়ে নিশ্চিত হয়েছি, সচলায়তনে পানরসিক লেখক-পাঠক আছেন। ভোদকা পানের রুশ পদ্ধতিটি জানতে আগ্রহ প্রকাশ করেছেন তাঁদের অনেকেই। অতএব জনসাধারণের বিশেষ অনুরোধে... 
নিম্নোক্ত পদ্ধতিটি কতোটা স্বাস্থ্যবান্ধব ও বিজ্ঞানসম্মত, তা বিচারের দায়িত্ব আমি নিতে চাই না। তবে নিশ্চিতভাবে বলতে পারি, পদ্ধতিটি কার্যকর। এই সিদ্ধান্তে এসেছি স্বেচ্ছায় বহুবার গিনিপিগ হবার পর। 
লেখাটির বাকি অংশটুকু ঠিক অনুবাদ নয়। তাতে প্রাণভরে আপন মনের মাধুরী মেশাতে দ্বিধা করিনি আমি। প্রয়োজনে-অপ্রয়োজনে নিজের মতামত জাহির করেছি। ভাবখানা এমন, যেন মহা এক বিশেষজ্ঞ এই লাইনে! হে পাঠক, নিজগুণে পরদোষ ক্ষমা করবেন। 
_____________
রুশদের সঙ্গে মদ খাবার সময় করণীয়: বিদেশীদের জন্য নির্দেশিকা
অধিকাংশ রুশের ধারণা, বিদেশীরা মদ খেতে পারে না। কিংবা খেতে জানে না। রুশরা নিরেট ভোদকা একবারে ঢেলে দেয় গলায়। আর বিদেশীরা ভোদকা মেশায় অন্য কোনও পানীয়ের সঙ্গে, তারপর খায় চুকচুক করে। বিদেশীরা অবাক হয়, আকণ্ঠ ভোদকা গিলেও কী করে দিব্যি বেঁচে-বর্তে থাকে রুশরা? কারণ তারা (সকলেই নয় অবশ্য। অ্যালকোহলিকদের কথা আলাদা। ) কিছু নিয়ম পালন করে থাকে। মদ খাবার রিচুয়াল, বলা চলে। রুশদের সঙ্গে মদ খেতে বসলে বা ভোদকার এফেক্ট মিনিমাইজ করতে হলে সেসব জানা প্রয়োজন। এই পদ্ধতি মেনে চললে নিজের ওপর নিয়ন্ত্রণ পুরোপুরি হারানোর সম্ভাবনা অনেকখানি কমে আসবে।

ভোদকা-পূর্ববর্তী সময়ে:
ভোদকা খাবার আধাঘণ্টা থেকে একঘণ্টা আগে খেয়ে নিন গোটা দুয়েক সেদ্ধ আলু অথবা দুটো কাঁচা ডিম অথবা দু'চামচ ভেষজ তেল বা সমপরিমাণ মাখন। 

ভোদকা খাবার সময়:
১. চুক চুক করে না খেয়ে ঢক করে খেয়ে ফেলুন।
২. ভোদকা গলায় চালান করে দেয়ার অব্যবহিত পরে জুস বা অন্য পানীয় খাবেন না। আর সোডা ওয়াটার বা গ্যাসমিশ্রিত কোনও পানীয় তো একবারেই হারাম! ভাবছেন, ভোদকা খাবার পর পানীয় মুখে দেবো না, তা কী করে হয়? বলছি।
৩. টেবিল-উপচানো খাবার নিয়ে ভোদকা খেতে বসে রুশরা এবং ভোদকা গিলে ফেলেই হাত বাড়িয়ে দেয় খাদ্যের দিকে। ভোদকা-পরবর্তী খাদ্যকে তারা বলে ZAKUSKA (খুব সম্ভব, একদা মস্কোবাসী শ্রদ্ধেয় হায়াৎ মামুদ এই শব্দটির অনুবাদ করেছিলেন 'অনুপান')। আপনিও পানীয় পান করার দুর্দম্য বাসনা ত্যাগ করে ZAKUSKA মুখে দিন। কোন ধরনের খাবার এ-ক্ষেত্রে উপযুক্ত? সাধারণত টক বা নোনতা খাবার। তবে যতো সুস্বাদুই হোক, চানাচুর বা চিপসের ZAKUSKA হবার কোনও যোগ্যতা নেই। রুশরা খায় PICKLED শশা-টমেটো-বাধাকপি, স-ক্যাভিয়ার বা ক্যাভিয়ারহীন পুরু করে মাখন মাখানো রুটি (ব্রাউন ব্রেড হলে ভালো হয়), নোনতা হেরিং মাছ - ঠাণ্ডা সেদ্ধ আলু অথবা স-মেয়নেজ কোরানো সেদ্ধ বীট সহযোগে, CANNED SPRAT  অথবা সারডাইন মাছ, সসেজ, স্যালামি, স্মোকড মাংস, পনির ইত্যাদি। এসবে রুচি না হলে 'অলিভিয়ে' নামের একটি অতি উপাদেয় সালাদ (ভোদকার টেবিলে প্রায় অনিবার্য একটি পদ) দিয়ে কাজ চালানো যেতে পারে। উপরোক্ত উপকরণগুলো সহজলভ্য না হলে সেদ্ধ আলু, স-মেয়নেজ সেদ্ধ ডিম, কষানো মাংস, টাটকা টমেটো, শশা দিয়ে ZAKUSKA-র কাজ চালানো সম্ভব। অতি সামান্য পরিমাণে ভাত চলতে পারে, তবে বাঙালিরা অল্প ভাত খেয়ে অভ্যস্ত নয় হেতু সে-পথে না  যাওয়াই শ্রেয় হবে। কারণ পেট ভর্তি ভাত আর ভোদকার সহাবস্থান প্রকৃতিবিরোধী এবং তা আপনার অস্বস্তির উদ্রেগ করবে। 
৪. একেক পেগ যেন ২০-২৫ মিলিলিটারের বেশি না হয়, যাতে এক ঢোকে গেলা যায়। এবং প্রতি পেগের পর ZAKUSKA সেবন কম্পালসারি। তবে পেট ভর্তি করে ZAKUSKA খেলে ভোদকা খাওয়ার আনন্দ ওখানেই শেষ।
৫. ভোদকা দিয়ে শুরু করেছেন, ভোদকা দিয়েই শেষ করুন। ওয়াইন, বীয়ার, কনিয়াক টেবিলে থাকলেও সেদিকে প্রলুব্ধ হবেন না। 
৬. রুশরা পানপাত্র তুলে ধরে টোস্ট বলে একসঙ্গে পান করে অভ্যস্ত। প্রথম তিন পেগ সবার সঙ্গে পান করে পরের দু'-একবার 'গ্যাপ' দিতে পারেন। 'দুর্বল বিদেশী' হিসেবে ওই কনসেশনটুকু আপনি পাবেন। এই বিরতির সময়টুকুতে শক্তি সঞ্চয় করে আবার যোগ দিন পানোৎসবে।
৭. নাচের ব্যবস্থা থাকলে মদ খাবার ফাঁকে ফাঁকে লজ্জা-শরম ঝেড়ে ফেলে শরীর ঝাঁকাঝাঁকি করে আসুন একটু। ভোদকার প্রতিক্রিয়া কিছুটা হ্রাস পাবে।
৮. টেবিলে ভোদকা ঢালাঢালির কাজটি বরাবর একজনই করে। তাই উদ্যোগ নিয়ে নিজেকে বা অন্য কাউকে ঢালার কাজটি না করাই উচিত হবে। অনেক রুশের ভিত্তিহীন বদ্ধমূল ধারণা: বদলি 'ঢালক'-এর ঢালা মদ শরীরে খারাপ প্রতিক্রিয়া ফেলতে পারে।
৯. ZAKUSKA শেষ হবার আগেই সার্ভ করা হয় মেইন কোর্স। খুব ইচ্ছে না করলেও অল্প অল্প করে খেতে থাকুন। ভোদকার সঙ্গে সলিড খাবার অপরিহার্য।
১০. অনুষ্ঠানের শেষে প্যাস্ট্রি বা স-ক্রীম কেক সহযোগে চা-কফি দিয়ে আপ্যায়ন করা হয়ে থাকে। ভোদকার পরে মিষ্টান্ন যথাসম্ভব কম খাওয়া বা না খাওয়াই শ্রেয় হবে। চা-কফি খাওয়া যেতে পারে চিনিহীন।

হ্যাংওভারে (ঝুলনমায়ায়) করণীয়:
ফ্রিজে আগে থেকেই অন্তত আধা লিটার বীয়ার রেখে দিন। গভীর রাতে ভয়াবহ তেষ্টায় ঘুম ভেঙে যেতে পারে। উঠে বীয়ারটা সাবাড় করে ফেলে আবার ঘুমোতে যান। এতেই মোটামুটি কাজ হবার কথা। না হলে এক মুঠো গুড়, এক চিমটি লবণ...। না, হাসির কথা নয়, ডিহাইড্রেশনে ওরস্যালাইন কাজ দিতেই পারে! গুড়, ওরস্যালাইন হাতের কাছে না থাকলে তেষ্টা পেলেই চিনি-লবণ মিশ্রিত পানি খেতে থাকুন।

বিশেষ দ্রষ্টব্য: লেখা শেষ করে বুঝলাম, মূল রুশ লেখাটির প্রতি অনুগত থাকতে পারিনি একেবারেই। এখন বলা যেতে পারে, "একটি রুশ কাহিনীর ছায়া অবলম্বনে রচিত"। 


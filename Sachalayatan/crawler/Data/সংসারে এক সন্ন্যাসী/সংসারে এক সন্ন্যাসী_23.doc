সুরা পানের সুরা - ০৭



সদ্য-সংসারী সচল সুমঞ্চৌধুরীর সম্মানে সুরাপান সুন্নত 

মদ্যপানানন্দ সত্তর গুণ বেড়ে যায় জামাত করে খেলে। পানাসরে গেলাশে গেলাশে ঠোকা দেয়া ঝংকার সশব্দে প্রকাশ করে সমবেত পানের মহিমা। আর পানপর্বটিকে পরবে পরিণত করে ফেলে জুতসই বা মোক্ষম কোনও টোস্ট। 



অদ্ভুত ব্যাপার! 
যতো বেশি মদ খাই, ততো বেশি হাত কাঁপে।
যতো বেশি হাত কাঁপে, ততো বেশি মদ ছলকে পড়ে যায় পানপাত্র থেকে।
যতো বেশি মদ ছলকে পড়ে যায় পানপাত্র থেকে, ততো কম মদ খাই।
তার মানে দাঁড়াচ্ছে - যতো বেশি মদ খাই, ততো কম মদ খাই!!!
আসুন, আমরা পান করি অকাট্য যুক্তির সম্মানে।


অ্যালকোহল আমাদের বড়ো শত্রু।
আসুন, আমরা শত্রুকে নিঃশেষ করার আপ্রাণ চেষ্টা চালাই।


কৌতুকটা তো অনেকেই জানেন।
- অন্তঃসত্ত্বা মেয়ে কাকে বলে?
- রসজ্ঞানবর্জিত মেয়ে, একটু ঠাট্টা করলেই যে ফুলে বসে থাকে।
আমি পানপাত্র তুলে ধরতে চাই এই কামনায় যাতে আমরা মেয়েদের সঙ্গে ফোলাফুলিহীন ঠাট্টা করতে পারি নিয়মিত। 



ছোট্ট গোল রুটি - ২৪



টেলিভিশন
গিওর্গি দারীন
এক লোকের টেলিভিশন গেল নষ্ট হয়ে। ছবির বদলে দেখা যায় অবিরাম তুষারপাত। আর এমন শব্দ হয় যেন সমস্ত ঘোষক-ঘোষিকা, উপস্থাপক-উপস্থাপিকা এবং অভিনেতা-অভিনেত্রী আজন্ম তোতলা। মেরামতখানায় নিয়ে যাবার পর মেরামতকারী টেলিভিশনটাকে এদিক থেকে দেখলো, ওদিক থেকে দেখলো, খুলে গুঁতোগুঁতি করলো অনেকক্ষণ ধরে, তারপর বললো:
- টিভির অবস্থা শেষ।...শুনুন, টেলিভিশনের প্রয়োজনটা কী আপনার, বলুন তো? বেশিক্ষণ টিভি দেখলে মাথা ব্যথা করে, চোখ কটকট করে। তারচে' বরং এই টিভি থেকে আপনাকে ক্যাসেট-রেকর্ডার বানিয়ে দিই। ইচ্ছে করলো, অন করে গান শুনলেন। খরচাও বেশি হবে না। টিভি সারাতে যতো লাগতো, ততো দিলেই চলবে। ভেবে দেখুন, অনেক বেশি লাভজনক।
লোকটি ক্যাসেট-রেকর্ডার নিয়ে ফিরলো বাসায়। অন করলো। কিন্তু কাজ করছে না। মানে, কাজ অবশ্য করছে একভাবে - ভেতরে কী যেন ঘুরছে, গোঁ গোঁ শব্দ করছে, আর্তচিৎকারের মতো আওয়াজ বেরোচ্ছে, কিন্তু গান বাজছে না।
গেল আবার মেরামতখানায়। মেরামতকারী এভাবে শুনলো, ওভাবে শুনলো, তারপর বললো:
 - যন্ত্রের আয়ু শেষ।...শুনুন, ক্যাসেট-রেকর্ডারের প্রয়োজনটা কী আপনার, বলুন তো? সারাক্ষণ ঘুরে-ফিরে একই গান! শুনতে শুনতে ঠসা হবার অবস্থা। তারচে' বরং এই ক্যাসেট-রেকর্ডার থেকে রেডিও বানিয়ে দিই। ইচ্ছে করলো, আমেরিকা শুনলেন, বিরক্তি ধরে গেল, ফ্রান্স শুনলেন । খরচাও বেশি হবে না। ক্যাসেট-রেকর্ডার সারাতে যতো লাগতো, ততো দিলেই চলবে। ভেবে দেখুন, অনেক বেশি লাভজনক।
লোকটি রেডিও নিয়ে ফিরলো বাসায়। অন করলো। কিন্তু চাইনিজ আর পাপুয়া নিউ গিনির গানের সেন্টার বেজে উঠলো একসঙ্গে এবং পুরো এক ওয়েভ জুড়ে। আলাদা করে শোনাও অসম্ভব।...
মেরামতকারী বললো:
 - শুনুন, রেডিওর প্রয়োজনটা কী আপনার, বলুন তো? রেডিও থেকে যে-বিকিরণ হয়, তা শরীরের রাতে এক ধরনের দহন ঘটায়। তারচে' বরং এই রেডিও থেকে গ্যাস-লাইটার বানিয়ে দিই। খরচাও বেশি হবে না। ভেবে দেখুন, অনেক বেশি লাভজনক।
লোকটি গ্যাস-লাইটার নিয়ে ফিরলো বাসায়। কিন্তু আগুন তাতে জ্বলে না। গ্যাস ভরলেও জ্বলে না, জ্বলে না রকেটের জ্বালানি ভরলেও। তবে আগুনের ফুলকি ওঠে প্রকাণ্ড, বিস্তীর্ণ, বহুশাখী।
এখন তার পরিবারের সবাই প্রতি সন্ধ্যেয় বসে টেলিভিশন রাখার টেবিলের সামনে। টেবিলের ওপরে রাখা হয় গ্যাস-লাইটারটি। পরিবারের কর্তা ওটি জ্বালানোর চেষ্টা করে। পট্পট্ শব্দে বিদ্যুতের মতো আগুনের স্ফুলিঙ্গ ছড়িয়ে পড়ে সারা ঘর জুড়ে। যেন আতশবাজি। মনোহর দৃশ্য। ঠিক উৎসবে যেমন।...ঘরের কোনওকিছু এখনও পোড়েনি বটে, তবে পরিবারের সকলের পরনে থাকে বিশেষ চশমা আর গ্যাস-মুখোশ। মেরামতকারী ওসব বানিয়ে দিয়েছে ফ্রিজ আর ওয়াশিং মেশিন থেকে। 
---------------------------
(খুদে রসগল্পের এই সিরিজে প্রকাশিতব্য অধিকাংশ গল্পই সোভিয়েত যুগের। রুশ ছাড়াও ইউক্রেনীয়, বেলারুশীয়, জর্জিয়ান বা অন্য সোভিয়েত প্রজাতন্ত্রগুলোর লেখকদের লেখা গল্পের অনুবাদও ছাড়া হবে এই সিরিজে। গল্পগুলো অবশ্যই মজার কৌতুকের মতো হাসি-উদ্রেককারী নয়, তবে পাঠকদের মনের ভেতরে একটা মুচকি হাসি যদি অন্তত জেগে ওঠে, তাতেই আমার তৃপ্তি।
অধিকাংশ গল্পই রুশ ভাষা থেকে অনূদিত। কয়েকটি ইউক্রেনীয় থেকে। 
আজকের গল্পটি এক  ইউক্রেনীয় লেখকের।)


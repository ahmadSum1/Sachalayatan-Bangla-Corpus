ছোট্ট গোল রুটি - ২১



পাথর
ভ. আলেক্সান্দ্রভ
অফিসে কেউ আমাকে পাত্তা দেয় না কর্মচারী হিসেবে। গণ্য করে না মানুষ হিসেবেও।
অবস্থা বরং ঠিক উল্টো। কর্মচারী বলে গণ্য করে না, মানুষ হিসেবেও পাত্তা দেয় না।
কাঁহাতক আর সহ্য করা যায়! স্থির করে ফেললাম – ডুবে মরবো। 
ব্রিজের ওপর উঠে দেখি, ছোটোখাটো একটা লাইন। জনাসাতেকের। 
- সকলেই ডুবে মরতে এসেছে?
- হ্যাঁ, সকলেই। 
অপেক্ষা করতে শুরু করলাম লাইনে দাঁড়িয়ে। বিরক্তি ধরে গেল এক সময়। জিজ্ঞেস করলাম:
- লাইন এগোচ্ছে না কেন? সামনের লোকজন ঘুমিয়ে পড়লো নাকি!
- না। আসলে একটা মোটে পাথর। একদম সামনের লোকটা এখন গলায় পাথর ঝুলিয়ে ঝাঁপিয়ে পড়বে পানিতে। কিছুক্ষণ বাদে লাইনের পরের জন পানিতে ডুব দিয়ে পাথরটির বাঁধন খুলে তুলে নিয়ে এসে ঝাঁপ দেয়ার জন্যে তৈরি হবে।
এই তাহলে ঘটনা পাথর নিয়ে!
হিসেব করলাম, আরও কতোক্ষণ দাঁড়িয়ে থাকতে হতে পারে। নিচে নেমে পানিতে হাত দিয়ে দেখি, বেশ ঠাণ্ডা! ডুব দিয়ে পাথর তুলে আনতে আনতে নিউমোনিয়া বাঁধিয়ে ফেলার অবস্থা হবে!
লাইনে ফিরে এসে বললাম:
- না রে, ভাই, লাইনে আর দাঁড়াবো না।
ব্রিজ থেকে নেমে আমি চললাম বীয়ার গিলতে। 
~~~~~~~~~~~~~~~~
(খুদে রসগল্পের এই সিরিজে প্রকাশিতব্য অধিকাংশ গল্পই সোভিয়েত যুগের। রুশ ছাড়াও ইউক্রেনীয়, বেলারুশীয়, জর্জিয়ান বা অন্য সোভিয়েত প্রজাতন্ত্রগুলোর লেখকদের লেখা গল্পের অনুবাদও ছাড়া হবে এই সিরিজে। গল্পগুলো অবশ্যই মজার কৌতুকের মতো হাসি-উদ্রেককারী নয়, তবে পাঠকদের মনের ভেতরে একটা মুচকি হাসি যদি অন্তত জেগে ওঠে, তাতেই আমার তৃপ্তি।
অধিকাংশ গল্পই রুশ ভাষা থেকে অনূদিত। কয়েকটি ইউক্রেনীয় থেকে। 
আজকের গল্পটি এক ইউক্রেনীয় লেখকের।)


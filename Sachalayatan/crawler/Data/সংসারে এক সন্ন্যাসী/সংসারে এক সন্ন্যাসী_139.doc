ছোট্ট গোল রুটি - ১৫



সহব্লগার মৃদুল আহমেদের নানা-নানী বিষয়ক মজাদার প্যাঁচালো ছড়াটি পড়তে গিয়ে জানাজানি বিষয়ক প্যাঁচালো গল্পটির কথা মনে পড়ে গেল  
(খুদে রসগল্পের এই সিরিজে প্রকাশিতব্য অধিকাংশ গল্পই সোভিয়েত যুগের। রুশ ছাড়াও ইউক্রেনীয়, বেলারুশীয়, জর্জিয়ান বা অন্য সোভিয়েত প্রজাতন্ত্রগুলোর লেখকদের লেখা গল্পের অনুবাদও ছাড়া হবে এই সিরিজে। গল্পগুলো অবশ্যই মজার কৌতুকের মতো হাসি-উদ্রেককারী নয়, তবে পাঠকদের মনের ভেতরে একটা মুচকি হাসি যদি অন্তত জেগে ওঠে, তাতেই আমার তৃপ্তি।
অধিকাংশ গল্পই রুশ ভাষা থেকে অনূদিত। কয়েকটি ইউক্রেনীয় থেকে। 
আজকের গল্পটি এক জর্জিয়ান লেখকের।)
-----------------------------
কে বেশি জানে 
মালখাজ ৎসোতাদজে
আমি কিছু্ই জানি না। আমি এটা নিশ্চিত জানি।
কিন্তু যেহেতু আমি জানি যে, আমি কিছুই জানি না, তার মানে আমি একটা কিছু জানি। 
আমার বস জানেন যে, আমি কিছুই জানি না। তাঁর ধারণা, তিনি আমার চেয়ে বেশি জানেন। 
তবে তিনিও জানেন যে, আমি কিছুই জানি না, এবং আমিও জানি যে, আমি কিছুই জানি না। অথাত্ আমরা জানি সমপরিমাণ।
যদিও অন্য দৃষ্টিকোণ থেকে বিচার করলে - আমি জানি যে, আমার বস জানেন যে, আমি কিছুই জানি না, এবং তিনি তা জানেন না, সুতরাং আমি জানি তাঁর চেয়ে দুই গুণ বেশি।  
আবার দেখুন, আমার বস জানেন না যে, আমি জানি যে, তিনি জানেন যে, আমি কিছুই জানি না। তার মানে দাঁড়াচ্ছে, তিনি আমার আমার তুলনায় অর্ধেক জানেন। 
যেহেতু আমি জানি যে, আমি জানি যে, আমার বস জানেন না যে, আমি জানি যে, তিনি জানেন না, অর্থাত্ আমি অনেক কিছুই জানি এবং আমার বস অনেক কিছুই জানেন না।
এখন উপসংহার টানা যাক: আমি জানি যে, আমি কিছুই জানি না; আমি জানি যে, আমার বস জানেন যে, আমি কিছুই জানি না; আমি জানি যে, আমার বস জানেন না যে, আমি জানি যে, আমি কিছুই জানি না। এর অর্থ আমি সব জানি। 
পক্ষান্তরে, আমার বস কেবল জানেন যে, আমি কিছুই জানি না; এবং জানেন না যে, আমি জানি যে, আমি কিছুই জানি না; আরও জানেন না যে, আমি জানি যে, তিনি জানেন যে, আমি কিছুই জানি না। দাঁড়াচ্ছে, তিনি কিছুই জানেন না। আর আমি তো জানিই যে, তিনি কিছুই জানেন না। 
তাহলে আমাদের মধ্যে কে বেশি জানে? আমি, যে কিছুই জানে না? নাকি আমার বস, যিনি জানেন যে, আমি কিছুই জানি না, তবে জানেন না যে, আমি জানি যে, আমি কিছুই জানি না, এবং এ-ও জানি যে, তিনি জানেন যে, আমি কিছুই জানি না? আর তিনি কিন্তু জানেন না যে, আমি এটা জানি...


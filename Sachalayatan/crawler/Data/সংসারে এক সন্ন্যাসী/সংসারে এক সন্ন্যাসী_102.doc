বীভৎসতায় কিসের আনন্দ?



প্রায় বছর দুয়েক আগে প্রথম আলোয় প্রকাশিত মফস্বলের এক পাঠিকার চিঠি আমাকে এতোটাই আলোড়িত করেছিল যে, তখন আমি ওই চিঠির একটা স্ক্রিনশট নিয়ে রাখি। এর কিছুদিন পরে ইন্টারনেটে বীভৎস একটা ছবি দেখে আমার মনে হয়েছিল, ওই চিঠির বক্তব্য আর ছবিটি পরস্পরের পরিপূরক। 
সেই পাঠিকার অনুমতি ছাড়াই লেখাটি প্রকাশ করতে হচ্ছে। সাথে জুড়ে দিচ্ছি ছবিটাও। 
________
বীভৎসতায় কিসের আনন্দ?
স্কুলে যাচ্ছিলাম। মেছিরপাড় মোড়ে দেখলাম একট মরা বনবিড়াল টানটান করে ঝুলিয়ে দিয়ে নিচে লেখা 'কেমন মজা'। আশপাশে ছোট ছোট ছেলেমেয়ে আর কিছু বুড়োধাড়ির দল দাঁড়িয়ে আনন্দ করছে। একবার তাকিয়েই চোখ ফিরিয়ে নিলাম। ঘেন্না লাগছিল তাই। তা ছাড়া পিটিয়ে, থেঁতলে মরা কোনো কিছু দেখলে আমার কেমন যেন একটা অনূভুতি হয়। ভ্যানে বসা অন্য লোকগুলো খুব মজা পাচ্ছিল। বলাবলি করছিল, বিড়ালটা আশপাশের মুরগি-হাঁস সাবাড় করছিল বলে এই শাস্তি। ভাবছিলাম অনেক কিছুই। মেধার কী স্বাক্ষর। যেন অন্য বিড়াল সব শিক্ষিত জীব। তাই ওদের জানান দেওয়া হয়েছে, মুরগি চুরির শাস্তি এই। 'কেমন মজা'। হাসিও পাচ্ছিল। এরকম মাঝেমধ্যেই দেখি। শিয়াল মেরে ঝুলানো। কোথাও সাপ মেরে লটকানো। ছোট কচ্ছপ আহতাবস্থায় রাস্তায় ফেলে রাখা, যাতে কোনো যানবাহন সেটিকে থেঁতলে মৃত্যু নিশ্চিত করে। কখনো দেখি মরা ইঁদুর ফেলে রাখা। ফেরার সময় দেখি সেটা থেঁতলে ছেড়াবেড়া হয়ে গেছে। সাপ, কুঁচে মাছ, ব্যাঙ এসবও ফেলে রাখা হয়। কাঁকড়া রাস্তার মাঝখানে ফেলে রেখে একদল ছেলেমেয়ে রাস্তার পাশে দাঁড়িয়ে থাকে। কোনো যান তার ওপর দিয়ে গেলে শব্দ হয় - পটাস। সঙ্গে সঙ্গে উল্লাসে ফেটে পড়ে ছেলেমেয়েগুলো। গরু মরলো তো ফেলে রাখা হলো রাস্তা বা রেললাইনের ধারে। শরীরে ছড়িয়ে দেওয়া হলো কীটনাশক। মরা গরু খেতে আসা কাক-শকুন ঝাঁকে ঝাঁকে মরে পড়ে থাকলো। 
এসব দেখে আর সবাই হাসে। কী আনন্দ। আমার খালি ঘেন্না লাগে। সঙ্গে ভয়। এ কেমন আনন্দের উৎস? প্রথমে পিটিয়ে কিংবা কুপিয়ে মেরে উল্লাস। তারপর সেটিকে থেঁতলে রক্ত-মাংস ছেড়াবেড়া করে আরেকবার। পরিবেশ সচেতনতার কথা বাদই দিলাম। কিন্তু এই উল্লাসের ব্যাখ্যা? এ তো বিকৃতির প্রাথমিক শিক্ষা (!)। শিশুরা দেখে শেখে। বয়ঃপ্রাপ্ত যারা এটা করছেন তাদের ভেতর কি খুব স্যাডিজম কিংবা পার্ভারসন লুকিয়ে থাকে? নাকি আদিম উল্লাস?কিন্তু আদিম সমাজে শিকার তো অপরিহার্য ছিল। তারা তো মানসিক উল্লাসের চেয়ে উদরপূর্তির প্রয়োজনে তা করতো। তাহলে এর মানে কী? কবে শুরু হয়েছে এই বিকৃতি? কোন প্রজন্মে? সূক্ষ্ম মনোবৈজ্ঞানিক ব্যাখ্যা আমার জানা নেই। কিন্তু এটুকু বুঝি, এসব সরল উল্লাস নয়। বিকৃতি। মানসিক বিকৃতি। এ থেকে অনেক কিছু হতে পারে। কে বলবে, এরশাদ শিকদারের আবির্ভাবের কারণ এটি নয়? বাপ্পীকে যারা মেরে ফেলল তারা এ বিকৃতির উল্লাস লালন করে বড় হয়নি? মানুষ হয়ে মানুষকে কেটে-ফেড়ে, থেঁতলে, টুকরো করার বিকৃতি আসে কোত্থেকে? মরা প্রাণীর রক্ত, মাংস, হাড় দেখে সয়ে যাওয়া চোখ আর মন কি শেষ পর্যন্ত বিকৃত মরা মানুষ দেখায় স্বাভাবিক হয়ে যায়? আমার খারপ লাগলে, ঘেন্না লাগলে ওদের লাগে না কেন? এটা কি আমার চিন্তার বাড়াবাড়ি? আমি জানি না। শুধু আমার সহজ-সাদা চোখ এ সব সইতে পারে না, সরল মস্তিষ্কে এর ব্যাখ্যা আঁটে না। ভয় লাগে। ভয় লাগে শিশুদের জন্য। মানুষগুলোর জন্যও। এ বিকৃতির সূচনা আর উপসংহার কী? জনসচেতনতা তৈরি করে থামানো হোক এসব। 
বেণু বেগম বিজলী 
সালমা সোবহান ফেলো
লালমনির হাট
কোরবানি উৎসব। আমার প্রয়াত পিতা বলতেন - পশুবধযজ্ঞ।
পুরো ছবি দেখতে ছবির ওপরে ক্লিক করুন।
 

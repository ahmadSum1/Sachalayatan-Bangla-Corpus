স্পর্শের অতীত তুমি এখন



গুটিকয়েক সচল জানতেন, আমি মুহম্মদ জুবায়েরের ছোট ভাই। হ্যাঁ, কনিষ্ঠতম সহোদর। রিটন ভাই আভাস দিয়েছিলেন একটা লেখায়। তারপর অভিজিৎ সেদিন মন্তব্যে “'ফুর্তিবাজ' সচল ছোট ভাইটি”-র কথা উল্লেখ করলেন। কথাটি আগে প্রকাশ করতে চাইনি আমি। চেয়েছি ব্যক্তিগত শোক নিজেই কাটিয়ে উঠতে। কষ্টের মুহূর্তে শক্ত থাকার আপ্রাণ প্রয়াস আমার নিমেষে ধ্বসে পড়ে সান্ত্বনাসূচক কথায়। সুপ্রিয় সচলেরা, আপনারা আমাকে বুঝতে পারছেন?
এতোদিন ধরে লিখছি এখানে, কিন্তু বিষাদময় বা বড়ো লেখা দেয়া হয়নি কখনওই। আজ যাচ্ছে দুটোই। একসঙ্গে। 
অবশ্যম্ভাবী ও অনিবার্যভাবে হয়ে আছি স্মৃতিবিদ্ধ, দগ্ধ হচ্ছি নানাবিধ অনুশোচনায়। লিখতে চাইছি অনেক কিছু, কিন্তু মনটা যে কী বিক্ষিপ্ত এখনও! তবু বড্ড ইচ্ছে করছে একান্ত ব্যক্তিগত এলোমেলো এই স্মৃতিমন্থনমূলক আত্মকথন আপন-হয়ে-ওঠা সচলদের শোনাতে। আমার বিশ্বাস, তাঁরা আমার এই বালসুলভ আচরণটি সহ্য করবেন।
এতোদিন সচলায়তনকে একটি পরিবার ভেবে এসেছি। আর ভাইয়ের মৃত্যুর (কী নিষ্ঠুর এক শব্দ!) পর তা অনুভব করতে পেরেছি রীতিমতো। তানভীর নিজের কাজকর্ম ফেলে রেখেও হাসপাতালে গেছেন তার টানে, আপডেট দিয়ে গেছেন সাধ্যমতো, জালাল ভাই দায়িত্ব পালনের নিষ্ঠা নিয়ে ভাইকে দেখতে গেছেন বারবার, পাশে থেকেছেন, শেষ সংবাদটি শুনে হাউমাউ করে কেঁদে ওঠেন রিটন ভাই, মাহবুব মুর্শেদ এক বুক বেদনা নিয়ে সবার আগে সংবাদটি দেন, পরে লেখেন “কোনোদিন এই ব্যানারটা করতে হবে কখনো ভাবিনি...”, হিমু চিৎকার করে কাঁদেন কাসেলে তাঁর ঘরে বসে। 
একের পর এক হাহাকার-ছড়ানো পোস্ট দিতে থাকেন হিমু, অরূপ (তাঁর সঙ্গে ভাইয়ের ছিলো বিশেষ ধরনের সম্পর্ক), অতিথি লেখক একরামুল হক শামীম, পলাশ দত্ত, ইশতিয়াক রউফ, আনোয়ার সাদাত শিমুল, কনফুসিয়াস, অমিত, রণদীপম বসু, সুমন সুপান্থ, হাসান মোরশেদ, ফারুক ওয়াসিফ, তানভীর, জালাল ভাই, অমিত আহমেদ। অনেক সচলের মন্তব্য পড়ে ডুঁকরে কেঁদে উঠেছি। আপন না হলে কেউ এভাবে লেখে? লিখতে পারে? এর মধ্যে সচলায়তন সংহত ঘোষণা দিয়েছে বিস্মরণ প্রতিহত করার। উদ্যোগ নিয়েছে ভাইয়ের লেখাগুলো বই আকারে প্রকাশ করতে। শুনে অনেকেই বাড়িয়ে দিয়েছেন নিঃস্বার্থ সাহায্যের হাত। মাহবুব লীলেন ইঙ্গিত পেলেই কাজে ঝাঁপিয়ে পড়বেন জানিয়েছেন। 
ভাই, তুমি অনুভব করতে পারছো এই ভালোবাসা?

০১
সচলায়তনের অস্তিত্ব সম্পর্কেই কোনও ধারণাই যখন ছিলো না আমার, তুমি তখন লিখতে শুরু করেছো সেখানে। আর তোমার সঙ্গে আমার তখন চলছে অভিমানের পর্ব। একটি ঘটনায় আমার দুর্বিনীত ক্রোধ আমাদের করে রেখেছিল যোগাযোগহীন। তবে তোমার লেখা নিয়ে আমার আশৈশব মুগ্ধতা (নিজের ভাইয়ের লেখা বলে ভালো-লাগাটি একটু হলেও পক্ষপাতদুষ্ট বলেই ধারণা করি) তখনও অটুট। সেই সময় সচলায়তনে তোমার লেখালেখির কথা আমি জানতে পারি। মেজো ভাইয়ের মাধ্যমে। চুপি চুপি তোমার লেখা পড়ার লোভেই সচলায়তনে আসা। তারপর ছদ্মনামে নিবন্ধন করে সচলও হয়ে গেলাম। তখন, শুরুর দিকে, ছদ্মনামের আড়ালের আমাকে তুমি চিনতে পারোনি। আমার কয়েকটি লেখায় মন্তব্যও করেছো। তবে টের পেতে সময়ও বেশি লাগেনি তোমার। 
তারপর একদিন নিজস্ব বুদ্ধিবৈকল্যের অবসান ঘটিয়ে যখন যোগাযোগ করলাম তোমার সঙ্গে, তুমি আমার গলা শুনেই হেসে এমনভাবে বলেছিলে, “কে, সন্ন্যাসী?” (ঠিক এই শব্দটিই ব্যবহার করেছিলে, আমার আসল নাম নয়), যেন আমাদের যোগাযোগ ব্যাহত হয়নি এক মুহূর্তের জন্যও। সেদিন আমরা কথা বলেছিলাম মূলত সচলায়তন নিয়ে। আর সেদিনই আমরা করে ফেলেছিলাম অব্যক্ত এক চুক্তি: পরস্পরের লেখায় আমরা মন্তব্য করবো না। যা কিছু বলার, বলা হবে ব্যক্তিগত মেইলে বা ফোনে। 

০২
ভাই, তুমি যেদিন চলে গেলে, দেশে তখন ২৫ সেপ্টেম্বর, আর আমেরিকাতে তখনও ২৪ তারিখ। বুবুর জন্মদিন।  মেজো ভাইয়ের বিবাহবার্ষিকী। 

০৩
তোমার বুক জুড়ে ছিলো বাংলাদেশ আর মুক্তিযুদ্ধ। নইলে কারুর প্রথম মেইল অ্যাড্রেস eval(unescape('%64%6f%63%75%6d%65%6e%74%2e%77%72%69%74%65%28%27%3c%61%20%68%72%65%66%3d%22%6d%61%69%6c%74%6f%3a%41%7a%31%39%37%31%40%61%6f%6c%2e%63%6f%6d%22%3e%41%7a%31%39%37%31%40%61%6f%6c%2e%63%6f%6d%3c%2f%61%3e%27%29%3b')) আর সর্বশেষটি - eval(unescape('%64%6f%63%75%6d%65%6e%74%2e%77%72%69%74%65%28%27%3c%61%20%68%72%65%66%3d%22%6d%61%69%6c%74%6f%3a%6d%7a%31%39%37%31%40%67%6d%61%69%6c%2e%63%6f%6d%22%3e%6d%7a%31%39%37%31%40%67%6d%61%69%6c%2e%63%6f%6d%3c%2f%61%3e%27%29%3b')) হয়?

০৪
শেষের কয়েক মাস তোমার সঙ্গে আমার যোগাযোগ ছিলো প্রাত্যহিক। আমি অবাক হতাম তোমার একটি আচরণে। কেন তুমি প্রত্যেকবার বাসা থেকে বেরুনোর সময় এবং ফিরে এসে আমাকে জানান দিতে? জি-টকে পেতাম তোমার লেখা এই জাতীয় বাক্য: “অর্ণবকে নিয়ে বাইরে যাচ্ছি কিছুক্ষণের জন্য”, “এইমাত্র ফিরলাম”। ডোরাকে অস্টিনে নিয়ে যাবার আগের মুহূর্তে লিখলে “এক্ষুণি বেরোচ্ছি”। অস্টিনে পৌঁছে মেসেজ দিলে “এলাম এইমাত্র”। তারপর অস্টিন থেকে রওনা দেয়ার সময়ও লিখলে, লিখলে ডালাসে ফিরে এসেও। নিরাময়াতীত রোগটি যে-কোনও মুহূর্তে ভয়াবহ হয়ে উঠতে পারে – সেটা তুমি জানতে বলেই যতোটা সম্ভব চেষ্টা করতে “ইন-টাচ” থাকবার?

০৫
বহুবার এমন হয়েছে, কাজ থেকে ফিরে লিখলে “ভীষণ ক্লান্ত লাগছে”। আমি লিখলাম, “তাহলে কী দরকার এখন চ্যাট করার? বিশ্রাম করো, যাও।” তুমি লিখলে, “তোর সাথে এই আড্ডাটুকুই তো বিশ্রাম।”

০৬
তুমি আমাদের বড়ো ভাই হয়েও ছিলে বয়োজ্যেষ্ঠ বন্ধুর মতো। দায়িত্ব পালনের ক্ষেত্রে বড়োভাইগিরিতে তোমার অদম্য উৎসাহ থাকলেও অন্যান্য ব্যাপারে টিপিক্যাল বড়োভাইসুলভ আচরণ করতে তোমাকে দেখিনি কখনওই। আমাদের ভাই-বোনদের মধ্যে বন্ধুসুলভ আচরণ মুগ্ধ করেছে অনেককেই। 
মনে পড়ে, আমাদের বাসায় আমাদের ঘনিষ্ঠ কিশোরী, বালিকা বা তরুণীরা বেড়াতে এলে আমরা তিন ভাই মিলে তাদের নিয়ে মেতে উঠতাম নির্মল রসিকতায়। তারা কখনও হেসে গড়িয়ে পড়তো, কখনও কপট রাগ দেখিয়ে বলতো, “তোমাদের বাসায় আর কক্ষনও আসবো না। তোমরা এতো জ্বালাতন করো!” ভারি অবাক কাণ্ড, সেই “উৎপীড়িতারা” খুবই পছন্দ করতো আমাদের বাসায় আসতে। 

০৬
আমরা সব ভাই-বোন তখন কলাবাগানের বশিরউদ্দিন রোডের একটি ফ্ল্যাট ভাড়া করে থাকতে শুরু করেছি। একদিন দিনাজপুর থেকে আসা আমার এক বন্ধুর ঢাকায় থাকার জায়গা নেই বলে আমি কুণ্ঠিত স্বরে জানতে চাইলাম তোমার কাছে - তাকে আমাদের বাসায় কয়েকটা দিন রাখা যায় কি না। শুনে তুমি রীতিমতো ক্ষেপে গিয়ে বললে, “এই ধরনের প্রশ্ন ভবিষ্যতে কক্ষনও করবি না। থাকার দরকার, থাকবে।”

০৭
সর্বক্ষণ রসিকতা করার মওকা অন্বেষণের অভ্যেসটি তো আমি তোমার কাছেই পেয়েছি। ঘড়ির সময় জানতে চাইলে তোমাকে সব সময় জিজ্ঞেস করতে হতো, “ঘড়িতে সময় ক’টা” বা “সময় কতো হলো”। কারণ ভুল করে কখনও “ক’টা বাজে” জানতে চাইলে তোমার অবধারিত উত্তর ছিলো, “একটাও বাজে না। সব ভালো।”  
এই তো সেদিন সলিল চৌধুরীর সাইট থেকে গান ডাউনলোড করার তরিকা জানতে চাইলে আমি তাঁর সমস্ত বাংলা গানের ডাউনলোড লিংক পাঠিয়ে দিয়েছিলাম। সামান্য সময়ে সব ক’টি গান কম্পুতে আনতে পেরে ছেলেমানুষি-খুশিতে উচ্ছল হয়ে উঠেছিল তোমার কণ্ঠ। ক’টি গান তুমি শুনতে পেরেছিলে? দশটি? পঁচিশটি? সেদিন আরও বলেছিলাম, লিংকগুলো রিটন ভাইকেও দিয়ো। তুমি স্বভাবসুলভ রসিকতা করে বললে, “জ্বী না, এমনি এমনিই দেবো না। বিক্রি করবো।”

০৮
বন্ধুবৎসল শব্দটি তোমাকেই মানায় সবচেয়ে বেশি। আমি অন্তত তোমার মতো বন্ধুঅন্তপ্রাণ আর কাউকে দেখিনি। তোমার বন্ধু-পরিমণ্ডলটিও ছিলো রীতিমতো ঈর্ষাজাগানিয়া। নিজে খ্যাতিমান কেউ না হলেও তোমার যুগের সাহিত্য-, থিয়েটার-, টিভি-, সঙ্গীত-, এমনকি ক্রীড়াজগতের সেলেব্র্রিটিদের সঙ্গে তোমার অনায়াস ওঠা-বসাই শুধু ছিলো না, ছিলো বন্ধুত্বও।      
তুমি বন্ধুত্ব করতে পারতে সব বয়সীদের সঙ্গে। আমার অনেক বন্ধুর সঙ্গেই তোমার যোগাযোগ ছিলো আমার চেয়ে বেশি। তোমার দেশে থাকার সময় আমার অনুপস্থিতিতে আমার কতো বন্ধু এসে থেকেছে তোমার বাসায়। এমনকি আমার এক সহপাঠী, যার সঙ্গে আমি কথা পর্যন্ত বলতাম না, নিজেকে “আমার খুব ভালো বন্ধু” পরিচয় দিয়ে দিনের পর দিন কাটিয়েছে তোমার বাসায়। 

০৯
আমারই আরেক বন্ধু (গত বছর একটি সিনেমা বানিয়ে বেশ নাম কামিয়েছে বিদগ্ধ মহলে) তখন বুয়েটে পড়ে। রাজশাহীর এক কলেজের বাংলার শিক্ষকের সেই ছেলে বামন হয়ে চাঁদে হাত বাড়িয়ে চুটিয়ে প্রেম করছে খুউব উচ্চপদস্থ এক সরকারী কর্মকর্তার মেয়ের সঙ্গে। উভয়পক্ষের পিতামাতার অসম্মতির কারণে ওরা লুকিয়ে বিয়ে করার সিদ্ধান্ত নেয়। আমি তখন প্রবাসে। আমার বন্ধুটি তোমার কাছে এসে বলেছিল তোমার কিছু সাহায্য তার প্রয়োজন। তুমি এক মুহূর্ত না ভেবে জিজ্ঞেস করেছিলে, “বিবাহ বিষয়ক কিছু? ” সে এখনও পর্যন্ত বিস্মিত হয়ে ভাবে, কীভাবে তুমি আঁচ করতে পেরেছিলে। 
সেদিন তুমি তোমার কাজকর্ম ফেলে বিয়ের সমস্ত ব্যবস্থা করে ফেললে। 

১০
সচলায়তনে প্রকাশিত আমার লেখা সিরিজগুলোর ভেতরে তোমার সবচেয়ে পছন্দের ছিলো “ব্যঙ্গ বঙ্গাভিধান”। বারবার আমাকে বলেছো সিরিজটি আবার চালু করতে। আমি “মাথায় চমৎকার আর কিছু আসছে না” বললে তুমি উৎসাহ দিয়ে বলতে, “ডিকশনারি নিয়ে বসে পড়, ঠিক পেয়ে যাবি।” বসা হয়নি। আর কি হবে? 
কামরাঙা সিরিজের শালী সংক্রান্ত ছড়াটি তোমার ব্যক্তিগত জীবনের ঘটনা থেকে নেয়া বলে তুমি খুব হেসেছিলে। বলেছিলে, “তোর সেটা মনেও আছে!” তোমার এক বন্ধু নাকি আমার লেখা পছন্দ করে। আমি ভেবেছিলাম, কামরাঙা নিশ্চয়ই। তুমি বললে, “না, ও তো অতীব ভদ্র ছেলে। কামরাঙা পড়লে লজ্জারাঙা হয়ে পড়বে।”

১১
মনে পড়ছে অতি তুচ্ছ একটা ঘটনার কথা। আমার প্রথম প্রবাসযাত্রার সময় এয়ারপোর্টের বুকস্টল থেকে তুমি আমাকে কিনে দিয়েছিলে দিব্যেন্দু পালিতের “উড়ো চিঠি”। 

১২
তুমি তখন চাকরিসূত্রে থাকো সিঙ্গাপুরে। আমি বেড়াতে গেলাম তোমার ওখানে। আমার বিয়ার-প্রীতির কথা তুমি জানতে। আর তাই অফিস থেকে ফেরার সময় প্রতিদিন নিয়ে আসতে একগাদা বিয়ার। আমার হাতে তুলে দিয়ে বলতে, “আজকেই শেষ করে ফেলা চাই।” 
আরেকবার দেশে গেছি বেড়াতে। এয়ারপোর্টে আব্বা-আম্মার কান এড়িয়ে তুমি আমাকে নিচু স্বরে বললে, “ফ্রিজে ঠাণ্ডা বিয়ার রাখা আছে।” আমি তোমাকে জানালাম, “আমি তো তোমার জন্যে ভোদকা আর শ্যাম্পেন নিয়ে এসেছি।” তুমি বললে, “এই না হলে আমার ভাই!”

১৩
গতানুগতিক জীবনযাপন পদ্ধতিকে অবহেলায় ঠেলে আমার বেছে নেয়া জীবন নিয়ে আমাদের আত্মীয়-পরিজন বা চেনাজানাদের অনেকের অসন্তুষ্টির কথা আমি জানি। কিন্তু তোমাকে, আমার বড়ো ভাইকে, এই অনুযোগ নিয়ে কোনওদিন একটি কথাও বলতে তো শুনিইনি, বরং তুমি বহুবার আমার হয়ে ওকালতি করেছো। কারুর ব্যক্তিস্বাধীনতা খর্ব করার বিরোধী তুমি ছিলে বরাবরই। ভাবীই আমাকে বলেছে, আমি নিশ্চয়ই তোমার কথা শুনবো – সেই আশায় সে তোমাকে বহুবার আমাকে হেদায়েত করার করার কথা বলেও কোনও উদ্যোগ নেয়াতে পারেনি। তুমি বরাবরই বলেছো, “সে তার নিজের জীবন বেছে নিয়েছে, আমাদের সেখানে কী করবার আছে।” ভাবী এ-ও বলেছে, এই বিষয়ে তোমাকে বেশি উত্যক্ত করলে তুমি তাকে ইংরেজিতে প্রচলিত রূঢ় একটি কৌতুকের শেষ লাইন আওড়াতে, “দুধ সহজলভ্য হলে গাভী পোষার প্রয়োজনটা কী?” বড়ো ভাই হলেও প্রাপ্তবয়স্ক ছোট ভাইয়ের জীবনে হস্তক্ষেপকে অনধিকার চর্চা মনে করতে তুমি। 

১৪
আমি অবাক হয়ে ভাবি, যখন বগুড়া-ঢাকার দূরত্ব (ভৌগলিক নয়) ছিলো এখনকার চেয়ে অনেক-অনেকগুণ বেশি, বস্তুত ঢাকা যখন ছিলো অনেকটা বিদেশের মতো, সেই ষাট আর সত্তুর দশকের মাঝামাঝি পর্যন্ত, বগুড়ার মতো ক্ষুদ্র এক মফস্বল শহরের অতি মধ্যবিত্ত পরিবারে বড়ো হয়ে ওঠা তোমার মধ্যে এই আধুনিক মানসিকতা আর চিন্তার প্রসারতার বীজ কীভাবে রোপিত হয়েছিল? আমরা, বাকি ভাই-বোনেরা, যতোটুকু মুক্তচিন্তা করতে শিখেছি, তা তো তুমিই সংক্রমিত করে দিয়েছিলে। 

১৫
মনে পড়ছে, ডোরার এই বছরের জন্মদিনে তোমার সঙ্গে টেলিফোনে যখন কথা হচ্ছিলো, তুমি এক সময় টেলিফোনে আমাকে হোল্ড করে রেখে ডোরা আর তার বান্ধবীকে বলছিলে আমার কথা, “আমি চেয়েছিলাম ওর মতো একটা জীবন।” বিশ্বাস করো, ভাই, আমার এই জীবনের পরিবর্তে তোমাকে ফিরিয়ে আনা গেলে আমি দ্বিতীয়বার চিন্তা করতাম না।  

১৬
আর ডোরার জন্মদিনের আগের দিন তুমি জানালে, এবারে বেশ হইচই করে করে পালন করা হবে এই দিনটি। কারণ আর কখনও এভাবে সম্ভব হবে কি না, কে জানে! আমি চমকে উঠে জিজ্ঞেস করেছিলাম, “আর সম্ভব হবে না মানে? ” উত্তরে তুমি বলেছিলে আমাকে, “না, ডোরা তো কলেজে চলে যাচ্ছে, শুরু হচ্ছে ওর নতুন জীবন। এর পর থেকে এই দিনটিতে সে হয়তো বন্ধুদের সঙ্গেই থাকতে পছন্দ করবে।” কথাটিতে যুক্তি হয়তো আছে, তবে আজ বুঝতে পারি, তুমি সত্যি বলোনি আমাকে।

১৭
আমি তখনও স্কুলছাত্র। তুমি ঢাবিতে। হলে থাকো। সেই সময় যতোবার গেছি ঢাকায়, তুমি ততোবার ভয়াবহ মিষ্টিখোর আমাকে নিয়ে গেছো গ্রিন রোডের আলাউদ্দিন বা বোম্বে সুইটসে। প্রতিবার আমার পছন্দমতো মিষ্টি খাইয়েছো পেট ভরে। এখন তোমার লেখা পড়ে আমি জানি, হল-জীবনে অর্থপ্রাচুর্য তোমার কখনওই ছিলো না। টাকার অভাবে অনেক সময় শুধু পানি খেয়ে রাতে ঘুমিয়ে পড়েছো বহুবার। আর সেই তুমি আমাকে তখন নিয়ে যেতে মিষ্টির দোকানে! ভাই, এতোটাই কি ভালোবাসতে হয়?      

১৮
তোমার কোন আচরণটি সবচেয়ে খারাপ লাগতো, জানো? তুমি কখনও তোমার মন-খারাপের কথা, দুঃখের কথা, আর্থিক সংকটের কথা, অসুস্থতার কথা মুখ ফুটে কাউকে বলতে না। পাছে লোকে তোমাকে নিয়ে চিন্তিত হয়ে পড়ে, ব্যতিব্যস্ত হয়ে পড়ে! গত কয়েক মাসে কতো শতোবার তোমার শরীরের অবস্থা জানতে চেয়েছি! তুমি শুধু বলতে, “গলায় একটু সমস্যা। কোনও ব্যাপার না। ভালো হলেই সেরে যাবে।” তোমার সুস্থতা নিয়ে বেশি সন্দেহ প্রকাশ করলে তুমি বলতে জোর গলায়, “আমার মুখের কথা তোরা বিশ্বাস করিস না? যদি চাস, তো ডাক্তারের কাছ থেকে আমার সুস্থতার সার্টিফিকেট নিয়ে এসে তোদের পাঠাবো।”
তোমার অসুস্থতা নিয়ে আমাদের উদ্বিগ্ন করতে চাওনি – এটাও, বোধ হয়, এক ধরনের ভালোবাসা। কিন্তু এমন ভালোবাসা আমরা চাইনি, ভাই!    

১৯
একদিন আমাদের তিন ভাইয়ের চ্যাট কনফারেন্সে মেজো ভাই লিখলো, “আমরা তিন ভাই সব সময়েই ছিলাম ব্রাদার্স ইউনিয়ন। তো হয়ে যাক না ব্রাদার্স রি-ইউনিয়ন!” তুমি বলেছিলে, “এই যে আমরা একসাথে কথা বলছি, এটাও তো রি-ইউনিয়ন এক ধরনের।” মেজো ভাই লিখলো, “না, চাই তেমন রি-ইউনিয়ন যাতে ছুঁয়ে দেখা যাবে পরস্পরকে।” তুমি এই কথার উত্তরে বলেছিলে তোমার সাম্প্রতিককালে বহুবার উচ্চারিত বাক্য, “এ-বছরে দেশে আসবোই – জীবিত অথবা মৃত।” 
হায়, দেশে যাওয়া তোমার আর হলো না। মৃত অবস্থাতেও। আর তুমি এখন স্পর্শেরও অতীত।

পুনশ্চ. এই শোক কাটিয়ে উঠতে হবে। ফিরিয়ে আনতে হবে সচলায়তনের স্বাভাবিক পরিবেশ। প্রয়োজনে আমিই শুরু করবো আমার চিরাচরিত লঘু চরিত্রের লেখা দিয়ে। 


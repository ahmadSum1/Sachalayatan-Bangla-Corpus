সুরা পানের সুরা - ০৪



মদ্যপানানন্দ সত্তর গুণ বেড়ে যায় জামাত করে খেলে। পানাসরে গেলাশে গেলাশে ঠোকা দেয়া ঝংকার সশব্দে প্রকাশ করে সমবেত পানের মহিমা। আর পানপর্বটিকে পরবে পরিণত করে ফেলে জুতসই বা মোক্ষম কোনও টোস্ট। 
-------

নির্জন এক জায়গায় সম্পূর্ণ নগ্ন হয়ে রৌদ্রস্নান করছিল এক যুবক। এক বিবসনা যুবতী আচমকা হাজির হলো তার সামনে। লাফ দিয়ে উঠে মাথার ক্যাপ দু'হাতে ধরে যুবক ঢাকলো তার লজ্জাস্থান। 
এক হাত বাড়িয়ে দিলো যুবতী। যুবক একটি হাত লজ্জাস্থান থেকে সরিয়ে এনে ধরলো যুবতীর হাত। এবার যুবতী বাড়িয়ে দিলো অন্য হাতটিও। দ্বিতীয় হাতে সে-হাতটিও ধরলো যুবক। ক্যাপটি কিন্তু ঝুলেই রইলো যথাস্থানে। 
চলুন, আমরা পান করি অলৌকিক সেই শক্তির উদ্দেশে, যা ক্যাপটিকে ধরে রেখেছিল।

প্রবাদ আছে: "সঠিক সিদ্ধান্ত নিতে চাইলে আলোচনা করো স্ত্রীর সঙ্গে এবং স্ত্রী যা বলে, তার উল্টোটি করো।"
আমি পান করতে চাই আমাদের স্ত্রীদের উদ্দেশে, যারা জটিল মুহূর্তে সঠিক সিদ্ধান্ত নিতে আমাদের সাহায্য করে। 

একদিন রাত্রিবেলা হাঁটছি পার্কের ভেতর দিয়ে। আকাশে চাঁদ, চমত্কার হাওয়া দিচ্ছে। দেখি, পাশের বেঞ্চে বসে এক ছেলে চুমু খাচ্ছে এক মেয়েকে।
আরেক দিনের কথা। সেদিনও সেই একই বেঞ্চে বসে আরেক মেয়েকে চুমু খাচ্ছে সেই একই ছেলে।
এর পর ওই একই জায়গায় আরও কয়েকবার দেখি ছেলেটিকে। প্রতিবারই সে নতুন নতুন মেয়েকে চুমু খাচ্ছিলো।
আমি তাই পান করতে চাই ছেলেদের সম্মানে যারা সবসময় থাকে একাগ্র, স্থিতিশীল ও অপরিবর্তনীয়।


ছড়মাণু - ০২



সচলায়তনে ব্যাপক ছড়াচর্চার যুগ চলছে এখন। হুজুগ বলুন আর যা-ই বলুন, আমি বেজায় উপভোগ করছি এই সময়টি। অবসর পেলেই ছড়া ভাবতে বসছি।
এই সিরিজের ছড়াগুলোর বৈশিষ্ট্য: প্রতিটি দ্বিপদীর অন্ত্যশব্দ দু'টির উচ্চারণ হবে অভিন্ন, তবে সেগুলো বহন করবে ভিন্ন অর্থ। "গিয়ে আমি বইমেলা / কিনেছিনু বই মেলা" গোছের। 

১১.
সকল পুরুষ, ধরো, যদি হতো কোটিপতি
হতো দুনিয়ায় কোটি-কোটি কোটিপতি পতি

১২.
অন্য মেয়ের দিকে যেই চেয়েছি:
বললে তখুনি তুমি, “হ্যাবলার মতো কেন আছো চেয়ে? ছি!”

১৩.
হাইজ্যাক, রাহাজানি...
নেই তো সুরাহা, জানি

১৪.
চারপাশ জুড়ে এই আনন্দলোকে
কী যে করে মজা আর আনন্দ লোকে!

১৫.
হলোই বা স্বামী দেবতা,
চাইলেই আমি দেবো তা?

১৬.
বলতে কী চায় কমিশনার
উত্সাহী লোক কমই শোনার!

১৭.
ব্যর্থ হলো পূর্বরাগ,
কারণ – ছিলো পূর্ব রাগ

১৮.
হচ্ছে পোলাও রাঁধা – হাঁড়িটায় বাসমতি
ছুটছে কেমন ঘ্রাণ, পেয়েছিস বাস, মতি?

১৯.
কিনে দিনু প্রসাধনী
তুমি যদিও সাধোনি!

২০.
করেছি অনেক বিদ্যালাভ
কী হবে দিয়ে এ বিদ্যা? লাভ?


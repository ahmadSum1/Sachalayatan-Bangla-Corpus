দ্বিপদীপঞ্চক - ০২



এই ছড়াগুলোয় বাংলা শব্দের শ্রুতিমাধুর্য ও ধ্বনি-দ্যোতনার বৈচিত্র্য প্রকাশ করার চেষ্টা (অপচেষ্টাও বলা যেতে পারে) করা হয়েছে মূলত।
আর তাই এসবে কোনও বক্তব্য বা ভাব-পারম্পর্য খুঁজে না পেলে রচয়িতাকে দোষারোপ করা যাবে না।  
দ্বিপদীপঞ্চক - ০১
------
০৬.
‘...তন্ত্র’-‘...বাদ’-এর মন্ত্র জপে যন্ত্রসম মানুষ সব –
তথ্যবিহীন তত্ত্বকথায় সত্য তো নেই – ফানুস সব!
০৭.
মিছরি মাখা বিশ্রী কথায় কী শ্রী আছে, বলবে কি?
তুচ্ছ কথায় পুচ্ছ তুলে গুচ্ছ-নাচন চলবে কি?
০৮.
পক্ষপাতী লক্ষ্য আমার – সখ্য নারীর, স্পর্শতে।
চিত্ত আমার বিত্ত না চায়, নিত্য কাটে হর্ষতে।
০৯.
মজ্জাগত লজ্জা নতুন শয্যাসাথী পায় কেন?
অর্শরোগীর দর্শনে তো ভরসা যে নেই – হায় কেন!
১০. 
রাস্তা-পাশে নাস্তা করি – খাস্তা লুচি-তরকারি।
ভণ্ড যতো ষণ্ড তাদের দণ্ড হওয়া দরকারি।


"এরশাদ বিএ পাস করলেন, জিয়া কেন বিকম?" 



জাহিদ হোসেনের লেখায় অতিথি লেখক প্রশ্ন তুলেছেন, "জিয়া আর এরশাদের মাঝে তেমন কোন পার্থক্য আছে কি?"
এ বিষয়ে বহু বছর আগে "চলতিপত্র" পত্রিকায় কলাম লেখক মাহবুব কামাল "এরশাদ বিএ পাস করলেন, জিয়া কেন বিকম?" নামে অসাধারণ একটি তুলনামূলক রচনা লিখেছিলেন। সেখান থেকে কিছু উদ্ধৃতি দেয়া যাক। 
(শ্রদ্ধেয় মাহবুব কামাল, আপনি সচলায়তন পড়েন কি না, জানা নেই, তবে আপনার জন্য আমার কৃতজ্ঞতা রইলো। ) 
~~~~~~~~~~~~~~

ডিগ্রি পরীক্ষার ফল প্রকাশিত হবার পর অশিক্ষিত পিতা তাঁর এক পুত্র বিএ এবং আরেক পুত্র বিকম পাস করেছে শুনে বিকম পাশ করা ছেলেকে জিজ্ঞেস করলেন, তোমাদের দু'জনকেই সমান টাকা দিলাম, তুমি কম পাস করলে কেন? 
এই কৌতুকটি লেখার শুরুর দিকে উল্লেখ করে তিনি লিখেছেন:
স্বৈরাচারের গ্রাজুয়েশন পরীক্ষায় সমান কৃতিত্ব দেখিয়ে জিয়াউর রহমান কেন এরশাদের চেয়ে কম পাস করলেন, সেই গল্পই হবে এখন।

জিয়াউর রহমানের অন্যতম প্রধান অপকীর্তি সম্পর্কে:
বলতে কোনোই দ্বিধা থাকার কথা নয়, আওয়ামী লীগকে প্রতিহত করার শক্তি সঞ্চয় করতে গিয়ে স্বাধীনতা-বিরোধীদের সঙ্গে গাঁটছাড়া বেঁধে জিয়াউর রহমানই জাতিকে শিখিয়েছেন প্রথম, কিভাবে করতে হয় অশুভ আঁতাত।

ইতিহাসের অবিচার প্রসঙ্গে:
ইতিহাসের এটা একটা কঠিন স্ববিরোধিতা যে, সে একই রকম দোষের দু’জন মানুষের একজনকে বানয়েছে স্বৈরাচার আর আর একজনকে করে তুলেছে বহুদলীয় গণতন্ত্রের পাইওনিয়ার। 

দেশের রাজনীতিতে কলুষতার শুরু যেখানে:
বাংলাদেশের রাজনীতিটা আসলে অভির (গোলাম ফারুক অভি, তত্কালীন সংসদ সদস্য) মতো, শুরুতে সে খুব ভালো ছিল, সম্ভাবনাময় ছিল, জিয়াউর রহমান তাকে নষ্ট করেছে আর এরশাদ সেই নষ্টকে ব্যবহার করেছে নিজের স্বার্থে।

কী পদ্ধতিতে ক্ষমতায় এলেন দু'জন:
এই স্বৈরাচারের (এরশাদ) ভিত্তি প্রস্তরটি ছিল তার ক্ষমতা গ্রহণের প্রক্রিয়া আর তার সমগ্র অবয়বটি নির্মিত হয়েছিল নির্বাচন কমিশনসহ প্রায় সকল গণতান্ত্রিক প্রতিষ্ঠানের ধ্বংসস্তূপের ওপর। এবং আরো বলা যায়, জনগণের ভোটের শক্তির পরিবর্তে ক্যান্টনমেন্টের বন্দুকের শক্তিই ছিল এই স্বৈরাচারের পাহারাদার। এ পর্যন্ত বোঝা গেল ঠিকঠাক, কিন্তু জিয়াউর রহমান কি ছিলেন ভিন্ন কিছু? এরশাদ ক্ষমতা নিয়েছিলেন এক বিচারপতি প্রেসিডেন্টের কাছ থেকে, জিয়াউর রহমানও ক্ষমতা নিয়েছেন অপর এক বিচারপতি প্রেসিডেন্টের কাছ থেকে। 

৭ নভেম্বরের ঘটনাবলীর পরে:
সেই তিনি (জিয়াউর রহমান) প্রধান সামরিক আইন প্রশাসক বিচারপতি আবু সাদাত মোহাম্মদ সায়েমকে ডিঙিয়ে কিভাবে “উপ” থেকে প্রধান সামরিক আইন প্রশাসক, অতঃপর প্রেসিডেন্ট হলেন এবং এর পেছনে গণতন্ত্রের কোন মহান আকাঙ্ক্ষা কাজ করেছিল সে প্রশ্ন খুব একটা করে না কেউ কাউকে এরশাদের ক্ষমতা দখল নিয়ে প্রশ্নে মতো। ড. আহমদ শরীফ (ঢাকা বিশ্ববদ্যালয়ের বাংলা বিভাগের অধ্যাপক) ’৭৮ সালে রেফারেন্ডামের (জিয়া প্রেসিডেন্ট থাকবেন কি না বিষয়ে প্রহসনমূলক হাঁ-না ভোট) সময় টিএসসির এক আলোচনা সভায় খুব হিউমারাসলি বলেছিলেন – যখন প্রেসিডেন্ট হইলেন তখন তো কাউরে জিগাইলেন না –হমু কি হমু না, অহন জিগাইতেসেন থাকুম কি থাকুম না।

তুলনা:
এরশাদ ক্ষমতা গ্রহণের পর রাজনৈতিক কর্মকাণ্ডের উপর বিধি নিষেধ আরোপ করে যতোদিন বন্ধ রেখেছিলেন তা, জিয়াউর রহমানবন্ধ রেখেছিলেন তার চেয়েও অনেক বেশি সময়। এমনকি তিনি রাজনৈতিক দলগুলোর জন্য লাইসেন্স প্রথার মতো জঘন্য নিয়ম চালু করতেও দ্বিধা করেননি।
এরশাদের ক্ষমতার হাত রক্ত-রঞ্জিত এ কথার মধ্যে নতুনত্বের কিছু নেই, কিন্তু জিয়াউর রহমানের যে লাল টকটকে হাত দেশ শাসন করেছে দীর্ঘ সাড়ে পাঁচ বছর, সেই হাতটি তার চশমাবৃত চোখের মতোই আড়ালে থেকে গেছে আমাদের...
’৯১-এর পঞ্চম জাতীয় সংসদে স্বৈরাচার বিরোধী আন্দোলনে নিহতদের স্মরণে যে শোক প্রস্তাব গৃহীত হয় সেখানে নিহতদের তালিকাটি ছিল সম্ভবত একশো তিন জনের একটি তালিকা। বিপরীতে জিয়াউর রহমান তার ক্ষমতাকে নিরঙ্কুশ করার জন্য তথাকথিত সামরিক অভ্যুত্থান ঠেকাতে গিয়ে শুধুমাত্র সেনাবাহিনীর যতো সদস্যকে হত্যা করেছিলেন (হত্যাই বলা ভালো, কারণ ন্যায়বিচার ছাড়া যে কোনো মৃত্যুদণ্ডকেই হত্যা বলা যায়), সেই তালিকাটি পঞ্চম সংসদের তালিকাটির চেয়ে কয়েকগুণ দীর্ঘ হয়ে পড়বে নিঃসন্দেহে।

জিয়াউর রহমানের অর্থনৈতিক সততা প্রসঙ্গে:
জিয়াউর রহমান ব্যক্তিগতভাবে অর্থনৈতিক দিক থেকে এরশাদের মতো দুর্নীতিপরায়ণ ছিলেন না সত্য, কিন্তু প্রাতিষ্ঠানিক দুর্নীতির তিনিই যে পথপ্রদর্শক তা বলতে আপত্তি কোথায়?... জিয়াউর রহমান যে আত্মবিশ্বাসের সঙ্গে বলে বেড়াতেন – মানি ইজ নো প্রবলেম – সেই মানি তিনি কোথায় পেতেন? দল ভাঙার পেছনে যে অর্থ, রাজনীতিবিদদের পিঁয়াজ-মরিচের মতো ক্রয় করার যে অর্থ, তার যোগান আসতো কোথা থেকে? তিনি ব্যক্তি সম্পদ বাড়ানোর উদ্যোগ নেননি, কিন্তু তার কি কোনো দরকার ছিল তার? যিনি সিদ্ধান্ত নিয়েছেন আজীবন প্রেসিডেন্ট থাকবেন, তার আর্থিক দুর্নীতি করার প্রয়োজন থাকার কথা নয়। 

অনুসিদ্ধান্ত:
জিয়া ও এরশাদ দু’জনেই তাদের ভাষায় “জাতির সঙ্কটময় মুহূর্তে” এবং “ঐতিহাসিক প্রয়োজনে” ক্ষমতা দখল করেছিলেন। আসলে ক্ষমতা দখল করেছিলেন না বলে বলা যায় জাতির ঘাড়ে চেপে বসেছিলেন, কারণ এদের কেউই নির্বাচন প্রক্রিয়ার মধ্য দিয়ে ক্ষমতায় আসেননি। ফলে এদের দু’জনকেই সমান দোষী সাব্যস্ত না করে একজনকে ত্রাণকর্তার আসনে বসানো আর একজনের মাথায় স্বৈরাচারের টুপি পরিয়ে দেওয়ার মধ্যে সুনাগরিকতার কোনো ছাপ নেই, আছে কেবল দলপরায়ণতা। এদের দু’জনেই ক্ষমতাকে খুব ভালোবাসতেন, পার্থক্য শুধু একজন ক্ষমতার অতিরিক্তি হিসেবে ভালোবাসতেন – নারী ও কবিতা। 


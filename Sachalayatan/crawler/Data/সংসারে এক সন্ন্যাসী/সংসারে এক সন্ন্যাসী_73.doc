ছোট্ট গোল রুটি - ০৯



খুদে-গল্পাতঙ্কে কেউ ভুগলেও আমার কিছু করার নেই  । সবে ঝাঁপি খুলে বসেছি। সময়-সুযোগ বুঝে ঢালতে থাকবো একের পর এক। 
লক্ষ্য করে দেখেছি, মন্তব্যে অপছন্দের কথা সচরাচর কেউ লিখতে চায় না। সকলের কাছে অনুরোধ/আহ্বান/আর্তি জানাতে চাই - আপনাদের প্রতিক্রিয়ার কথা খোলাখুলি লিখুন। সমালোচনা গ্রহণ করার ক্ষমতা ও ইচ্ছে - দুইই আছে আমার।  
(খুদে রসগল্পের এই সিরিজে প্রকাশিতব্য অধিকাংশ গল্পই সোভিয়েত যুগের। রুশ ছাড়াও ইউক্রেনীয়, বেলারুশীয়, জর্জিয়ান বা অন্য সোভিয়েত প্রজাতন্ত্রগুলোর লেখকদের লেখা গল্পের অনুবাদও ছাড়া হবে এই সিরিজে। গল্পগুলো অবশ্যই মজার কৌতুকের মতো হাসি-উদ্রেককারী নয়, তবে পাঠকদের মনের ভেতরে একটা মুচকি হাসি যদি অন্তত জেগে ওঠে, তাতেই আমার তৃপ্তি।
অধিকাংশ গল্পই রুশ ভাষা থেকে অনূদিত। কয়েকটি ইউক্রেনীয় থেকে। 
আজকের গল্পটি এক জর্জিয়ান লেখকের।)
_____________
ভালোবাসা নিয়ে আরও একটি গল্প 
ভ. কাপিয়ানিদজে 
- আমি তোমাকে ভালোবাসি, স্বেতা, - বললো মিশকিন।
- না! - স্বেতলানা বললো অনমনীয় স্বরে। - কেউ যখন ভালোবাসে, সে তখন ঠিক যেন উড়তে থাকে, ভেসে বেড়ায় বাতাসে।
মিশকিন দু'বাহু ঝাপটাতে শুরু করলো দু'পাশে। ছাদের ঠিক নিচে ভেসে রইলো সে।
- আমি তোমাকে ভালোবাসি, স্বেতা, - আবার বললো মিশকিন।
- এটা সত্যিকারের ভালোবাসা নয়, - জেদী সুরে ঠোঁট ফুলিয়ে বললো স্বেতলানা। - কেউ যখন ভালোবাসে, সে তখন ঠিক যেন গলতে থাকে। বরফের মতো।
মিশকিন নেমে এলো স্বেতলানার পায়ের কাছে। সংকুচিত হতে শুরু করলো তার শরীর।
- আমি তোমাকে ভালোবাসি, স্বেতা, - আকারে ক্ষুদ্রতর হতে হতে ক্ষীণস্বরে উচ্চারণ করলো সে।
- এটা কোনও প্রমাণ নয়! - দু'পায়ে মেঝেতে আঘাত করতে করতে বললো স্বেতলানা। - কেউ যখন ভালোবাসে, সে তখন ঠিক যেন জ্বলতে থাকে আগুনে। 
দীর্ঘশ্বাস ফেললো মিশকিন। শরীরের চারপাশে কুণ্ডলি পাকিয়ে উঠলো ধোঁয়া। সেই ধোঁয়ার ভেতর থেকে উঁকি দিতে লাগলো আগুনের লকলকে জিভ।
- এভাবে কেউ জ্বলে! - স্পষ্ট অতৃপ্তির স্বরে স্বেতলানা বললো। - এই আগুনে তো স্যুপও গরম হবে না।
- আমি তোমাকে ভালোবাসি, স্বেতা, - কোনওমতে বলতে পারলো মিশকিন। প্রেমপূর্ণ হৃদয়ের তীব্র দহনে ভস্ম হয়ে গেল তার শরীর।
- যত্তোসব ঝামেলা এই পুরুষদের নিয়ে! - ময়লা ফেলার বালতিতে ছাই ঝেড়ে ফেলতে ফেলতে বিরক্তির সুরে বললো স্বেতলানা।


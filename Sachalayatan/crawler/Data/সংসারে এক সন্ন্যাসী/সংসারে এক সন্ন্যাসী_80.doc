ছোট্ট গোল রুটি - ০৫



জনসাধারণের জ্ঞাতার্থে জানানো যাচ্ছে যে, এই সিরিজটি পুরোপুরি সুশীল হবে। অতএব "স্পেশাল" কিছুর আশা করে কেউ হতাশ হলে সন্ন্যাসীকে দোষ দেয়া যাবে না  
(খুদে রসগল্পের এই সিরিজে প্রকাশিতব্য অধিকাংশ গল্পই সোভিয়েত যুগের। রুশ ছাড়াও ইউক্রেনীয়, বেলারুশীয়, জর্জিয়ান বা অন্য সোভিয়েত প্রজাতন্ত্রগুলোর লেখকদের লেখা গল্পের অনুবাদও ছাড়া হবে এই সিরিজে। গল্পগুলো অবশ্যই মজার কৌতুকের মতো হাসি-উদ্রেককারী নয়, তবে পাঠকদের মনের ভেতরে একটা মুচকি হাসি যদি অন্তত জেগে ওঠে, তাতেই আমার তৃপ্তি।
অধিকাংশ গল্পই রুশ ভাষা থেকে অনূদিত। কয়েকটি ইউক্রেনীয় থেকে। 
আজকের গল্পটি এক রুশ লেখকের।)
------------------------
 আমার প্রতিবেশী 
 এদ্ওয়ার্দ উস্পেনস্কি 
নতুন প্রতিবেশী বেড়াতে এলো আমার বাসায়।
- কী করছেন? - আমার ঘরে ঢুকতে ঢুকতে সে জিজ্ঞেস করলো।
- প্যান্ট ইস্ত্রি করছি।
- ওভাবে কেউ প্যান্ট ইস্ত্রি করে? এইভাবে করুন।
আমার প্যান্টটা হয়ে গেল চমত্কারভাবে ইস্ত্রি করা শর্টসের মতো। ফুটবলারেরা যেমন পরে। 
কয়েক মিনিট বাদেই আবার এলো সে। জিজ্ঞেস করলো:
- কী করছেন?
- ফ্রিজ মেরামত করছি।
- ওভাবে কেউ ফ্রিজ মেরামত করে? এইভাবে করুন।
আমার ফ্রিজের ভেতরের স্বাভাবিক তাপমাত্রা গিয়ে দাঁড়ালো ছত্রিশ ডিগ্রি সেলসিয়াসে।
ভালিয়া এলো। ওকে নিয়ে কোথাও যেতে ইচ্ছে করলো না। তাই বাসাতেই বসে রইলাম আমরা।
- কী করছেন? - ঘরে ঢুকতে ঢুকতে জিজ্ঞেস করলো প্রতিবেশী।
- বান্ধবীকে চুমু খাচ্ছি।
- ওভাবে কেউ চুমু খায়?
জীবনটা অসহনীয় হয়ে উঠলো।
আত্মহত্যা করার সিদ্ধান্ত নিলাম।
- কী করছেন? - আমি টুলের ওপরে দাঁড়াতেই ঘরে ঢুকে সে প্রশ্ন করলো।
- গলায় দড়ি দিতে যাচ্ছি।
- ওভাবে কেউ গলায় দড়ি দেয়? দেখুন, কীভাবে তা করতে হয়।
বেঁচে থাকা সহজতর হয়ে উঠলো।


ছোট্ট গোল রুটি - ০৮



সাম্প্রতিককালে সচলায়তনে খুদে গল্পের জোয়ার দেখে বড়োই উজ্জীবিত বোধ করছি। ধুলোর পুরু স্তরের নিচে পড়ে থাকা সংগ্রহটি বের করেছি আবার।  ধুলো ঝেড়ে ফেলেছি। এখন ঝেড়ে ফেলতে হবে আলস্য। বেজায় কঠিন সে কাজ...
(খুদে রসগল্পের এই সিরিজে প্রকাশিতব্য অধিকাংশ গল্পই সোভিয়েত যুগের। রুশ ছাড়াও ইউক্রেনীয়, বেলারুশীয়, জর্জিয়ান বা অন্য সোভিয়েত প্রজাতন্ত্রগুলোর লেখকদের লেখা গল্পের অনুবাদও ছাড়া হবে এই সিরিজে। গল্পগুলো অবশ্যই মজার কৌতুকের মতো হাসি-উদ্রেককারী নয়, তবে পাঠকদের মনের ভেতরে একটা মুচকি হাসি যদি অন্তত জেগে ওঠে, তাতেই আমার তৃপ্তি।
অধিকাংশ গল্পই রুশ ভাষা থেকে অনূদিত। কয়েকটি ইউক্রেনীয় থেকে। 
আজকের গল্পটি এক রুশ লেখকের।)
___________________
পার্শ্ব প্রতিক্রিয়া 
আন্তোন মাকুনি  
ফুসকুড়ি উঠলো দুকভের। ঘাড়ে। দুকভ গেল ডাক্তারের কাছে। ফুসকুড়ি প্রতিষেধক ওষুধ দিলো ডাক্তার। দুকভ ওষুধ খেলো - ঘুরে উঠলো মাথা। ডাক্তার বললো:
- পার্শ্ব প্রতিক্রিয়া।
দিলো অন্য ওষুধ। মাথা ঘোরা বন্ধ করার। দুকভ খেলো। চুল পড়তে শুরু করলো তার। দুকভ গেল ডাক্তারের কাছে। ডাক্তার বললো:
- পার্শ্ব প্রতিক্রিয়া।
দিলো টাক প্রতিষেধক ওষুধ। দুকভ খেলো। শুরু হলো দাঁত ব্যথা। দুকভ দৌড়লো ডাক্তারের কাছে। ডাক্তার বললো:
- পার্শ্ব প্রতিক্রিয়া।
দাঁতের ব্যথা সারার ওষুধ দিলো। দুকভ খেলো। প্যারালাইসিস হয়ে গেল দু'পায়ে। দুকভ ডাক্তারের কাছে গেল কোনওমতে। ডাক্তার আবার বললো:
- পার্শ্ব প্রতিক্রিয়া।
প্যারালাইসিস নিরাময়ের ওষুধ দিলো। দুকভ খেলো। কান কট্কট্ করতে শুরু করলো। দেখে ডাক্তার বললো:
- পার্শ্ব প্রতিক্রিয়া।
ক্লোরিন দিয়ে কান পরিষ্কার করলো। খসে পড়লো দুকভের দু'কান। ডাক্তার বললো:
- পার্শ্ব প্রতিক্রিয়া।
ইনজেকশন দিলো। পাঁচশো সিসি করে। মাথার দু'পাশে। দুকভের চোখ কপালে উঠে গেল। ডাক্তার বললো:
- পার্শ্ব প্রতিক্রিয়া।
দুকভ জিজ্ঞেস করলো:
- এখন কী করা?
ডাক্তার উত্তর দিলো:
- বিদ্যুতের শক দিয়ে চিকিত্সা করা হবে।
শক দেয়া হলো। প্রথমে ২২০ ভোল্ট, পরে ৩৮০। দুকভের দু'চোখ চলে গেল মাথার পেছনে। ডাক্তার বললো:
- পার্শ্ব প্রতিক্রিয়া।
অপারেশন করলো। প্রথমে সারা শরীরে দেখা দিলো লাল লাল দাগ। পরে সবুজ সবুজ।  ডাক্তার বললো:
- পার্শ্ব প্রতিক্রিয়া। আকুপাংচারে কাজ হতে পারে।
শরীরের যেখানে যেখানে সুচ ফোটানো সম্ভব, ফোটালো। পাথরের ব্যথা শুরু হলো কিডনিতে। ডাক্তার বললো:
- পার্শ্ব প্রতিক্রিয়া। জলচিকিত্সা করতে হবে।
কিডনির ব্যথা প্রবলতর হলো। ডাক্তার বললো:
- পার্শ্ব প্রতিক্রিয়া। পাথর গুঁড়ো করে ফেলতে হবে।
হাতুড়ি নিয়ে কাজে নেমে পড়লো ডাক্তার। দুকভের হার্ট-অ্যাটাক হলো।
- পার্শ্ব প্রতিক্রিয়া, - ডাক্তার বললো। - ভান করতে আপনি যদিও ভালোই পারেন, তবু মেডিক্যাল লীভ-এর একটা সার্টিফিকেট আপনাকে দিচ্ছি।
- এক মাসের লীভ? - জিজ্ঞেস করলো দুকভ।
- এক মাসের মানে? - ডাক্তার বললো। - শুধু আজকের। কাল থেকেই আবার কাজে যাবেন।
শুনেই মারা গেল দুকভ।
- পার্শ্ব প্রতিক্রিয়া, - কাঁধ ঝাঁকিয়ে বললো ডাক্তার। - বের করে নিয়ে যাও ওকে। নেক্সট!	


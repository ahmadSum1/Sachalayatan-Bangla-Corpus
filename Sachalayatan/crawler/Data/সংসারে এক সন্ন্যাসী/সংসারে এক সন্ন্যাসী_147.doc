ছোট্ট গোল রুটি - ১১



আজকের খুদে গল্পটি কিছুটা অ্যাবসার্ড গোছের। ছোট্ট এক গল্প, অথচ লেখক দু'জন!
(খুদে রসগল্পের এই সিরিজে প্রকাশিতব্য অধিকাংশ গল্পই সোভিয়েত যুগের। রুশ ছাড়াও ইউক্রেনীয়, বেলারুশীয়, জর্জিয়ান বা অন্য সোভিয়েত প্রজাতন্ত্রগুলোর লেখকদের লেখা গল্পের অনুবাদও ছাড়া হবে এই সিরিজে। গল্পগুলো অবশ্যই মজার কৌতুকের মতো হাসি-উদ্রেককারী নয়, তবে পাঠকদের মনের ভেতরে একটা মুচকি হাসি যদি অন্তত জেগে ওঠে, তাতেই আমার তৃপ্তি।
অধিকাংশ গল্পই রুশ ভাষা থেকে অনূদিত। কয়েকটি ইউক্রেনীয় থেকে। 
আজকের গল্পটি দুই রুশ লেখকের।)
_________________
প্রতীক্ষা
আ. সভিৎস্কি
য়্যু. তিমিয়ানস্কি
অনন্তকাল বসে আছি গাছের ওপরে। ও এখনও এলো না।
নেমে এলাম গাছ থেকে। ছড়ি নিলাম হাতে। নিজেকে মানুষ বলে মনে হতে লাগলো। ও এখনও এলো না।
সময়কে যুগে ভাগ করার সিদ্ধান্ত নিলাম। প্রস্তর যুগ, তুষার যুগ...
শীত পড়লো ভয়ানক। জমতে শুরু করলো চারপাশের সবকিছু। ও এখনও এলো না।
বরফ গলে গেল। তৈরি করলাম জলঘড়ি। আরও চার বালতি সময় অপেক্ষা করবো। তারপর চলে যাবো। সময় বয়ে যাচ্ছে তরতর করে। অথচ ও এখনও এলো না।
সরে গেল বরফ গলা পানি। বেরিয়ে পড়লো বালিময় তলদেশ। অপেক্ষা করতে শুরু করলাম বালিঘড়ির নিচে দাঁড়িয়ে। পাঁচ কোদাল বালির বেশি দেরি করলে চলে যাবো।
গোত্রের লোকজন ফিরে এলো শিকার শেষে। ও এখনও এলো না।
ঘোড়া, গরু, ভেড়া এখন গৃহপালিত জন্তু। ও এখনও এলো না।
মন-মেজাজ বিশেষ ভালো নেই। যুগটা সুবিধের নয়। মধ্যযুগ। ক্রুসেডে অংশগ্রহণকারীরা চলে গেল পাশ দিয়ে। 
টাওয়ারের ঘড়িটায় বেজে উঠলো মধ্যরাতের ঘণ্টা। টাকা বদলিয়ে ফুল পাওয়া গেল বহু কষ্টে। 
তাকিয়ে আছি বৈদ্যুতিক ঘড়িটার দিকে। অপেক্ষা আর খুব দীর্ঘ হবে না। কয়েক কিলোওয়াট-ঘণ্টা।
সময়সূচি দেখানোর জন্য আবিষ্কৃত হলো ইলিউমিনেটেড ইনডিকেটর বোর্ড। সেরপুকভগামী ট্রেনটা ছাড়লো বারো মিনিট দেরিতে। ও এখনও এলো না।
পরিশ্রান্ত মহাকাশ-ট্যাক্সিগুলো ফিরে যেতে শুরু করেছে মকরক্রান্তি-ডেপোর দিকে। 
- ইশ! আমার একটু দেরি হয়ে গেল! - মুখে হাসি টাঙিয়ে বললো ও। - কিছুতেই স্থির করতে পারছিলাম না কোন পোশাক পরে তোমার সাথে দেখা করতে আসবো।


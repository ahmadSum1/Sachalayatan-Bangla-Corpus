ছোট্ট গোল রুটি - ১৪



রুশদেশের উপকথাগুলোর দৌলতে মাশা নামের বালিকাটি অনেকেরই চেনা। আজকের গল্পের মাশা সেই বালিকাই কি না, বলতে পারি না  
(খুদে রসগল্পের এই সিরিজে প্রকাশিতব্য অধিকাংশ গল্পই সোভিয়েত যুগের। রুশ ছাড়াও ইউক্রেনীয়, বেলারুশীয়, জর্জিয়ান বা অন্য সোভিয়েত প্রজাতন্ত্রগুলোর লেখকদের লেখা গল্পের অনুবাদও ছাড়া হবে এই সিরিজে। গল্পগুলো অবশ্যই মজার কৌতুকের মতো হাসি-উদ্রেককারী নয়, তবে পাঠকদের মনের ভেতরে একটা মুচকি হাসি যদি অন্তত জেগে ওঠে, তাতেই আমার তৃপ্তি।
অধিকাংশ গল্পই রুশ ভাষা থেকে অনূদিত। কয়েকটি ইউক্রেনীয় থেকে। 
আজকের গল্পটি এক রুশ লেখকের।)
---------------------------
কুমারীত্ব 
স. কাজানৎসেভ 
কুমারীত্ব হারিয়ে ফেললো মাশা। কিন্তু কোথায়, কিছুতেই মনে করতে পারছে না। আর সবচেয়ে বাজে ব্যাপার হলো এই যে, কখন - তা-ও মনে নেই। যেসব জায়গায় গেছে গত কয়েকদিনে, খুঁজে দেখেছে সবখানেই। ব্যর্থ অনুসন্ধান। "সবারই এমন হতে পারে" বলে সান্ত্বনা দিলো বান্ধবীরা। কিন্তু ওই প্রবোধবাক্যে ফল হলো না কোনও।
সত্যি বলতে, হারিয়ে ফেলেছে বলে মাশার দুঃখ ছিলো না। সে ভয় পাচ্ছিলো এই ভেবে যে, তার কুমারীত্ব পড়তে পারে বদ লোকের হাতে এবং অসত্ সঙ্গের প্রভাবে ওটার সর্বনাশ হতে পারে। আর যা-ই হোক, কুমারীত্বটা তো ছিলো তার! আর তাই ওটা কার কাছে, না জেনে মাশা নির্লিপ্ত থাকতে পারে না। কারুর কাছে কুমারীত্ব ধার নেবে, সে উপায়ও নেই। সান্ত্বনাদাতা বান্ধবীদেরও কুমারীত্ব ছিলো না। প্রতিবেশীদের কাছে ধার চাইতেও লজ্জাবোধ হলো তার।
তখন মাশা কুমারীত্ব হারাইয়াছে। কেহ খুঁজিয়া পাইলে তাহাকে যথাযথ পুরস্কারের বিনিময়ে ফেরত দিবার অনুরোধ জানানো যাইতেছে মর্মে বিজ্ঞাপন দেয়ার সিদ্ধান্ত নিলো। কিন্তু কুমারীত্ব ফিরিয়ে দেবার কোনও লক্ষণ দেখা গেল না এর পরেও। হয়তো ফেরত দিতে চাইছে না অথবা কাউকে তা মানিয়ে গেছে।
পরে এক সময় কুমারীত্বহীনতায় অভ্যস্ত হয়ে পড়লো মাশা এবং পত্রিকায় বিজ্ঞাপন দিলো: হারাইয়া যাওয়া কুমারীত্ব বাতিল বলিয়া গণ্য করিতে হইবে। 
----------------
বোনাস
ক'দিন আগে আগে একটা রুশ কৌতুক পড়ে মনে হলো, কৌতুকটির রচয়িতা সচলায়তনের লেখা পড়ে না বলে "পরমাণু গল্প" সম্পর্কে কোনও ধারণাও রাখে না। রাখলে এটাকে পরমাণু গল্প হিসেবেই চালিয়ে দিতো  
- ভালোবাসো?
- বাসি।
- বিয়ে করবে?
- না।
- নামো। 


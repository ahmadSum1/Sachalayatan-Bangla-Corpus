ছোট্ট গোল রুটি - ১৭



সচলায়তনে নৈরাশ্যবাদী ও দুঃখবিলাসীদের সংখ্যা নগণ্য নয়। তাঁদেরকেই উত্সর্গ করছি এই অনুবাদগল্পটি  
প্রসঙ্গত বলে রাখি, গল্পটির লেখকের নাম-পরিচয় উদ্ধার করা সম্ভব হয়নি। 
~~~~~~~~~~~~~~~~~~~~~~~~~~~~~~~~~~~
নৈরাশ্যবাদী
একদা এক নৈরাশ্যবাদীর ভাগ্য অপ্রসন্ন হলো। কলমের কালি লেপ্টে গেল তার সদ্য কেনা দামি স্যুটে। সেই দাগ দূর করার যাবতীয় অধ্যবসায় পরিণত হলো পণ্ডশ্রমে। দাগটি আরও প্রসারিতই হলো শুধু। 
মাথায় হাত দিয়ে বসলো নৈরাশ্যবাদী।
- আমি আগেই জানতাম, কাপড়ের জাতই না এটা! কালি শুষে নেয় স্পঞ্জের মতো!
প্রতিবেশীরা তাকে আশ্বস্ত করতে বললো:
- এ তো নেহাতই মামুলি ব্যাপার! স্যুটটা নিয়ে যান ড্রাইক্লিনার্স-এ। ওরা দ্রুত তুলে ফেলবে দাগটি।
- ড্রাই ক্লিনার্স-এর দৌড় আমার জানা আছে! - স্পষ্ট বিরক্তি প্রকাশ পেলো নৈরাশ্যবাদীর কণ্ঠে। - কাজের কাজ করতে পারে না কিছুই, শুধু খামোখা কাপড়-চোপড় আটকে রাখে মাসের পর মাস...
তবে উপায়ান্তর না দেখে প্রতিবেশীদের উপদেশে কর্ণপাত করবে স্থির করলো সে। 
বগলের তলায় স্যুটটি চেপে ধরে এক ঘণ্টা বাদেই ড্রাই ক্লিনার্স থেকে ফিরে এলো নৈরাশ্যবাদী। 
-কী, দাগ দূর হয়েছে? - প্রতিবেশীরা জিজ্ঞেস করলো সহানুভূতির সুরে। 
- হয়েছে! - কয়েক মুহূর্ত নীরব থেকে বিরসবদনে বললো নৈরাশ্যবাদী। - আমাদের এই পোড়া দেশে কালিও ঠিকমতো বানাতে পারে না! 
----------------
(খুদে রসগল্পের এই সিরিজে প্রকাশিতব্য অধিকাংশ গল্পই সোভিয়েত যুগের। রুশ ছাড়াও ইউক্রেনীয়, বেলারুশীয়, জর্জিয়ান বা অন্য সোভিয়েত প্রজাতন্ত্রগুলোর লেখকদের লেখা গল্পের অনুবাদও ছাড়া হবে এই সিরিজে। গল্পগুলো অবশ্যই মজার কৌতুকের মতো হাসি-উদ্রেককারী নয়, তবে পাঠকদের মনের ভেতরে একটা মুচকি হাসি যদি অন্তত জেগে ওঠে, তাতেই আমার তৃপ্তি।
অধিকাংশ গল্পই রুশ ভাষা থেকে অনূদিত। কয়েকটি ইউক্রেনীয় থেকে। 
আজকের গল্পটি কোনও এক রুশভাষী লেখকের।)


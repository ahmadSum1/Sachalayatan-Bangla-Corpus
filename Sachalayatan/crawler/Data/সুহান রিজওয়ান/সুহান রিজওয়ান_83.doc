উয়েফা চ্যাম্পিয়ন্স লীগ : আটের লড়াই



নানা দেশ,নানা জাতি,নানা বর্ণ,নানা ধর্ম; সবকিছুই গৌণ হয়ে যায় কেবল মাত্র ঐ চর্মগোলকের চলনে। চারপাশের প্রকট হয়ে ওঠা সমস্যাগুলো ভুলে যেতে পারেন অনায়াসে- প্রয়োজন কেবল মেসি, রুনি, জেরার্ড,ডেকোদের কিছু জাদুকরী মুভ। টিভিসেটের পর্দা যেন ভাগ করে ফেলেছে পৃথিবীটাকে।  ভাষার ব্যবধান ভুলে এই যে কোটি মানুষের সমানে চ্যাঁচিয়ে যাওয়ার মহোৎসব - তার সাম্প্রতিকতম উদাহরণ হয়ে আপনার সামনে আজ উপস্থিত হচ্ছে উয়েফা চ্যাম্পিয়ন্স লীগের  কোয়ার্টার ফাইনাল পর্ব। নিরপেক্ষ হোন অথবা পরপেক্ষ; কে-কোথায়-কী ভাবে-কার মুখোমুখি হচ্ছে তা জেনে নিতে আপনার আগ্রহের স্বাদ ঘোলে মেটাতে এই পোস্ট।  
এল মাদ্রিগালে আজ স্বাগতিক ভিলারিয়ালের মুখোমুখি হচ্ছে আর্সেনাল। ম্যানসিটির সাথে শনিবারে পাওয়া ২-০ গোলের সদ্য জয় আর্সেনালের আত্ববিশ্বাস যে বহুলাংশে বাড়িয়ে দিয়েছে,তাতে সন্দেহ
নেই। সবচে বড় কথা,বিগত ১৭ ম্যাচে লীগে পরাজয়হীন আর্সেন ওয়েঙ্গারের গানার্সেরা। তাই বলে  সেস ফ্যাব্রিগাস,আন্দ্রেই আরশাভিন,উইলিয়াম গালাস সমন্বিত আর্সেনালকে আজকের ম্যাচের পরিষ্কার ফেভারিট ভাবলে ভুল করবেন। সর্বশেষ ম্যাচে আলমেরিয়াকে ৩-০ গোলে হারিয়ে প্র্যাকটিস খুব ভালো মতই সেরেছে ম্যানুয়েল পেলেগ্রিনির হলদে ডুবোজাহাজ। মার্কোস সেনা ,জোয়ান ক্যাপডেভিলা দের নিয়ে গড়া ভিলারিয়াল কিন্তু নিজেদের মাঠে পেলেগ্রিনির  অধীনে একটা চ্যাম্পিয়ন্স লীগের হোম ম্যাচ ও হারেনি। ভিলারিয়াল আবার ২০০৬ এর চ্যাম্পিয়ন্স লীগের  সেমি থেকে বিদায় নিয়েছিলো এই গানার্সদের কাছেই। সে ম্যাচে আর্সেনালের হয়ে খেলা রবার্ট পিরেস আজ কিন্তু ভিলারিয়ালের হলদে জার্সি পরবেন। প্রস্তুত স্টেডিয়াম ডি এল মাদ্রিগাল।
আজকের দ্বিতীয় ম্যাচটি নিঃসন্দেহে অনেক বেশী হাইপড। ওল্ড ট্রাফোর্ডে আজ ম্যানচেস্টার ইউনাইটেড মুখোমুখি হচ্ছে এফ.সি.পোর্তোর। ২০০৪ এ এই ওল্ড ট্রাফোর্ডেই ম্যানইউকে হারিয়ে নিজেদের রুপকথাসম শিরোপা জয়ের ক্ষেত্র প্রস্তুত করেছিলো পোর্তো। এবার অবশ্য কোচের পদে নেই সেই হোসে মরিনহো- তার জায়গায় আছেন জেসুয়াল্ড ফেরেইরা। লূচো গঞ্জালেস,পেদ্রো ইমানুয়েল-দের পোর্তো - দা ড্রাগন - আজ সেই স্মৃতি নিয়ে লড়বে সাসপেনশন কাটিয়ে ফেরা রুনি,বারবাটভ,ভিদিচের ম্যানইউর। রোববার রাতে এস্টন ভিলার বিপক্ষে অভিষেকেই ৯৩ মিনিটে দারূন এক গোল করা ১৭ বছরের ফেদেরিকো মাচেদা আজ রয়েছেন প্রচারের আলোর মধ্যমণি হয়ে। কুশলী সার এলেক্সের আজকের একাদশ কী হবে- তা জানতে আমার বড় আগ্রহ হয়। ঘরের মাঠে মাঝে মাঝেই ভেঙ্গে পড়ার ইতিহাস বাদ দিলে ম্যানইউ আজ পরিষ্কার ভাবেই এগিয়ে। 
উলফসবার্গের কাছে ১-৫ গোলের বিশাল ব্যবধানে হেরে লজ্জার শঙ্কা নিয়ে আগামীকাল ন্যু ক্যাম্পে বার্সেলোনার মোকাবেলা করবে বায়ার্ন মিউনিখ। সময়টা ভালো যাচ্ছেনা বুন্দেসলিগার বর্তমান চ্যাম্পিয়নদের। ঘরোয়া লীগের শিরোপা রাখা বড় কঠিন হয়ে উঠেছে ক্লিন্সম্যানের বায়ার্নের জন্যে। লুকাস পোডলস্কি, মার্ক ফন বোমেল, লুকা টনি, ফ্রাঙ্ক রিবেরী -দের নিয়েও তাই চিন্তামুক্ত নয় বায়ার্ন। অপরদিকে স্বপ্নের মত এক মৌসুম কাটতে থাকা বার্সার অবস্থা এর পুরো বিপরীত। লা-লীগার তালিকায় তারা সবার উপরে,ইতো-অনরি- জাভিরা  দারূণ খেলছেন চ্যাম্পিয়ন্স লীগেও। পেপ গার্ডিওলার বার্সা এবার তাই দুই বছর পর আবার চ্যাম্পিয়ন্স লীগের  ট্রফি নেয়ার জন্যে উন্মুখ। সর্বশেষ ম্যাচে ও ১-০ গোলে জয় পাওয়া ক্যাটালানেরা আগামীকালের ম্যাচে মানসিক দিয়ে তাই বায়ার্নের বেশ উপরে। 
সবশেষে জানাই যে ম্যাচের প্রতি আকর্ষণ থাকবে সবচে বেশী- এনফিল্ডে আগামীকাল অনুষ্ঠিতব্য লিভারপুল আর চেলসি লড়াইয়ের কথা। অল ইংলিশ কোয়ার্টার ফাইনালে এই দুই পরাশক্তিই পরষ্পরের
মুখোমুখি হয়েছিলো গতবারের সেমিতে। জন আর্নে রিসের শেষ মুহুর্তের আত্মঘাতী গোলে ছিটকে যাওয়া  পুর্ণ লাল দল এবার তাই সুযোগ পাচ্ছে প্রতিশোধের। গত একমাস আসলে ক্লাব ফুটবলে ছিলো
লিভারপুলের রাজত্ব। রিয়াল এবং ম্যানইউকে গোলবন্যায় ভাসিয়ে দিয়ে লিভারপুল তাদের জায়ান্ট কিলার নামের সার্থকতা প্রমাণ করেছে। জেরার্ড,তোরেস,রিয়েরা- সবাই খেলছেন দেখার মত। অপরদিকে, গতবারের রানার-আপ চেলসি মাঝে বেশ অগোছালো থাকলেও গাস হিডিঙ্কের অধীনে আবার বেশ গুছিয়ে নিয়েছে। দ্রগবা-সলোমন কালু- মাইকেল এসিয়েন-জন টেরিদের নিয়ে হাই প্রোফাইল চেলসি এবার তাই চেষ্টা করতেই পারে গতবারের অধরা শিরোপাকে জয় করতে। প্রথম লেগে এনফিল্ড, দ্বিতীয় লেগে স্টাম্ফোর্ড ব্রিজে নিরপেক্ষ দর্শকেরা তাই দেখার মত দুটো লড়াই প্রত্যাশা করতেই পারেন।
সচলের মডারেটরদের হাত ঘুরে এ পোস্ট যখন আপনারা পড়বেন, তখন হয়তো খেলা শুরু হয়ে গেছে- হয়ত আপনি জেনে গেছেন ফলাফলটাও।
মনে রাখবেন, এরপর রয়েছে দ্বিতীয় লেগ। রয়েছে দু'লেগ সেমিফাইনাল।
 ২৭ মে রোমের ফাইনালেই বা কে কার প্রতিপক্ষ হচ্ছে ???
অপেক্ষা করুন এবং উপভোগ করুন।
সকল সমর্থকদের জন্যে শুভকামনা। 


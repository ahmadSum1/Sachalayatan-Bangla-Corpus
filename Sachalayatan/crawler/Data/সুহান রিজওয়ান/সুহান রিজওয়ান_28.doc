নেভার স্টপ বিলিভিং





মালয়েশিয়ার সুগোই বুলোর রাবার রিসার্চ ইনস্টিটিউটের মাঠে বিশালদেহী এক বাংলাদেশি অপরাজিত ৬৭ রানের এক ইনিংসে গড়ে দিয়েছিলেন দক্ষিণ এশিয়ার একটি আবেগী জাতির ক্রিকেট ভবিষ্যৎ। সেই ১৯৯৭-এ আমি ক্লাস ফোরের ছাত্র, স্মৃতিতে তাই খুব বেশি কিছু এখন মনে পড়ে না। খালি মনে আছে প্রতিদিন সকালে উঠেই পত্রিকার পাতা খুলতাম। ‘বিশ্বকাপ’ নামের মহা আরাধ্য এক টুর্নামেন্টে খেলতে হলে বাংলাদেশের মনে হয় সেমিতে উঠতে হবে সেই আইসিসি ট্রফির। এক দুপুরে স্কুল থেকে বেরিয়ে পরিচয় হলো এক অন্যরকম উৎসবের সাথে। আহ, কী আনন্দ চারিদিকে !! এ ওর গায়ে রং ঢালছে, পতাকায় শরীর জড়িয়ে অমুক ফেটে পড়ছে অট্টহাসিতে,  দল বেঁধে রাস্তায় পাগলের মতো চ্যাঁচিয়ে যাচ্ছে সবাই –‘ বাংলাদেশ !! বাংলাদেশ !!’
সেই মহোৎসবের সাথে পরিচয় করিয়ে দেবার জন্যে, আকরাম খান- শত সালাম আপনাকে। সেই মহাকাব্যিক ইনিংস- এরপর কিলাত কিলাবের বৃষ্টিবিঘ্নিত ফাইনালে দুরন্ত শান্ত আর পাইলট মাসুদের সেই দৌড়,  মিনহাজুল আবেদীন নান্নুর অর্ধশতকের কাছে স্কটিশ গ্যাভিন হ্যামিল্টনের পরাজয়, নর্দাম্পটনের মাঠে সুজন-দুর্জয়ের পাকিস্তান বধ,  টেস্ট স্ট্যাটাস প্রাপ্তি- বাংলাদেশ ক্রিকেটের শুধুই এগিয়েছে এরপর।
এগোনোর পথ মন্থর ছিলো। অগণিত বার কাঁটার আঘাতে পা ছড়েছে, হোঁচট খেতে হয়েছে বহুবার। অভিজাত নাকউঁচু ইংরেজ, উদ্ধত ডেভিড হুকস আর নভোজোৎ সিধুরা পদে পদে বুঝিয়ে দিয়েছেন- হবে না, এভাবে হয় না। 
এভাবেই হয়। ধীরে হয়,  দুই বছরেরটা দশ বছরে হয়- কিন্তু হয়; আমরা প্রমাণ করে দেখিয়েছি।
কী অবলীলায় স্বার্থপরের মতো ‘আমরা’ বলে ফেললাম !! হ্যাঁ, আমরাই করেছি সব। ৫৮ রানে অলআউট হয়েছে- ব্যাস, ঢিল ছুঁড়ে মেরেছি খেলোয়াড়দের বাড়িতে। টসের সিদ্ধান্ত পছন্দ হয়নি- ধুয়ে দাও ওদের লিখে, মুখে। ভিনদেশীরাও কম যান না। রশিদ লতিফকে ক্যাচ না ধরেও ধরেছি দাবি করতে হয় পুঁচকে বাংলাদেশের সাথে, বীরেন্দর শেবাগের ‘অর্ডিনারি’ বাংলাদেশের বিপক্ষেই যায় অশোকা ডি সিলভার আঙ্গুল।
মাঝের সময়টা আসলে খুব দুঃসময় গেছে আমাদের। একের পর এক ভিনদেশী কোচ এসেছে, দলে থাকেনি কোন সমন্বয়, থাকেনি কোন দীর্ঘ পরিকল্পনা। 
নিজের প্রমাণের কাজটা আসলে করে দেখিয়েছে লাল-সবুজের একদল তরুণ, যাদের গড় বয়স ১৮ থেকে ২৫ এর মাঝে। বিক্ষিপ্তভাবে এর আগেও সাফল্য এসেছে। ২০০৭ বিশ্বকাপের আফ্রিকা ও ভারত বধ, কার্ডিফের মাঠে আশরাফুল মাটিতে নামিয়ে আনেন অস্ট্রেলীয় যুধিষ্ঠিরের রথ।
এখন আর প্রতিটি জয়ের মাঝে সময় ব্যবধান বর্ষাধিক নয়। তবুও প্রতিটি বিজয়ের পরেই এখনো ঢাকার রাস্তায় মিছিল নেমে যায়, প্রাণের উৎসবে ভেসে যায় টি-এস-সি, প্রিয় বিরক্তিকর ধারভাষ্যকারটির মুখেও ‘ওরে, তোরা সব জয়ধ্বনি কর !!’ শুনতে ভারি ভালো লাগে।
সম্ভবতঃ পৃথিবীর সবচেয়ে আবেগী জাতি আমরা। সবচাইতে দুঃখী জাতির তালিকায়ও আমাদের উপরে থাকাটা কঠিন ব্যাপার। এখানে সড়ক দুর্ঘটনায় মৃত শিশুদের মরণের ভার কেউ নেয় না, এখানে এখনো রাস্তায় দুর্বিষহ ট্রাফিক জ্যাম, এখানে এখনো লোডশেডিং-দুর্নীতি-সন্ত্রাস।
তবুও জীবন এখানে এখনো বেঁচে আছে। জীবন বেঁচে আছে আগুয়ান তামিম ইকবালের জন্যে প্রার্থনায়, জীবন বেঁচে আছে গ্রায়েম সোয়ানকে শফিউল ইসলামের উড়িয়ে মারায়, জীবন বেঁচে আছে মুশফিকুর রহিমের বিশাল ছক্কায়। সেই জীবনের মিছিল দেখে টিএসসির মোড়ের আনন্দিত পুলিশটি বলে, ‘ এই মিছিলে কোন সমস্যা নাই, এইটাতে কোন মারামারি হয় না, এইটা বাংলাদেশের মিছিল !!’
ইতিহাসে প্রথমবারের মতো এশিয়া কাপের ফাইনালে উঠেছে বাংলাদেশ ক্রিকেট দল- ব্যাটেবলে সত্যিকারের পেশাদারী দক্ষতা আর অভাবনীয় ধারাবাহিকতা দেখিয়ে। ব্যক্তিগত অপ্রাপ্তি আর দুঃখ ধুয়ে মুছে গেছে আমাদের, সমস্ত মতের অমিল সরিয়ে রেখে আজ ফেসবুকের পাতায় পাতায় প্রার্থনা- বাংলাদেশের জয় চেয়ে।
গতকাল স্মৃতির পাতায় আরেকবার চলে আসেন আকরাম খান। ২০০০ সালের এশিয়া কাপের ভারতের বিপক্ষের ম্যাচে অনিল কুম্বলের বলে টানা চার বলে চারটি বাউন্ডারি মেরে ২৪৯ রানের স্কোর দাঁড় করিয়েছেলেন আকরাম। কী যে খুশি হয়েছিলাম সেদিন !! ফাইটিং এই স্কোরকে ছেলেখেলা বানিয়ে ভারতের বিশাল জয়ও সেই আনন্দের ওজন কমায় নি।
বাংলাদেশ এশিয়া কাপের ফাইনালে উঠেছে। জিতবে হয়তো, হয়তো জিতবে না। কিন্তু একদিন তো জিতবেই সাকিব-তামিমরা। এমন দিন আসবেই- বহুদূরে হলেও আসবেই- যেদিন ক্রিকেট বিশ্ব সাসন করবে লাল সবুজ জার্সির একদল ব্যাঘ্রশাবক। সেদিন, সেদিন কেউ কি দূরতম কল্পনাতেও বিশ্বাস করবে- দুইশো রানের কোটা পেরুনোর জন্যে একদিন কত প্রার্থনা করেছিলাম আমরা ??
গত বিশ্বকাপের সময় ম্যাভেরিক স্টুডিওর একটা চমৎকার ভিডিওক্লিপ ছিলো। ‘নেভার স্টপ বিলিভিং’। ‘বিশ্বাস রাখো’। ভিডিওর শেষদৃশ্যের অগনিত মানুষের মুখ মিলে তৈরী হয় বাংলাদেশের ক্রিকেট দল- আমাদের সবচেয়ে বড় সাফল্য, আমাদের সবচেয়ে বড় স্বপ্নের ধারকেরা।
সাকিব-তামিম-নাসির-মাশরাফি-মুশফিক-রিয়াদ-রাজ্জাক, আমরা বিশ্বাস রাখি। আমরা বিশ্বাস করি তোমাদের স্পিনে নাকাল হয়ে যাবে ইউনিস খান, আমরা বিশ্বাস করি তোমাদের ব্যাটে আজমল আছড়ে পড়বে গ্যালারীতে। 
এশিয়া কাপের ফাইনাল নয়। নতুন করে স্বপ্ন দেখানো আর নতুন করে বিশ্বাস করতে শেখানোই এই টুর্নামেন্টের সব থেকে বড় প্রাপ্তি। টাইগারদের কাছে কাল আমরা এই বিশ্বাসেরই দীর্ঘস্থায়ীতা চাই।
আমরা বিশ্বাস করি- প্রতিটি রানের জন্যে উমর আকমলকে মাথার ঘামে পিচ ভেজাতে হবে। আমরা বিশ্বাস করি- শহীদ আফ্রিদীকে প্রতিটি বলের আগেই দাঁতে দাঁত চেপে মাথা খাটাতে হবে।
আমরা বিশ্বাস করি- আমাদের প্রিয় বিরক্তিকর ধারাভাষ্যকারটির মুখ বিটিভির পর্দায় ম্যাচ শেষে বলবে ‘ঐ নতুনের কেতন ওড়ে !! ওরে, তোরা সব জয়ধ্বনি কর !!’
আমরা বিশ্বাস করি, আমরা টিএসসির বিজয় মিছিলে যাবো। 
 


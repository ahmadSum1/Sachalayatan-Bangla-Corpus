আমাদের গল্পসমূহ



ধারণাটা এই সচলায়তন থেকেই পাওয়া। মাহবুব মুর্শেদ ভাইয়ের সেই পোস্টটির নাম ছিলো, "সংগ্রহে রাখার মত ১০টি ছবির নাম বলুন।" অজস্র মানুষের  নানামুখী পছন্দের এই তালিকা থেকে হঠাৎ করেই আরেকটি তালিকা তৈরীর ধারণা  এলো মাথায়। এবার পালা পড়ুয়াদের। 
 
পাঠক মাত্রেই  সাহিত্য পাঠ করেন, অধিকাংশ ক্ষেত্রেই। পদ্যের চাইতে গদ্যে লোকের আগ্রহ  বেশি, এতাও সত্যি বলে জানি। কাজেই ব্লগের পাঠকেরা জীবনে ছোটগল্প কম পাঠ  করেননি- এই ধারণাও সত্য। তাহলে বসে না থেকে একটু সময় নিয়ে নিজেদের পড়া  পছন্দের ছোটগল্পগুলোর একটা ছোট্ট তালিকা করাই যায়। আমি আমার পছন্দের  গল্পগুলোর একটি তালিকা পেশ করলাম উদাহরণ স্বরুপ। অতি অবশ্যি এই তালিকায়  পছন্দ অনুযায়ী অনুক্রম করা হয়নি এবং তাৎক্ষণিকভাবে স্মরণীয় গল্পগুলোই স্থান  পেয়েছে।
 
পাঠকের পড়বার দৌড় আমার চাইতে অনেক  বেশি হবে- এইটাই জানি। কাজেই একটু কষ্ট করে আপনার পছন্দের ছোটগল্পগুলোর  একটি তালিকা দিয়েই দিন না। গল্প কোন ভাষায় লেখা, কার লেখা, কালের নিরিখে  কোন গল্পের স্থায়িত্ব কতক্ষণ, গল্পের বিষয়বস্তু যাই হোক না কেন- প্রাধাণ্য  দিন আপনার নিজের ব্যক্তিগত পছন্দের গল্পগুলোকেই। তালিকায় যেমন আসতে পারে  সাহিত্যের কোন চিরায়ত ক্লাসিক- তেমনি অতিপ্রাকৃতিক গল্প, রহস্য গল্প,  এডভেঞ্চার গল্প, ভালোবাসার গল্প, শিশুতোষ গল্প মায় বৈজ্ঞানিক কল্পকাহিনী  পর্যন্ত থাকতে পারে পাঠকের পছন্দের গুণেই। কোন জাতীয় গল্প পছন্দ করেন, পাঠক  উল্লেখ করতে পারেন সেটাও। 
 
তাহলে আর দেরী নয়। যারা গল্প  পড়তে ভালোবাসেন, ভালোবাসেন গল্প শুনতে- সেই সকল গপ্পোপ্রেমী পাঠক এই  তালিকাকে সমৃদ্ধ করুন। আপনার পছন্দের তালিকা হতে অপঠিত কোন গল্প হয়ে উঠতে  পারে আমাদের সকলের প্রিয় গল্পসমূহের একটি। লিস্টিতে পাঁচটি গল্প থাকলেও  ক্ষতি নেই, পনেরোটি নাম থাকলেও পাঠকেরই লাভ দেখতে পাই। ...
 
আমার পছন্দের গল্প তালিকাঃ
১। তারাবিবির মরদ পোলা- আখতারুজ্জামান ইলিয়াস।
২। রুপা- হুমায়ূন আহমেদ।
৩। দ্যা থ্রী কোয়েশ্চেনস- লিও টলস্টয়।
৪। গিমপেল দ্যা ফুল- আইজ্যাক বাশেভিচ সিঙ্গার।
৫। ডুমুরখেকো মানুষ- শহিদুল জহির।
৬। অচিন পাখি- শরদিন্দু বন্দ্যোপাধ্যায়।
৭। দ্যা লাস্ট লিফ- ও' হেনরি।
৮। দ্যা সেইন্ট- গ্যাব্রিয়েল গার্সিয়া মার্কেজ।
৯। ঈশ্বর- মুঃ জাফর ইকবাল।
১০। দ্যা এভিডেন্স- আইজ্যাক আজিমভ।


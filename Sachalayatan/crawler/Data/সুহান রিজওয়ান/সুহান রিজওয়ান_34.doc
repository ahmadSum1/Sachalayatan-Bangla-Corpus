সাকিব-তামিম বনাম বিসিবি




বাংলাদেশের ক্রীড়াঙ্গনকে কাঁপিয়ে দেয়া তিনটি ঘটনা ঘটে গেলো গত কয়েকদিনে। প্রথমে জাতীয় দলের ক্রিকেটার শাহাদাত হোসেনের এক বহুল আলোচিত সাক্ষাৎকার, এরপরে বিশ্ব ফুটবলের এই মুহুর্তের সবচেয়ে বড় তারকা লিওনেল মেসির ঢাকা সফর এবং সব শেষে বাংলাদেশ ক্রিকেট দলের অধিনায়ক ও সহ-অধিনায়কের পদ হতে যথাক্রমে সাকিব আল হাসান ও তামিম ইকবালকে অপসারণ।
সাকিব-তামিমের অপসারণের খবর আমি পেয়েছিলাম চট্টগ্রামের এক আত্মীয় বাড়িতে নিমন্ত্রণের অতিথি হয়ে টিভি চ্যানেলে রাতের খবরগুলোতে চোখ বুলানোর সময়। অবাক হয়েছিলাম, তবে লিওনেল মেসির ঢাকা অবতরণের সংবাদ্গুলো দেখবার ব্যগ্রতা ছিলো বলে দ্রুতই পালটে দিয়েছিলাম টিভি চ্যানেল। অপসারণের কারণ সম্পর্কে অবগত না হয়ে ধারণা করেছিলাম, শুধুমাত্র ক্রিকেটীয় কারণে জিম্বাবুয়ে সফরে ব্যর্থতার বলি হতে হয়েছে আমাদের অধিনায়ক ও সহ-অধিনায়ককে। কাকতালীয় ব্যাপার, সেই নিমন্ত্রণে উপস্থিত ছিলেন তামিম ইকবালের খুব নিকটাত্মীয়া একজন। সহ-অধিনায়কের অপসারণ প্রসঙ্গে উপস্থিত অন্যান্যদের প্রশ্নের উত্তরে তিনি বলেছিলেন ' পলিটিক্স, পলিটিক্স !! এই দেশে সব পলিটিক্স !!'
মেসি মোহ কেটে যাবার পরের কয়েকদিনে বিভিন্ন সংবাদ প্রতিবেদন থেকে প্রাপ্ত সংবাদে বেরিয়ে এসেছে আরো চাঞ্চল্যকর তথ্য। হেড অফ ডেলিগেশন শফিকুর রহমানের জিম্বাবুয়ে সফরের শেষে দেয়া রিপোর্টের ভিত্তিতেই নাকি সাকিব-তামিমের অপসারণ আর সেই রিপোর্টের অংশবিশেষে নাকি উল্লেখ রয়েছে কোচের প্রতি সাকিব-তামিমের ঔদ্ধত্যের। অন্যকথায়, শৃঙ্খলা ভঙ্গের।
ছুটি কাটিয়ে দেশে ফিরেই বোর্ডের এ আচরণে বিস্ময় প্রকাশ করেছেন কোচ স্টুয়ার্ট ল। ৯ সেপ্টেম্বর দৈনিক প্রথম আলোতে প্রকাশিত সাক্ষাৎকারে বলেছেন, 'ড্রেসিংরুমের পরিবেশ নিয়ে কিছু সংবাদমাধ্যমে যা কিছু এসেছে, তা সত্যের ধারে কাছেও নেই। আমি যা দেখেছি, এই ছেলেরা দারুণ শৃংখলাপরায়ণ।'
হেড অফ ডেলিগেশন এবং নির্বাচক হাবিবুল বাশারকে ড্রেসিংরুমে উপস্থিত থাকতে বারণ করেছেন অধিনায়ক- এই তত্ত্বকেও উড়িয়ে দিলেন ল। বরং বললেন,  'হেড অফ ডেলিগেশন আর নির্বাচক প্রতিটি ম্যাচের প্রতিটি অংশে, দিনের প্রতিটি মিনিট ড্রেসিংরুমে থাকছে- এই অভিজ্ঞতা আমার জন্যে নতুন।' লো আরো জানান, ড্রেসিংরুমে নির্ভার পরিবেশ তৈরীর লক্ষ্যে কোন কোন খেলোয়াড়কে প্রশ্ন করে তিনি নিজেই তাদের (হেড অফ ডেলিগেশন ও নির্বাচক) ড্রেসিংরুমে থাকাতে আপত্তি জানিয়েছিলেন, কোন খেলোয়াড়ই আগ বাড়িয়ে তাদের কিছু বলেনি।
প্রশ্নের তীর ছুঁড়েছেন জাতীয় দলের সাবেক অধিনায়কেরাও। নাইমুর রহমান, খালেদ মাহমুদ, খালেদ মাসুদ পালটা প্রশ্ন তুলেছেন বোর্ডকে উদ্দেশ্য করে। সেই যাবতীয় প্রশ্নের সারমর্মটা হচ্ছে, এতোদিন ধরে সাকিব-তামিমের এই কথিত 'ঔদ্ধত্য' সহ্য করেও নিশ্চুপ কেনো ছিলো বোর্ড ?? 
মুখ খুলেছেন জাতীয় দলের সাবেক কোচ জেমি সিডন্স। বর্তমানে নিউজিল্যান্ডের ওয়েলিংটনের কোচের দায়িত্ব পালনরত সিডন্স জানিয়েছেন, সাকিব আল হাসানই দেশের বর্তমান স্কোয়াডের জন্যে সবচেয়ে আদর্শ এবং একমাত্র অধিনায়ক হবার যোগ্য। সেই সাথে এটিও সিডন্স বলেছেন যে ড্রেসিংরুমে নির্বাচকেদের ড্রয়িংরুম বানিয়ে ফেলার কারণটা তার মোটেও বোধগম্য নয়।
প্রিয় ক্রীড়া সাংবাদিক উৎপল শুভ্র আজকে দৈনিক প্রথম আলোতে প্রকাশিত কলামে একদম সাদামাটা কিন্তু দারুণ কার্যকরীভাবে বলে দিয়েছেন আমাদের অধিনায়ক আর সহ-অধিনায়কের অপসারণের পেছনের মূল কারণটা। বিশ্ব ক্রিকেটে সাকিব-তামিমের ঔদ্ধত্য প্রকাশে 'থ্রি-কোয়ার্টার প্যান্ট থিওরী' সম্ভবতঃ ইতিহাসে ঠাঁই পেয়ে যাবে !!
তাহলে শেষ পর্যন্ত কী দাঁড়াচ্ছে সাকিব আর তামিমের অপসারণের পেছনে ??  'পলিটিক্স, পলিটিক্স !! এই দেশে সব পলিটিক্স !!' ?? 
ক্রিকেটে সবসময় পর্দার পেছনের রাজনীতি একটা বড় প্রভাব রাখে, জানি। কিংবদন্তীর স্পিনার ক্ল্যারী গ্রিমেট নাকি দলে অনিয়মিত থাকতেন স্যার ডনের নীতির প্রভাবে, যুবরাজ সিং এর পিতা যোগরাজ সিং এর ক্ষেত্রে নাকি পেছনের রাজনীতিকটি ছিলেন কপিল দেব।
সাকিব-তামিম একেবারেই দোষত্রুটির উর্ধ্বে, তা হয়তো নয়। দোষ তাদের থাকতেই পারে। কিন্তু এই যে আত্মপক্ষ সমর্থনের সুযোগ না দিয়ে, কোন নিশ্চিত কারণ না দর্শিয়ে তাদের অপসারণ করা হলো- এই সংস্কৃতিটা একটা উন্নয়নশীল ক্রিকেট জাতির জন্যে কতটা সঠিক ?? উদ্ধত সাকিব-তামিমের অবদান বাংলাদেশ ক্রিকেটে যদি ক্ল্যারী গ্রিমেটের সমতুল্য হয়; কোন সিদ্ধান্তে না গিয়ে বরং পালটা প্রশ্ন করি বাংলাদেশ ক্রিকেটের শুভার্থীদের- হেড অফ ডেলিগেশন পদ আলো করে রাখা 'রাজনীতিক'দের অবদান বাংলাদেশ ক্রিকেটে কার সমান বলে ইঙ্গিত দিচ্ছে?? স্যার ডোনাল্ড ব্রাডম্যান ?? 


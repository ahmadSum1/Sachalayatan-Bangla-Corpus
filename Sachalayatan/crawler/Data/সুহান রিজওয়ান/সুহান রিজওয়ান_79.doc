এডাম গিলক্রিস্ট, আইপিএল এবং  প্রতিবন্ধী শিশুদের গল্প



ক্রিকেট সাহিত্যের একটু মনোযোগী পাঠক মাত্রই জানেন পুরোনো ক্রিকেটীয় প্রবাদটা - " An Australian walks only when his fuel tank becomes empty." [একজন অস্ট্রেলিয়ান ব্যাটসম্যান তখনই ওয়াক করেন,যখন তার গাড়ির তেল ফুরায়।] সন্দেহ নেই,প্রায় একযুগ ধরে আন্তর্জাতিক ক্রিকেটের প্রায় সকল ফরম্যাটে অস্ট্রেলিয়া এক দানবের মত যেভাবে সাফল্যের আগ্রাসী- তাদের ক্রিকেট বহির্ভূত কর্মকান্ড ঠিক এর বিপরীত। কথার লড়াইয়ে অকথ্য কথন,উপমহাদেশের প্রতি নিয়ত অবজ্ঞা প্রকাশ,মাঠে এমনকি আম্পায়ারের সিদ্বান্তে অসন্তোষ প্রকাশ-গ্লেন ম্যাকগ্রা থেকে  মাইকেল ক্লার্ক- বাদ পড়েননি কেউ। ... কেবল একজনকে সর্বদাই দেখেছি এসবের বাইরে থাকতে। দেখেছি অপরিহার্য সদস্য হয়েও 'স্লেজিং' নামক শিল্পটির চর্চা না করতে,দেখেছি স্পোর্টিং স্পিরিটের জন্যে নিশ্চিত ড্র হতে যাওয়া টেস্টম্যাচকে চিরকালীন শত্রু ইংরেজদের পাতে তুলে দিতে, দেখেছি একজন অস্ট্রেলিয়ান হয়েও উপরের প্রবাদকে ভুল প্রমাণ করতে-এমনকী বিশ্বকাপ সেমিফাইনালেও !! এডাম ক্রেইগ গিলক্রিস্ট- আপনার তুলনা একমাত্র আপনিই...। 
সর্বকালের সেরা উইকেটকীপার ব্যাটসম্যান,সর্বকালের অন্যতম সেরা বাঁহাতি ব্যাটসম্যান,পরপর তিনটি বিশ্বকাপ ফাইনালে ৫০+ রানের অনবদ্য কীর্তি (যার মাঝে আছে ২০০৭ ফাইনালে শ্রীলঙ্কার বিপক্ষে করা ৭২ বলে করা ১৩৮ রানের এক অতিমানবীয় ইনিংস)...।গিলক্রিস্টের ক্রিকেটীয় সাফল্যের ফিরিস্তির যেটুকু স্মৃতিতে আছে তাইতো যথেষ্ট তার গ্রেটনেস বোঝাতে- পরিসংখ্যানের সাধ্য কী অমন ভয়ংকর সুন্দর ব্যাটিংকে বর্ণনা করে। অস্ট্রেলিয়ান টেলএন্ডকে নিয়ে কত টেস্টম্যাচ তিনি বাঁচিয়েছেন,তার হিসাবও দেয়া যাচ্ছে না। ব্যাটসম্যান গিলক্রিস্ট নিয়ে মাতামাতি আজ আর করলাম না। 
এই পোস্ট দেয়ার একমাত্র কারণ হচ্ছে- মাত্রই শেষ হওয়া আইপিএলের প্রথম সেমিফাইনাল। শেবাগের দিল্লী ডেয়ারডেভিলসের ১৫৩ রানের জবাবে ১৭ ওভারেই ৬ উইকেটে জিতে গেছে ডেকান চার্জার্স- অধিনায়ক গিলক্রিস্টের ৩৫ বলে করা ৮৫ রানের সুবাদে। অবিশ্বাস্য এই ইনিংস এবারের আইপিএলে সবচেয়ে মনোমুগ্ধকর কী না- এই প্রশ্নের জবাবে শতকরা ৯২ ভাগ ভোট গেছে 'হ্যাঁ' অপশনে। দুর্দান্ত এই ইনিংস দেখার পরও বলি, আজকের লেখার বিষয় ক্রিকেট নয়- বরং ছক্কা। 
আজকের অবিশ্বাস্য ইনিংসটিতে গিলি ছক্কা মেরেছেন পাঁচটি। এবারের আসরে সর্বমোট ২৯টি ছক্কা মারলেন গিলি, অথচ তার আজ প্রয়োজন ছিলো কেবল একটি ছক্কা। কারণ,গিলি এই আইপিএলে ২৫টি ছক্কা মারবেন এই অঙ্গীকার করে এসেছেন এবারে। অস্ট্রেলিয়ান সংগঠন "এমওয়ে'স ফ্রিডম হুইলস"এর সাথে এই অঙ্গীকারের ফলে গিলি পাবেন ২৫টি বিশেষ ধরণের খেলনা বাইক- যা দান করা হবে ২৫টি প্রতিবন্ধী শিশুকে। গিলক্রিস্ট পেরেছেন। তিন সন্তানের জনক গিলি জানেন "একটি শিশুর হাসির কত মূল্য। আমার একটা ছক্কার বিনিময়ে যদি কোন শিশু হাসতে পারে,তবে এর চেয়ে ভালো আর  কী হতে পারে ?? "।
প্রতীক্ষায় ছিলাম গিলি ছক্কা হাঁকাবেন আর আজকের খেলায় প্রতীক্ষা ছিলো ৩৭ বলে সেঞ্চুরীর আফ্রিদীয় রেকর্ডটিও হয়তো গিলি ছাড়িয়ে যাবেন। ...কে বলে গিলক্রিস্ট পারেননি ?? ২৫টি হতভাগ্য শিশুর মুখে বাইক চালানোর হাসি কি রেকর্ডের চেয়ে ঢের দামী নয় ?? 
ধন্যবাদ, এডাম গিলক্রিস্ট !!! অভিনন্দন !!!      


মারাকানার মন্দিরে





একটা দল শান্ত। আগ্রাসী গোলক্ষুধা নেই, অনবরত আক্রমণ চালানো নেই, আচমকা দূরপাল্লার রোমাঞ্চকর শট নেই। তাদের ছকটা সরল, একটু বিরক্তিকর মাত্রাতেই সরল। বল পায়ে রাখো, বল পায়ে রাখো, বল ধরে রাখো। এই তরিকায় সাফল্য পেতে যা দরকার, ঠিক সেই ছাঁচের দুর্দান্ত বল প্লেয়ারের অভাব নেই তাদের।
অলস পায়ের যাদুর এই দলটা স্পেন।
পরপর দুই ইউরো আর এক বিশ্বকাপের মুকুট মাথায় তোলা ঐ পাসিং ফুটবল আকঁড়ে ধরেই। এমনই অবাক সে অবলম্বন, স্ট্রাইকারের দরকারই হয় না দলটার। ফলস নাইন নামের অদ্ভূত এক স্ট্রাটেজিতে বিশ্বকাপ আর ইউরো জেতা কোচ দেল বস্ক এই টুর্নামেন্টে অবশ্য দলকে খেলিয়েছেন চার-তিন-তিনেই। গোল করায় কখনোই খুব বেশি সপ্রতিভ না স্প্যানিয়ার্ডরা, তবে এইবার মাঝখান দিয়ে তাহিতিকে গ্রুপ পর্বে পেয়ে দশ গোল করে নিয়েছে তারা।
অন্য দলটা বেহিসাবী, উশৃঙ্খল, তারুণ্যের উদ্দামতায় মাতাল। ভুল করছে, ভুল করছে; কিন্তু পর মুহুর্তেই চোখ জুড়িয়ে দিচ্ছে অভাবনীয় স্কিলে- ডিফেন্স ভাঙ্গা থ্রু’তে- অকল্পনীয় ফিনিশিং এ। দলের খেলোয়াড়রাও তরুণ। খেলছে যেন খেলার আনন্দেই।
রোমাঞ্চকর ফুটবলের চিরকালের রোমান্টিসজমে মোড়া এই দলটা ব্রাজিল।
কনফেডারেশনস কাপের আগের অগোছালো ব্রাজিল বদলে গেছে খেলা শুরু হতেই। বাণিজ্যের এই যুগে ‘জোগো বনিতো’র দায় এখন ব্রাজিল বহন করে না- রবার্তো কার্লোসের বহুল আলোচিত সেই সংলাপটা যথার্থ হয় স্কোলারির ব্রাজিলের খেলা দেখলে। কিন্তু ওই যে, ফুটবলের চিরকালীন রোমান্টিসিজমের দায় !! নেইমারের যাদু, মার্সেলোর সৃষ্টিশীলতা আর অস্কারের হঠাৎ কারিকুরি যে ভবিষ্যতের ইতিহাস নতুন করে লিখবে না- সেটার বিপক্ষে বাজি ধরার লোক কিন্তু বেশি নেই।
চিরকালীন ফেভারিট সেলেসাওদের সাথে লা ফুরিয়া রোহাদের সোনালী প্রজন্মের লড়াইয়ের মঞ্চ তাই শুধু আরেকটা ফুটবল ম্যাচের জন্যে অপেক্ষা না। ফুটবল পূজারীদের কাছে রীতিমত উপাসনা করে পাবার মতো ফাইনাল। ‘পূজারী’ শব্দটা আরেকটু সার্থক হয়ে যাবে মঞ্চটাকে গোণায় নিলেই। ফুটবল যদি ধর্ম হয়ে থাকে, মারাকানাকে তার মন্দির না বলে উপায় আছে ??
এই মন্দিরে দুই দলের খেলা একমাত্র ম্যাচটা ১৯৫০ সালে। ৬-১ ব্যবধানে সেই ম্যাচটা জিতেছিলো ব্রাজিল। ইতিহাসটা হোস্টদের পক্ষে থাকলেও গেস্টরা এগিয়ে যাচ্ছে ইদানীংকার ফর্ম বিবেচনায়। টানা ২৯ ম্যাচ ধরে হারেনি স্পেন। উ-ন-ত্রি-শ ম্যাচ !! আফ্রিকা বিশ্বকাপে সুইজারল্যান্ডের কাছে সেই যে এক ঠোকর খেয়েছিলো, এরপর থেকে হারতে আর ইচ্ছা করেনি মনে হয়।
স্কোলারির ব্রাজিলের পক্ষে থাকছে আরো একটা ফ্যাকটর। ফুটবলের অন্য অনেক অঘটনের ম্যাচের মতোই সঙ্গে তারা পাচ্ছে হোম গ্রাউন্ডের দর্শকদের। স্পেনকে ব্রাজিলের হারানোটা ‘অঘটনের’ বললে নেইমাররা রাগ করতে পারেন। তাদের খুশি করার জন্যে নীল-হলুদ স্কোয়াডের সাম্প্রতিক অর্জনগুলোর কথা বলে ব্যালেন্স একটু করতেই হয়।
গ্রুপ এ’তে তাহিতির মতো কোন প্রতিপক্ষকেই পায়নি ব্রাজিল। তারপরেও গটগটিয়ে সেমিতে উঠতে কোন সমস্যাই হয়নি তাদের। জাপানের গতি, মেক্সিকানদের জায়ান্ট হান্টিং রোগ কিংবা ইতালির ট্যাকটিক্স কোন কিছুই আটকাতে পারেনি তাদের। তার ওপর দশ নম্বর জার্সির ভারেই কি না কে জানে, প্রতিভাবান বিস্ময় বালক থেকে হঠাৎ করেই ব্রাজিলের ভরসায় রুপান্তর ঘটেছে নেইমার ডস সান্তোস জুনিয়রের। আগামী দিনের বার্সেলোনায় মেসি-নেইমার জুটি, ইউরোপের বড় দলগুলোকে ভোগাবে বলেই মনে হচ্ছে।
কাগজে কলমে ব্রাজিলের ডিফেন্স এগিয়ে। দান্তে, লুইজ গুস্তাভো, থিয়াগো সিলভা কিংবা ডেভিড লুইজ। ইউরোপের বড় বড় ক্লাবগুলোর রক্ষণে প্রতিটা নামই ভরসার। তবে কাগজে না হলেও কাজে পিছিয়ে থাকছে না স্পেনও। স্প্যানিশ আর্মাডা ক্রমাগত বল নিয়ে ওপারের সীমানায় গেরিলা আক্রমণ করে বলেই কী না, টুর্নামেন্টে মাত্র একবার বল ঢুঁকেছে নিজ জালে। পুরাণের নায়ক হয়ে সেখানে আবার গোলপোস্ট আগলে আছেন ‘সেইন্ট’ ইকার ক্যাসিয়াস।
সব মিলিয়ে পাল্লাটা তাই ব্রাজিলের পক্ষেই ভারী। তবে শুধুই হিসাব নিকাশ করে স্পেনকে বাদ দেয়াটা বুদ্ধিমানের কাজ হবে না। আজ পর্যন্ত ইউরোপের বাইরে থেকে ইউরোপে বিশ্বসেরার মুকুট এনেছে এই স্পেনই। টানা দুই বড়দের ইউরোর সাথে অনেকটা চুপিসারেই অনূর্ধ্ব-২১ ইউরোর টাইটেলটাও দুইবার পকেটে ঢুকিয়েছে লা রোহারা। পিচ্চিরা আশ্বাস দিচ্ছে সামনের দিনগুলো উজ্জ্বল। কিন্তু জাভিদের সোনালী প্রজন্ম নিশ্চয়ই টানা দুইবার বিশ্বকাপটা জিতেই টিকে থাকতে চাইবে ইতিহাসে। ব্রাজিলের মাটিতে সেটার প্রাকটিস করে নিতে আজকের ম্যাচের বিকল্প নেই তাদের।
কনফেডারেশনস কাপ ফাইনালের মঞ্চটাকে আরেকটু অর্থবহ করে তুলছে ব্রাজিলের সাম্প্রতিক অবস্থা। ‘ব্রাজিল বিপ্লবে’র সূচনা বলে সেটাকে অভিহিত করা একটু কষ্ট কল্পনাই হয়ে যাবে, তবে ফুটবল পাগল ব্রাজিলিয়ানেরা যে নড়েচড়ে বসেছে এই ফুটবল উৎসবের সময়ে -সেটাই কিন্তু বুঝিয়ে দিয়ে সরকারের প্রতি জমে ওঠা ক্ষোভটাকে। টুর্নামেন্ট শুরুর আগে আরো অনেক রকম হিসাব মেটানোর ছিলো আয়োজকদের। স্টেডিয়ামগুলোর প্রস্তুতি নিয়ে সংশয় ছিলো; বিশ্বকাপ আয়োজনের হোমওয়ার্ক এই টুর্নামেন্টে ব্রাজিল পাশমার্ক পাবে কি না, সেটা নিয়েও ছিলো রটনা। তবে সমস্ত প্রচার উড়িয়ে দিয়ে ফিফা প্রেসিডেন্ট সেপ ব্লাটার জানিয়ে দিয়েছেন, এই টুর্নামেন্ট এখনো পর্যন্ত আয়োজিত সেরা কনফেডারেশনস কাপ। দক্ষিণ আফ্রিকা বিশ্বকাপে একশো মিলিয়ন ডলারের মতো আয় হয়েছিলো ফিফার, ব্লাটারের ধারণা ফুটবল পাগল সাম্বার দেশের বিশ্বকাপ থেকে আয় করা যাবে আরো বেশি।
কাজেই বুফনকে বোকা বানিয়ে দেয়া নেইমারের গোল কিংবা তোরেসকে বানিয়ে দেয়া ইনিয়েস্তার রেশমি থ্রু পাস ছাড়াও ফাঁকতালে আজ ভোররাতে নায়ক হয়ে যেতে পারেন আরেকজন।
নীরব ভাষায় তিনি বলতে পারেন- ‘চেয়ে দেখো, আমার নাম ফুটবল। আমি, দুনিয়ার সবচেয়ে শক্তিশালী ভাষা। আমি, মানুষের সবচাইতে সর্বগ্রাসী আবেগ।’
মারাকানার মন্দিরে আজ, এই শেষের নায়কটিকে দেখতে চাওয়া পূজারীর সংখ্যাই বেশি।



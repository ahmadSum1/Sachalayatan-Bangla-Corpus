সচলায়তন সংকলন / অচলের ঈর্ষার নামান্তর। 



          ধরা যাক,ফেব্রুয়ারীর কোনো এক মধ্য দুপুরে আপনি সদলবলে প্রবেশ করলেন বাংলা-একাডেমী চত্বরে। এদিক সেদিক খানিক চরে বেড়ানোর পর উগ্র প্রসাধনী চর্চিত কোনো সুদর্শনার পিছু নিয়েই হোক অথবা যুদ্ধপরাধীদের বিরুদ্ধে সাক্ষর করতেই হোক অথবা গতরাতে 'নীড়পাতা'য় সচলায়তনের নিজস্ব ব্যানারের বিগ বাজেটের বিজ্ঞাপনের প্রভাবে আকৃষ্ট হয়েই হোক- আপনি নিজেকে খুঁজে পাবেন 'শুদ্ধস্বর'এর স্টলের সামনে। কি মনে করে যেন আপনি চমতকার বাঁধাই আর সুদৃশ্য প্রচ্ছদ সম্বলিত 'সচলায়তন সংকলন-২য় খন্ড'টার এক কপি নিজের ব্যাগে ও পুরলেন। তার প্রায় সাথে সাথে মানিব্যাগের আদি পুরুত্ব এবং বর্তমান ক্ষীনত্ব তুলনা করে আপনার নিঃশ্বাস দীর্ঘতর হবে। তদুপরি,পাশের বন্ধুর মুখে "এইডি বই পরস বইলাই তুই আইজ ও আঁতেল-ই রইয়া গেলি...। বেকুবি করছস...মিশটেক হইসে,ব্যাপক মিশটেক হইসে...।"- এই জাতীয় বাক্য শোনার পর অবধারিত
ভাবেই নিজের বিবেচনা বোধের উপর সন্দেহ উদয়ের সাথে সাথে আপনার কালোমুখটি ও রাগে বেগুণী বর্ণ ধারণ করবে।
            আলোচ্য সংকলনের উপর এরকম বীতশ্রদ্ধ হয়ে উঠার পরে ও দিনদুয়েক পর অবকাশ যাপনের  উদ্দেশ্যে শহর ঢাকা থেকে বাইরে যাবার সময় আপনি আরো কিছু বইয়ের সাথে সেটিকে ও সাথে নেবেন। ঘন্টা সাতেক ট্রেন যাত্রার প্রথম কিছুক্ষন জেরোম কে জেরোম বা মতি নন্দী নিয়ে টানা-হেঁচড়া করবার পর খানিকটা অবচেতন  মনেই আপনি হাতে তুলবেন সেই সচলায়তন সংকলন। আর তারপর... তারপর সচল ট্রেনের মাঝে তারচেয়ে'ও  সচল ভাবে পাতা উলটে গেলে ও আপনি কার্যত অচল হয়ে থাকবেন। 
             এককথায়  অ...সাধারণ !!কোনটা ছেড়ে কোনটার কথা বলবেন ?? নানা জাতের প্রায় শ'খানেক লেখার মধ্যে প্রায় প্রতিটি-ই বিষয়বস্তুর বৈচিত্র্যে আলোচনার দাবী রাখে। 
              কবিতার প্রতি এই আমার কোনো রকম 'দিল-চসপি'নেই; তা সত্বে ও (বলতে বাধ্য হচ্ছি...) অনবদ্য কিছু কবিতা পাঠ করার সুযোগ পেলাম। আবু মুস্তাফিজ,জিফরান খালেদ,ধ্রুব হাসান,শাহীন হাসানদের ধন্যবাদ। এহেন কবিরাই পারেন আমার মত খটমটে গদ্য পাঠকের মনে ও 'কাব্যি'জাগাতে।
              সুলেখক আরিফ জেবতিক এবং নাবিউল আফরোজকে-ও লাল সেলাম। সাহিত্য বিষয়ে দীর্ঘদিন  ধরেই যা ভেবে যাচ্ছিলাম, আপনাদের কলমে তার নিরসন হয়েছে।
              তথ্য-প্রযুক্তি নিয়ে এস এম মাহবুব মুর্শেদ, সমাজ/ধর্ম নিয়ে স্নিগ্ধা আলি এবং অর্থনীতি নিয়ে  সুবিনয় মুস্তফীর তথ্যবহুল লেখাটি ভাবনার খোরাক যোগালো। 
              গদ্য পাঠক হিসেবে এই সংকলনের প্রতি আমার যা প্রত্যাশা ছিলো- প্রায় শতভাগ পুর্ণ হয়েছে
কিছু গল্প পড়ে। কীর্তিনাশা, এনকিদু, জ্যোতির্ময় বণিক, মাহবুব আজাদ, পান্থ রহমান রেজা এবং দৃশা- আপনারা কোন কলমে (নাকি কীবোর্ড বলবো ??) লেখেন; এই প্রশ্ন রেখে গেলাম। অপরপক্ষে ক্রীড়া বিষয়ক  লেখার ঘাটতি ঢেকে দিয়েছে রেনেট এবং শাফায়াত রহমান ফাহিমের দুটো দুই স্বাদের লেখা।
              সবশেষে আলাদা করে বলতেই হবে কয়েকটি লেখার কথা। আনোয়ার সাদাত শিমুলের 'আজ  ভালো থাকার দিন',ইশতিয়াক রউফের 'নীড়ে ফেরা'- এদের জন্যে কোনো বিশেষণই যথেষ্ট বলে মনে হচ্ছে না; আপনাদের লেখায় দূর-প্রবাসের যাবতীয় দৈন্য এসে ভীড় করেছিলো আন্তঃনগর সুবর্ণ এক্সপ্রেসের কামরায়। এবং মাহবুব  লীলেনের 'ক্ষয়িষ্নু অগ্রজের জন্য বিষণ্ণ অক্ষর'- ভীষণ রকম কষ্ট জাগানিয়া; আপনি বর্ণনা করেছেন স্বপ্নভঙ্গের
যাতনা নিদারূণ নিস্পৃহায়। আপনাদের জানাই ক্ষুদ্র পাঠকের বৃহত্তম অভিনন্দন।
              দুর্বল স্মৃতিশক্তির কারণে বাদ পড়লো আরো বেশ কিছু ভালোলাগা লেখা। কিন্তু সচলেরা নিশ্চয় আমার এ পোস্টে ঠাঁই না পাওয়ায় কাতর হয়ে পড়েননি। আপনারা ডন ব্রাডম্যান হলে ও আমি তো আর নেভিল কার্ডাস নই...।  
               বিঃদ্রঃ এ পোস্টের নাম দিতে গিয়ে ভালো সমস্যায় পড়া গেলো। পুরো লেখায় কি আমি বোঝাতে পেরেছি,সৃষ্টিশীল  আপনাদের প্রতি আমি কতটা ঈর্ষান্বিত ?? পারি নি। তাই নাম দিয়ে দায় মোচনের একটা চেস্টা থাকলো। তা ও যথেষ্ট বলে মনে হচ্ছে না। আমার বন্ধুরাই ঠিক- " মিশটেক হইসে,ব্যাপক মিশটেক হইসে...।" 
 (শব্দশিল্পী)                                    


অনুসন্ধানী অণুপোস্টঃ বুয়েট ছাত্রদের পরীক্ষা পেছানোর দাবি কতটুকু যৌক্তিক ?? 



বুয়েটের স্বাভাবিক কর্মকাণ্ডের ধারা একটি সেমিস্টারের জন্যে নির্ধারণ করা হয়েছে এইভাবে- ১৪ সপ্তাহ ক্লাস (যার ঠিক মাঝে এক সপ্তাহের মিডটার্মের ছুটি।); এরপর এক সপ্তাহের পি-এল (প্রিপারেটরি লিভ) এবং এরপর সপ্তাহে একটি করে পরীক্ষা নিয়ে মোটামুটি একমাস ব্যাপী পরীক্ষা। আশ্চর্যজনক ভাবে আমার বুয়েট জীবনে দেখছি প্রতিবারই এই পি-এলের সময়টায় একটা করে আন্দোলন হয় আর পরীক্ষা পেছায় - সপ্তাহ দুইয়ের জন্যে। 
সদ্য শেষ হয়েছে বুয়েটে আরো একটা ক্লান্তিকর সেমিস্টার। এক সপ্তাহের পি-এল প্রায় শেষের পথে...এবং- যথারীতি আরেকবার শুনতে পাচ্ছি পরীক্ষা পেছাবে। 
প্রশ্ন হচ্ছে, বুয়েটের ছাত্রদের পরীক্ষা পেছানোর এই যে দাবি - এটি কতটুকু যৌক্তিক ?? বুয়েট নিয়ে আমি প্রশ্নটি করলেও বৃহত্তর ক্ষেত্রে সকল সরকারী বিশ্ববিদ্যালয়ের ছাত্রদেরই সম্ভবতঃ পরীক্ষা নিয়ে এই ধরণের অভিজ্ঞতা আছে।
পরীক্ষা পেছানোর জন্যে ছাত্ররা সাধারণ যে যুক্তিটি দেয়, তা হলো পি-এলের পরিসর একটু বেশী ছোট। ১৪ সপ্তাহ (এই সেমিস্টার থেকে সেটি হ্রাস করে আবার ১৩ সপ্তাহ করা হয়েছে।)ক্লাস করার পর - যার মাঝে শেষ দু'তিনটি সপ্তাহ খুবই খাটতে হয়- তার পর একটু স্বস্তির নিঃশ্বাস ছাড়ার আগেই পি-এল শেষ ,পরীক্ষা চলে আসে। হয়তো বা এই যুক্তি কেবল সেসব ছাত্রদের জন্যেই খাটে- যারা ক্লাস অপেক্ষা ক্যাফেতে বেশী সময় ব্যয় করেন; কিন্তু সেই ক্ষেত্রে নিয়মিত ক্লাস করা ছাত্ররা কেনো পরীক্ষা পেছাতে প্রথম দলের মতই সমান তৎপর হবেন ?? 
অপরদিকে স্যারদের যুক্তিটা খুবই সহজে বুঝতে পারা যায়। নৈতিক কারণতো আছেই- পুরো সেমিস্টার জুড়ে তারা যত্ন নিয়ে পড়িয়েছেন -অতএব পরীক্ষা পেছানো কেনো ?? পরীক্ষা পেছানো মানে ছাত্র জীবন দীর্ঘায়িত করা; এই  সত্য ছাত্ররা না বুঝলেও তাঁরা বোঝেন।  
তাই আপনাদের মতামত জানতে চাইছি। বুয়েটিয়ানদের (কম-বেশি সকল সরকারী বিশ্ববিদ্যালয়ের ছাত্রদের)পরীক্ষা পেছানোর এই দাবি কি যৌক্তিক ?? নাকি এটা কেবল সুবিধাবাদী তরুণদের একটা বদভ্যাস চর্চা মাত্র ??


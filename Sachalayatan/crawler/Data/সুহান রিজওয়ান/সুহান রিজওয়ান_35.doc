স্বাগতম লিওনেল মেসি




সকাল দশটা পঞ্চাশ মিনিটে ঢাকাস্থ শাহজালাল আন্তর্জাতিক বিমানবন্দরে এসে পৌঁছেছে লিওনেল মেসির নেতৃত্বাধীন আর্জেন্টিনা ফুটবল দল। লিওনেল মেসি, এঞ্জেল ডি মারিয়া, গঞ্জালো হিগুয়েনের আর্জেন্টিনাকে বিমানবন্দরে ফুল দিয়ে স্বাগত জানিয়েছেন বাংলাদেশ জাতীয় দলের ফুটবলারেরা। সকাল এগারোটা চল্লিশ মিনিটে, এই মুহুর্তে, আর্জেন্টিনা দলকে বহনকারী গ্রিন লাইনের বিলাসবহুল বাসটি ধীরে ধীরে বিমানবন্দর ত্যাগ করছে। কঠোর নিরাপত্তা ব্যবস্থায় বাসকে ঘিরে রেখেছে বিশেষ নিরাপত্তা প্রহরীর দল। হোটেল রুপসী বাংলা’য় অপেক্ষা করছেন বাংলাদেশ মহিলা ফুটবল দলের সদস্যেরা- আর্জেন্টিনা দলকে বরণ করে নিতে।
আজ দুপুর সাড়ে তিনটায় একই বিমানবন্দরে এসে পোঁছবে নাইজেরিয়া ফুটবল দল।  আজ সন্ধ্যায় বঙ্গবন্ধু স্টেডিয়ামে অনুশীলনে নামবে দুই দল।
বাংলাদেশে এই প্রীতি ম্যাচ খেলবার পূর্বে কলকাতায় ভেনিজুয়েলার বিরুদ্ধে আরো একটি প্রীতি ম্যাচ খেলে এসেছে নতুন কোচ আলেসান্দ্রো সাবেলার আর্জেন্টিনা। অপরদিকে নাইজেরিয়া ফুটবল দল মাত্র গতকাল আফ্রিকান নেশনস কাপের বাছাইপর্বে মাদাগাস্কারের বিপক্ষে খেলে এসেছে। কোচ স্যামসন সিয়াসিয়া আশাবাদী, আর্জেন্টিনা দলকে তারা হারাতে পারেন ঢাকার মাঠে।
সব মিলিয়ে এটি শুধুই আরেকটি আন্তর্জাতিক প্রীতি ফুটবল ম্যাচ। হারানোর বা প্রাপ্তির তেমন কিছু নেই কারোই।
কথাটা সত্য নয়। 
সত্যই যদি হয়, তবে বিমানবন্দর থেকে কাকলী- থেকে থেকে শাহবাগ পর্যন্ত পথের দু’ধারে অগণিত মানুষ ভীড় জমিয়েছে কেন ?? কুষ্টিয়া বা কুমিল্লা থেকে ঈদের ছুটি মাটি করে কেন ঢাকা ছুটে এসেছেন মানুষ ??
উত্তর একটাই, আর্জেন্টিনা ফুটবল দলের সাথে ঢাকায় এসেছেন লিওনেল আন্দ্রেস মেসি।
মেসি কী পারেন, মেসি কী করেন- এই প্রশ্নকে সম্পূর্ণ বাতিল করে পালটা প্রশ্ন করা যায়, লিওনেল মেসি কী পারেন না। আঠারো বছর আগে বার্সেলোনার স্কাউট কার্লোস রেক্সাস আর্জেন্টিনার এক পাঁচ বছর বয়েসী শিশুকে তুলে নিয়ে এসেছিলেন স্পেনে, হরমোনগত সমস্যার কারণে বার্সেলোনা ফুটবল একাডেমী বহন করেছিলো তার চিকিৎসার সমস্ত খরচ। সেই শিশুটি অনেকদিন ধরেই ক্লাব ফুটবল আর আর্ন্তর্জাতিক ফুটবলের মধ্য দিয়ে তার আগমনবাণী শুনিয়ে আসছিলো ফুটবলপ্রেমীদের। তবে প্রতিভার সবটুকু নিয়ে ফুল হয়ে লিওনেল মেসি ফুটেছেন গত বছর তিনেক ধরে। লিওনেল মেসির ফুটবল সক্ষমতা নিয়ে বলতে গিয়ে শব্দহীন হয়ে যান তার নিজ কোচ জোসেপ গার্ডিওলা পর্যন্ত। কাজেই মেসির অর্জনের ফিরিস্তি দিতে ভাষা যথেষ্ট হবে না কোনভাবেই, বরং দৈনিক পত্রিকাগুলোর পাতার পরিসংখ্যান দেখেই বুঝে নেবার চেষ্টা করতে হবে কোনভাবে।
বাংলাদেশে আমরা সকলেই সহজে আবেগে ভেসে যাই। আর এই জাতির ফুটবল প্রেমতো কিংবদন্তীর পর্যায়ে। আবাহনী-মোহামেডান আর মোহননাগান-ইস্টবেঙ্গলের দ্বৈরথ এখন আর আলো ছড়ায় না তেমন। ডিয়েগো আরমান্ডো ম্যারাডোনা সেই ১৯৮৬তে যা করে দেখিয়েছিলেন টিভির পর্দায়, সেটা মনে করে এখনো আবেগের দীর্ঘশ্বাস ফেলেন আমাদের মামা-চাচারা।
ম্যারডোনা না হয় বিশ্বকাপ জিতিয়েছেন একটা, লিওনেল মেসি তো বিশ্বকাপ জিততেই পারেন না। তাকে নিয়ে এইরকম মাতামাতির কোনমানে হয় নাকি !!
আমরা যারা মেসির খেলা দেখেছি, তারা জানি- জানেন; খুব বেশি করেই জানেন, এই তুলনাটা কতটা অযৌক্তিক !! রাতের পর রাত জেগে দেখা মাঝমাঠ থেকে সেই ডিফেন্স ভাঙ্গা দৌড়, আবুধাবির মাঠে নেমে পায়ে বল ছোঁয়াবার তিরিশ সেকেন্ডের মাঝে গোল, দুর্ধর্ষ রিয়াল মাদ্রিদ- অজেয় ম্যানচেস্টার ইউনাইটেডের অতিমানবীয় খেলোয়াড়দের নিয়ে ছেলেখেলা করে বেড়ানোর মত কীর্তিগুলো নিত্য করে বেড়ান যিনি- তিনি বিশ্বকাপ না’ই জিতলেন। শিরোপা তো আর ক্লাবদলের হয়ে কম জেতেননি, তার চেয়েও বেশি করে জিতেছেন ভক্তদের হৃদয়। ২৪ বছর বয়েসেই সাফল্যের আকাশ ছুঁয়েও বিনয়ে লিও মেসি এখনো মাটিতেই পা রাখেন প্রতিটি মুহূর্তে। সেই পায়ের ছোঁয়া আজ পাবে ঢাকার বঙ্গবন্ধু স্টেডিয়ামও !!
কথা বাড়িয়ে লাভ কি আর। বিদগ্ধ আর্সেন ওয়েঙ্গার তো বলেই দিয়েছিলেন, “ও মানুষ না, ও প্লে স্টেশনের খেলোয়াড়।” সেই প্লে স্টেশনের খেলোয়াড়, দুইবারের ফিফা বর্ষসেরা- তিনবারের ইউরোপ সেরা ফুটবলার লিওনেল মেসি আজ এসেছেন বাংলাদেশে। হয়তো ঢাকার মাঠের দর্শক দেখবে সেই অবিশেষনসম্ভব আলতো চিপ, দেখবে বাম পায়ের কারুকাজ; রহস্যজনক ভাবে আধুনিক ফুটবলের সবচেয়ে বিরল দৃশ্যগুলোর একটি- আর্জেন্টিনার জার্সি গায়ে মেসির গোল, সেটিও হয়তো দেখবে !!
প্রচারের আলোতে সার্বক্ষণিক থেকেও যিনি আধুনিক ফুটবলের সবচেয়ে বড় রহস্য- একবিংশ শতাব্দীর ম্যারাডোনা- বোদ্ধাদের ভাষাহীন করে দেয়া যাদুকর- ফুটবলের ঈশ্বর হয়েও সকলের কাছে পাশের বাড়ির ছেলের মতোই সাধারন যিনি- সেই  লিওনেল মেসি এখন ঢাকা, বাংলাদেশে।
স্বাগতম মেসি, তোমার জন্যে শুভকামনা !! 



সচলাড্ডা চলছে...



সময় রাত ৮টা।
চলছে লাইভ সচলাড্ডা।
উপস্থিত আছেন আনোয়ার সাদাত শিমুল ভাই, টুটুল ভাই, সবজান্তা, ওডিন, নির্জন সাক্ষর, এনকিদু, নৈষাদ, গৌতমদা, পথিক রহমান, পলাশ রঞ্জন স্যানাল।
ছবি তুলছেন নির্জন সাক্ষর।
নিচুস্বরে ফুসুর-ফুসুর করে সন্দেহজনক আলাপে লিপ্ত ওডিন,এনকিদু এবং সবজান্তা।
... এইমাত্র এসে পৌঁছলেন আনিস ভাই, মুস্তাফিজ ভাই, বুনোহাঁস, সুরঞ্জনা,তানভীর ভাই, প্রবাসিনী।
শেষোক্ত দুইজন এসেছেন শুভ বিবাহের মিষ্টি নিয়ে।
আপাততঃ মডু টেস্ট এবং পরনিন্দায় যোগ দিতে গেলাম। নির্দিষ্ট সময় পরপর এই পোস্ট আপডেট করা হবে।
প্রথম আপডেটঃ সময় রাত ১১টা ১৫।
এইমাত্র সুস্থ, অক্ষত শরীরে বাসায় এসে আপডেট দেয়া শুরু করলাম।
লাইভ পোস্ট দেয়ার খানিক পরেই আড্ডায় যোগ দিলেন সস্ত্রীক লীলেনদা, আরিফ জেবতিক ভাই, উদ্ভ্রান্ত পথিক, এবং সিএনজি খেদানো-সোফা মড়মড়ানো শাহেনশাহ সিমন।
শাহেনশাহ এবং উদ্ভ্রান্ত পথিক এসেই ক্যামেরা হাতে ব্যস্ত হয়ে পড়লেন ছবি তুলতে। বলাই বাহুল্য, আমাদের মত সুদর্শন-স্বাস্থ্যবান-ভদ্র,... সর্বোপরি বিনয়ী সচলদের ছবি না তুলে তাঁরা ব্যস্ত হয়ে পড়লেন কেক্কুকের ছবি তুলতে।
হাতেনাতে প্রমাণ পাওয়া গেলো- দুষ্টু বালিকা, সুরঞ্জনা, বুনোহাঁস প্রমুখ সচলারা কেবল পারেন ব্যানার বানানো, ব্যানার রঙ করা- এই জাতীয় অসৃষ্টিশীল কাজকর্মে খুবই পটু। আরে ছোহ, এই জাতীয় কাজ ভালো মানুষ করে ?? রামো রামো...
হুহুঁ বাব্বা, আসল সৃষ্ঠিশীল কাজ যাকে বলে- মানে এইরকম রীতিমত লাইভ একটা ব্লগ পোস্ট করে দেওয়া- এটা করে দেখাক দিকি...
নির্জন সাক্ষর ছবি আপ্লোডানোর পাঁয়তারা কষছেন দেখে পথিক রহমান বড্ড চিন্তায় পড়ে গেলেন। আর্জেন্টিনার একনিষ্ট এই সমর্থক তার ব্রাজিল সমর্থক পিতা কর্তৃক হুমকি পেয়েছেন, তার ছবি কোথাও আপ্লোড করা হলে মেরে হাড় জুড়িয়ে দেবেন। বাংলার ঘরে ঘরে এইরুপ পিতা আজকাল লক্ষণীয় হারে কমে যাচ্ছে...
ঘরে কেউ ঢুকলেই তাকে মডু টেস্ট দিতে হচ্ছে। সচলায়তনের ফ্যাসিস্ট মডুরা নাকি তাহা-শানের গানের ব্যাপক ভক্ত। অতএব, কোন ব্যক্তি তাহা-শানের গানকে গান বলে চিহ্নিত করতে পারলেই তার মডুসত্ত্বার অস্তিত্ত্ব নিয়ে কারো কোন সন্দেহের অবকাশ থাকবে না। 
মাঝে লোডশেডিং হলো, এই সুযোগে ওডিনদা ঝাঁপিয়ে পড়লেন মিষ্টির পাত্রে। ভদ্রলোক প্রচন্ড অলস। তীব্র মাইগ্রেনের ব্যাথা নিয়েও গোটা আষ্টেক সাঁটালেন।
প্রিয় গল্পকার শিমুল ভাই গল্পের পাশাপাশি সাম্প্রতিক বিশ্বেও ভালো দখল রাখেন, তার প্রমাণ পেতে লাগলাম। প্রতি বছর সচলের শ্রেষ্ট পোস্টদাতাকে 'দলছুট স্বর্ণপদকে' ভূষিত করবার বিষয়ে তিনি আমার সাথে একমত পোষণ না করে পারলেন না।
সবজান্তা এবং এনকিদু দু'জন এখনো ফিসিফিস করে বাজে গল্প আলাপ করছেন। অনুপস্থিত কবি তাড়েক ড়হিমের ভুভুজেলা বাজিয়ে তবে তারা ক্ষান্ত দেবেন- এই জাতীয় কি একটা কথা কানে আসলো। আমি আর কথা বাড়ালাম না- কী দরকার বিপদ ডেকে আনার...
নজরুল ভাই এবং মুস্তাফিজ ভাই ছোটাছুটি করে সকলকে তাড়া দিতে লাগলেন নীচে যাবার জন্যে। রাস্তার ওপারে ঢাকা বারবিকিউ'তে নাকি কী সব আয়োজন আছে।
... কেউ লিফটে, কেউ হেঁটে, কেউ কেক হাতে, কেউ ব্যানার হাতে, কেউ নিধিকে কাঁধে, কেউ ক্যামেরা কাঁধে নিয়ে নীচে নামতে নামতেই... ইটালির জার্সি পড়ে জিএমটি হাজির। (হেহে, ...হেরো হেরো !!!)
রাস্তা পেরিয়েই ঢাকা বারবিকিউ...
সেখানে কী হলো, তা বিস্তারিত বলবো দ্বিতীয় আপডেটে। সিমন ভাই খাওয়ার সময় যেই লোলুপ দৃষ্টিতে তাকিয়েছিলেন, পেটে বড্ড ট্রাবল দিচ্ছে মাইরি... 
অপেক্ষা করুন... আমি আসার আগেই অন্যেরা মন্তব্যে যোগ করতে থাকুন এই সন্ধ্যের গল্পগুলো... 

দ্বিতীয় আপডেটঃ সময় রাত ০১টা ১০।
নজরুল ভাইয়ের বাসায় লোডশেডিং থাকায় আমাকে দেখা যায়নি। অতএব রেস্টুরেন্টের উজ্জ্বল আলোয় এসে গোটা দুয়েক সিএনজিওয়ালা প্যাঁদানো ঘামে জবজবে শরীর নিয়ে উল্লসিত সিমন আমায় দেখে আনন্দে জড়িয়ে ধরে বললেন, "কী রে, বড্ড সেয়ানা হয়েচিস, এঁ ?? কেমন আছিস বল..."
আমি চিঁচিঁ করে বললাম, "এতোক্ষণ তো ভালোই ছিলাম, সিমন ভাই..."
সিমন ভাই উত্তরের অপেক্ষা না করেই ছুটে গেছেন অন্যদিকে। পুরানা পল্টনের রাস্তা হতে কেনা চোরাই ক্যামেরা হাতে নিয়ে বেশ মৌজে আছেন উনি- চেহারায় জৌলুস বেড়ে গেছে অনেকগুণ...।
উদ্ভ্রান্ত পথিক (অথবা সামিলুল ভাই) শাটার টিপছেন সমানে। শখ করে তাঁর কাছে গিয়ে আমার একটা ছবি তুলে দিতে বলতেই উনি আমায় এই মারেন কি সেই মারেন। "মিঁয়া... মশকরি পাইসো ?? জানো না, এই ক্যামেরা জর্মনি থেইক্যা আনা ?? কৃষ্ণবস্তুর ছবি তুলবার লিগ্যা  এই ক্যামেরা বাসা থন বইয়া আন্সি ?? ফাইজলামি কর আমার লগে ??..."
নেহাত ব্রাজিল সাপোর্টার বলে ছেড়ে দিলাম সেই বেলা, নাহলে খুনোখুনি হয়ে যেতে পারতো...
ওডিনদা , সুরঞ্জনা'পারা কমিকস নিয়ে আলোচনা করছেন।
বাচ্চারা বেশ আছে। মাতিস বেশ ঘুরেটুরে বেড়াচ্ছে। নিধি সবাইরে বেলুন ফুলাইতে দেয়। কেউ পারে না। সিগ্রেট খাইতে খাইতে বড় মানুষগুলার ফুসফুসের বারোটা বাজছে। নিধিই বেলুন ফুলায়, বেলুন নিয়া ক্যাচ ক্যাচ খেলে...
ওয়েইটারেরা ব্যানার টানিয়ে দেয়।

"শুভ জন্মদিন, সচলায়তন " 
সেই ব্যানারের সামনে পাংশু মুখে সবজান্তা বসে থাকেন। তাকে দেখে গুরুতর ইনজুরির শিকার হয়ে বিশ্বকাপ থেকে বিদায় নেওয়া মিডফিল্ডার এলানো'র কথা মনে পড়ে আমাদের। আশেপাশে বসে থাকা অন্যান্য লোকেরা হয়তো সন্দেহ করে, ইনি-ই সচলায়তন এবং আজকের এই আসরের বিলটা হয়তো তিনিই দেবেন...
দুষ্টু বালিকা এর মাঝে দুর্বোধ্য একটা জ্যামিতির সমস্যা হাজির করেন। পেন্সিল নাকি তার কাছে আছে, অতএব চাঁদা চেয়ে বেড়ান সকলের কাছে।
শাটার টেপায় বিরতি দেন না জিএমটি এবং নির্জন সাক্ষর।
আনিস ভাই গল্প করেন, বুনোহাঁসেরা শুনতে থাকেন।
ল্যাপটপ নিয়ে সচল খুলে টুকটাক মন্তব্য করেন এনকিদু। নির্জন সাক্ষর সেই অবসরে ফটু সাইজে ব্যস্ত হন।
তানভীর ভাই এবং প্রবাসিনীরা নিজেদের নিয়েই ব্যস্ত। আমাদের দিকে ফিরেও তাকান না...
নিধি বেলুন ফুলায়, বেলুন নিয়া ক্যাচ ক্যাচ খেলে...
গৌতমদা বাচ্চাদের সাথে সময় কাটান, নৈষাদদা গল্প করেন।
শিমুল ভাই এবং আরিফ জেবতিক ভাই আলোচনা শুরু করেন। বিষয়বস্তু অতীব জটিল। বাংলা ছোটগল্পে ব্লগীয় সংস্কৃতি এবং এর সুদূরপ্রসারী প্রভাব। আমি দীর্ঘশ্বাস ফেলে শিমুল ভাইয়ের পাশ থেকে উঠে যাই...
ওডিন ভাইয়ের পাশে বসে সুখ আছে, উনি মানুষ ভালো। আমায় কবে লাচ্ছি খাওয়াবেন, এই জাতীয় ভালোমানুষি কথাবার্তা বলেন...
আড্ডায় নতুন মুখ আমার দোস্তো পলাশ এবং পথিক রহমান চুপচাপ চারপাশ পর্যবেক্ষণ করেন...
এইসব বলতে বলতে কেক কাটা হয়। নিধি-মাতিস-প্রবাসিনী আপু কেক কাটেন। ব্যাপক করিৎকর্মা নজরুল ভাইয়ের হুমকি-ধামকিতে খাবার সার্ভ করা হয়।
খাবার মাঝে হঠাৎ রেস্টুরেন্টে ব্যাকগ্রাউন্ডে তাহা-শানের গান বেজে ওঠে। আমরা নিশ্চিত হই, আমাদের মাঝে কোন না কোন মডু আছেই। আমি ওডিনদাকে অফ-হোয়াইট মডু বলে সন্দ করি- জানতে পারে, উনি আমায় কালা (জাহাঙ্গীর) মডু বলে সন্দ করছেন।
খাওয়া চলতে থাকে। আর্জেন্টিনা বিশ্বকাপ জিতবে না, এই দুঃখে শাহেনশাহ সিমন খাওয়ায় মন দিতে পারেন না পর্যন্ত...। সকলেই খাওয়া দাওয়ায় খারাপ পারফরম্যান্স দেখায়। আসছে বিশ্বকাপে 'সচলায়তন একাদশ'-এ জায়গা নিশ্চিত করতে এখন থেকেই সকলে ডায়েট শুরু করেছে ভেবে ভালোই লাগে...
খাওয়ার পরে বেশিক্ষণ আর বসা হয় না। সবাই হুড়োহুড়ি করে বেড়িয়ে যায়।
মাশ্রুমাড্ডার লোকেরা ভুভুজেলা সংক্রান্ত কতিপয় বড়মণিদের কৌতুক আবিষ্কার করে। ওডিনদা হেঁড়ে গলায় হুমকি দেন, " অক্করে ভুভুজেলা বাজায় দিমু কৈলাম !! "
সবাই ধীরে ধীরে বিদায় নেয়।
নিধি বেলুন ফুলায়, বেলুন নিয়া ক্যাচ ক্যাচ খেলে...আর হয়তো মনে মনে বলে, "দেখিস- বড় হয়ে আমিও সচলায়তনের জন্মদিন করবো। "


লেখালেখি





একটা উপন্যাস লিখবো বলে নিজেকে প্রস্তুত করছি অনেকদিন। একটা উপন্যাস লিখবো। ইতিহাস নিয়ে, মুক্তিযুদ্ধ নিয়ে, বাংলাদেশ নিয়ে। উপন্যাসে স্বপ্ন থাকবে, উৎসব থাকবে, ভালোবাসা থাকবে। উপন্যাসে বেদনা থাকবে, বিবমিষা থাকবে, বিশ্বাসঘাতকতা থাকবে।
মানুষ চায়ের দোকানে, বিকেলের ফুটবল মাঠের আড্ডায়, প্রোফাইল পিকচারে, ব্লগ-ফেসবুক নোটের মিথ্যা আস্ফালনে ভুলিয়ে দিতে পারে সবাইকে। কিন্তু প্রশ্নটা দিন শেষে আমি নিজেই নিজেকে ছুঁড়ে দেই। তুমি উপন্যাস লিখবে কেনো ? তুমি কি সেটা লিখতে প্রস্তুত ? অথবা কখনো তুমি কি যোগ্য হবে সেটার, আদতে ?
আমি বারংবার নিজেকে প্রশ্ন করি। জবাব পাই আবছা আবছা, অনেকটা যন্র্পপ্রকৌশল পড়াকালীন ব্যবহারিক পরীক্ষার চূড়ান্ত উত্তরপত্রের মতোই। হ্যাঁ, লিখতে সকলেই পারে। আমিও পারি। আজিমভের গল্পের সেই মস্তিষ্কে তার জুড়ে দেওয়া বানরের মতোই টাইপরাইটার বা কী-বোর্ডে চলতে পারে আমার হাত।
অনুভব করি, আমার দৌড় ব্লগ-ফেসবুকের ওই টুকটাক গল্প প্রচেষ্টা পর্যন্তই। সেইসব কিলোবাইটের দুয়েক ফোঁটা হয়তো কখনো কদাচিৎ পাঠককে বিভ্রান্ত করে ফেলতে পারে কয়েক মুহুর্তের জন্যে। কিন্তু উপন্যাস তো তা নয়। উপন্যাসের ব্যাপ্তি অনেক বড়। তার সন্ধানে কী-বোর্ড চাপা তীব্র শীতের রাতে হাফ হাতা শার্ট গায় চড়িয়ে নদী তীরে দাঁড়িয়ে নৌকার জন্যে অপেক্ষা করার মতোই। কষ্টের, একাকীত্বের, রাত ফুরোলেও দৈবের উপর নির্ভরশীল হয়ে থাকার।
মানুষকে তার সামর্থ্যের শেষ পরীক্ষাটাও দিতে হয় নিজের কাছেই। আমি সেই পরীক্ষায় বসবো স্থির করি। শুরু হয় প্রস্তুতির পালা। একে জিজ্ঞাসা, ওকে টোকা দেওয়া, তাকে ফেসবুকে গুঁতো।
ইতিহাস খুব অদ্ভূত। তরলের মতো পাত্র ভেদে তার আকার বদলায়, তবে আয়তন গ্যাসের মতো স্থির। সেটাকে বাস্তব কাহিনীর কঠিন রুপ দেয়ার কাজটা জটিল।
যা লেখা হয়, তার সবটাই কেটে দেওয়ার মতো। অজস্র বানানে ভুল, অগণিত ফাঁকফোকর।
পাণ্ডুলিপি টুকটাক পড়তে দেই। একে, ওকে, তাকে। মানুষ প্রতি আমি বিশ্বাস হারাই না কখনো, পরিচিতের দল এতো আগ্রহে এমন সমস্ত শ্রমসাধ্য কাজ করে দেয় অকারণ ভালোবাসার বশবর্তী হয়- মানুষের উপর বিশ্বাস আমি হারাতে পারি না।
কিন্তু মাঝে মঝেই থেমে যাই পৃথিবীর রুঢ়তায়, স্বদেশের মাৎস্যন্যায় আবর্তনে।
দেশ দখল করে নিতে চায় সাম্রাজ্যবাদী প্রতিবেশী, উলটো রাজার দেশের কারসাজি সরস্বতীর অফিসে, নদী ভরা মাছের জায়গা দখল করেছে জাল ফেললেই উঠে আসা লাশ। ফেসবুকের কৃত্রিম নলখাগড়ার মাঝে কোথায় হৃদয়ের চর ? আবুল হাসানের সহযাত্রী হয়ে উঠি আমি। কার কাছে যাবো, আহত বাতাসের এ শহরে সবকিছু অতীত হয়ে যাওয়া ইতিহাসের এক টুকরো গল্পের জায়গা কোথায় ? 
আমার পাণ্ডুলিপির খসড়া তাই ইতস্ততঃ নাচে ব্যালে নর্তকীর মতো।
গভীর রাতে নজরুল ভাই হয়তো বার্তা দেন কোনো তথ্যসূত্র উল্লেখ করে। পাণ্ডবদা হয়তো সিধু জ্যাঠার রীতিতে উপদেশ দেন পথ বাতলে। কোঞ্চিপায় চা খেতে খেতে মৃদুভাষী নিবিড় ভাই হয়তো আমায় শেখান ইতিহাসের নানা পাঠ। এবং ভালোবাসার দাবিতে মনে করিয়ে দেন সেই অনুচ্চারিত প্রশ্নটি। লেখা কতদূর ? 
চূড়ান্ত হতাশার মাঝে আবিষ্কার করি, এই সময়ে কতগুলো টাইপকরা অক্ষর আর বর্ণসমষ্টি নিতান্ত অনাহূত সিন্ডারেলা। এ শহরে কোথাও শান্তি নেই, থেমে থাকা নেই। এ শহরের কোনো ইতিহাস নেই, কোনো গৌরব নেই।
অথচ আমার বেছে নেওয়া পটভূমির নায়কেরা কত অবিশ্বাস্য পরিস্থিতি থেকে বের হয়ে এসেছেন অতীতে। তারা মানুষ ছিলেন, তাদের মানুষী দুর্বলতা ছিলো। তারা অনেক হেরে গিয়েও হারটা স্বীকার করেন নি। উপন্যাসের নাটুকে নায়কদের সাধ্য কী আমাদের সেই ইতিহাসের নায়কদের কীর্তি স্পর্শ করে !
আমার উপন্যাস লেখা হয় না, সময়ের জালে আটকে যায়। আমি আমার নায়কদের মতো নই। আমি তাদের মতো হতে চাই, নিদেনপক্ষে তাদের চেষ্টাটা স্পর্শ করতে চাই। আমার সেটা হয়ে ওঠে না।   



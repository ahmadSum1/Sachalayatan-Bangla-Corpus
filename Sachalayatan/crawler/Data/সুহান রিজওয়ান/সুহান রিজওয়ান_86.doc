রোনালদোকে খোলা চিঠি



  ২০০৩-০৪ মৌসুমের মাঝামাঝি এসে ডেভিড বেকহাম একটা 'আজিব' কান্ড শুরু করলেন। প্রতিদিন পেপার খুলে দেখা যেত তিনি নাকি একই সাথে তিনটি দলের হয়ে খেলছেন। এই ম্যানইউ,এই রিয়াল মাদ্রিদ ,এই বার্সেলোনা।প্রাপ্ত  খবরের যা সারাংশ- তা হলো বেকহাম নাকি জুতিয়ে (জুতোয় লাথি মেরে) সার এলেক্স ফার্গুসনের কপালে দাগ ফেলে দিয়েছেন। ম্যানইউ তো তাহলে ছাড়তেই হয়; কিন্তু বেকহামের নতুন ঠিকানা কী হচ্ছে-রিয়ালের সান্তিয়াগো বার্নব্যু  না বার্সার ন্যু-ক্যাম্প ?? আমার মত অগুণতি বার্সা সমর্থককে হতাশ করে সভাপতি হুয়ান লা পোর্তা তার নির্বাচনী প্রতিশ্রুতি ভেঙ্গে বেকহামের পরিবর্তে নিয়ে আসলেন রোনালদিনহোকে; যা পরে হয়ে উঠলো ফুটবলের ইতিহাসের অন্যতম সেরা মধুর ভুল। রিয়ালের জন্যে বেকহামকে ছেড়ে দিয়ে সার এলেক্সের জহুরী চোখ নিয়ে এলো স্পোর্টিং লিসবনের এক ১৮ বছরের তরুণ তুর্কীকে, যার নাম ক্রিশ্চিয়ানো রোনালদো। 
সার এলেক্স এই তরুণের ইচ্ছার বিরুদ্ধে তাকে পরিয়ে দিলেন ০৭ নম্বর জার্সি; যা আগে পরেছেন এরিক ক্যান্টোনা ,জর্জ বেস্ট আর ডেভিড বেকহামেরা। সার এলেক্সের আশাকে বাস্তবরূপ দিতে খুব বেশি সময় নেননি ক্রিশ্চিয়ানো রোনালদো। অচিরেই দারুণ গতি, শৈল্পিক ড্রিবলিং আর দুর্দান্ত সব ফ্রি-কিকে ইংরেজ দর্শকদের নয়নমণি হয়ে উঠলেন তিনি। পরপর দুই বছর জিতে নিলেন ফিফপ্রো বর্ষসেরা তরূন খেলোয়াড়ের পদক। আন্তর্জাতিক পর্যায়ে তার অভিষেক হলো ২০০৪ এর ইউরোতে; ফাইনালে গ্রীসের কাছে যেখানে হেরে গেলো লুই ফিগোর নেতৃত্বাধীন পর্তুগালের 'সোনালী প্রজন্ম'। তরুণ রোনালদো সেই প্রথম কাঁদলেন। তবে ইতিমধ্যে প্রতিপক্ষদেরও কাঁদিয়ে ছাড়ছেন লীগে। বাবার পছন্দের অভিনেতা প্রাক্তন মার্কিন প্রেসিডেন্ট রোনাল্ড রিগানের নামে নাম রাখা হয়েছে বলেই কী না কে জানে; এতদিনে ইংলিশ প্রিমিয়ার লীগে ডাইভ দেওয়ার অভিনয়ে পারদর্শী বলে ও টুকটাক সুনাম কামিয়ে ফেলেছেন তিনি। 
চূড়ান্ত ভেলকি তিনি দেখালেন বিশ্বকাপে। কোয়ার্টার ফাইনালে ইংল্যান্ড-পর্তুগাল ম্যাচে রিকার্ডো কারভালহোকে ফাউল করলেন ম্যানইউর ওয়েইন রুনি; আর রেফারিকে অনুযোগ করে রুনির লাল কার্ড দেখার পথ সুগম করলেন যেন কে ?? ক্ষেপে উঠলো ইংরেজ জনতা। পালটা অভিযোগে রোনালদো জানালেন, অচিরেই ম্যানইউ ছাড়বেন তিনি। ভাবমূর্তি রক্ষায় এগিয়ে এলেন সেই সার এলেক্স। নতুন করে ভিত গাড়লেন রোনালদো-ম্যানইউ সম্পর্কের। আবার ইংল্যান্ডের জনতার ভালোবাসায় ভাসলেন ক্রিশ্চিয়ানো রোনালদো।
প্রতিদানও দিলেন অকৃপণ ভাবে। চেলসি রাজত্ব টলিয়ে পরপর দুবছর ইপিএলের শিরোপা নিলো লাল শয়তানের দল। রোনালদো সেনাপতি; তাকে ঘিরে বর্ষীয়ান গিগস,স্কোলস,গ্যারী নেভিল আর তরূন পার্ক জি সুং,ওয়েইন রুনি,নেমানজা ভিদিচেরা দেখালেন টিম গেমের এক আদর্শ দৃষ্টান্ত । ২০০৭ আর ২০০৮ -এ একজন ফুটবলারের পক্ষে যা সম্ভব, তার সবই জিতলেন রোনালদো। দুটো প্রিমিয়ার লীগ, একটা ফিফা বিশ্বক্লাব কাপ, একটা উয়েফা চ্যাম্পিয়ন্স লীগ। হেডের নৈপুণ্য আর গতির আধিক্যে ০৮ মৌসুমে করলেন ৪২ গোল, পারলেন কি নতুন ম্যারাডোনা মেসি-কে ছাড়িয়ে ফিফা বর্ষসেরা হতে ?? "এক,দুই,তিন- সব বিশ্বসেরার তালিকায় এ স্থান আমার, ক্রিশ্চিয়ানো রোনালদোর"- আপনার দম্ভোক্তি বৃথা গেলো না রোনালদো। জর্জ বেস্টের পর দ্বিতীয় ম্যানইউর খেলোয়াড় হিসেবে আপনি জিতলেন ব্যালন ডি'অর, হলেন ফিফা বর্ষসেরা খেলোয়াড়-২০০৮।
সুখ সহ্য করতে না পেরেই কী এবার ভূতের কিল সেধে নিলেন আপনি, রোনালদো ?? ভক্তদের এতো
ভালোবাসা উপেক্ষা করে কীভাবে আপনি আবারো বলেন, "এই ক্লাবে খেলতাম ন- আমি রিয়াল যাইবার চাই" ?? আপনার নাইটক্লাব কেচ্ছা এতোদিনে দিস্তা-দিস্তা কাগজের বিষয় হয়ে উঠেছে। কোন এক ব্যবসায়ীর ঘরের বউয়ের সাথে নাকি বাংলা নাটকের মত এসএমএস পরকীয়াও করছেন। রেফারীদের ভোটে নির্বাচিত হয়েছেন তাদের সবচেয়ে অপছন্দের খেলোয়াড় বলে। আপনার ডাইভ দেখতে দেখতে বিরক্ত হয়ে উঠেছেন বিরোধীদলের কোচেরা। নিন্দুকেরা বলছেন আপনি 'বড় ম্যাচের ছোট খেলোয়াড়'। রোনালদো ভক্তরা আঙ্গুল তুলবেন গত বছর  উয়েফা চ্যাম্পিয়ন্স লীগের ফাইনালে আপনার করা গোলের দিকে;সবিনয়ে জানাই সে ম্যাচে টাইব্রেকারে পেনাল্টি মিস ও করেছিলেন আপনি। 
আসল কথা রোনালদো,এ মৌসুমে আপনাকে দেখে মনে হচ্ছে না আপনিই সেই পুরনো রোনালদো। ড্রিবলিং জাদু নেই, রুনি-বারবাটভের বাড়িয়ে দেয়া বলে পা/মাথা ছুঁইয়ে গোল অবশ্য করছেন; কিন্তু নিজে থেকে সৃষ্টির সে প্রেরণা আপনার খেলায় অনুপস্থিত। মেজাজ খারাপ করে প্রতিপক্ষকে ফাউল করে লাল-হলুদ কার্ড দেখছেন নিয়মিত (এইমাত্র ফুলহামের সাথে আপনার সেরকম একটা কার্ডপ্রাপ্তি দেখেই আসলে এ লেখা লিখতে বসা), সেদিন আবার টানেলের ভেতরেও নাকি কনুই চালিয়ে থুতু মেরেছেন।
বাংলায় একটা প্রবাদ আছে,"বীরভোগ্যা এ বসুন্ধরা"।ইনজুরি থেকে ফিরে এসে ৩২ বছর বয়সী 'বড় রোনালদো'যখন করিন্থিয়াসের হয়ে গোল করে নিয়মিত পত্রিকার খবর হচ্ছেন; তখন আপনি,ক্রিশ্চিয়ানো রোনালদো- ফর্ম,তরূণ বয়সের চূড়ান্ত সন্ধিক্ষণে এসেও পত্রিকার পাতায় আসছেন নেতিবাচক কারণে। সুদূর বাংলাদেশের এই ভক্তের অনুরোধটা গ্রাহ্য করুন দয়া করে- পাকনামি বন্ধ করুন, মন দিন ফুটবলে।
নইলে... 'ওই দেখা যায় তোরেস' অথবা 'ওই যে মেসি আসছে তেড়ে'...।


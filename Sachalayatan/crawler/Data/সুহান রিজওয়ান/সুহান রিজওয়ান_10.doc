বই নিয়ে





গুডরিডস নিয়ে হিমু ভাইয়ের পোস্ট দেখে মনে হলো আরেকটা উদ্যোগ নিয়েও কথা বলা যায়। আন্তর্জালে তথ্য ভাগ নেয়ার সুবিধাটা যেহেতু আছেই, সেটার ব্যবহারে সবার লাভবান হওয়ারই কথা।
কথা বলবো বইশেয়ার ডট কম নিয়ে।
বাংলাদেশ প্রকৌশল বিশ্ববিদ্যালয়ে পড়ার সময়ে পড়ার বইপত্রের জন্যে নীলক্ষেত নামে চমৎকার একটা জায়গা অহরহ ঘুরে আসতাম। ডিপার্টমেন্টাল বইপত্র ছাড়া বাকি সমস্ত বই-ই সেমিস্টার শেষে কমদামে বেচে দিতাম নীলক্ষেতে, সেটার কিছু অংশ ব্যয় হতো নতুন টার্মের বই কেনার পেছনে। হলবাসীদের কিছু বাড়ত সুবিধা ছিলো। টুথপেস্ট, মাসুদ রানা শেয়ারের মতো একই বই দিয়ে কাজ চলে যেতো পুরো উইং-এর সমস্ত ছেলেপিলের।
ধরা যাক, ভার্সিটি পড়ুয়া কারো কাছে পুরানো বইয়ের দোকান খুব অনায়াস নয়। অথবা বড়ভাইদের সাহায্য নেয়াও কঠিন। সেই ক্ষেত্রে তার পুরোন বইয়ের গন্তব্য সেই পোকার উদর- নয় ঝালমুড়ির ঠোঙ্গা। রাম হয়তো গল্পের বই পড়তে ভালোবাসেন,  এরফান জেসাপের ডেথ সিটি খুঁজে পাচ্ছেন না। অথচ তারই পরিচিত শ্যামের কাছে আছে সেই বইটাই- শ্যাম খুঁজছেন শামসুল হকের ছোটগল্প, যেটা অনাদরে পড়ে আছে রামের কাছে। ঠিক এইসব ক্ষেত্রে একটা চমৎকার মাধ্যম হতে পারে বইশেয়ার ডট কম।
উদ্যোগটা নিয়েছে ঢা.বি’র ব্যবসায় প্রশাসন স্নাতক ছোট ভাই মিশুক। তার কথায়, এই উদ্যোগ- “ইন্টারনেটে সবার জন্য বুকশেলফ তৈরি করার প্রয়াস”।
বইশেয়ারে সবাই নিজের বই এর একটা বুকশেলফ তৈরি করতে পারবে। বুকশেলফে বই, নোট, রিপোর্ট, ম্যাগাজিন ইত্যাদি অ্যাড করা যাবে। তারপরে এটা সে কি করতে চায়, ধার দিতে নাকি বিক্রি করতে অথবা দান করে দিতে, সবই বলে দেয়া যাবে। যদি মাসুদ রানার সংকেত ছোটভাইদের না দেখিয়ে লুকিয়ে রাখতে চায়, তবে সেটা কাউকে না দেখিয়ে ব্যক্তিগত হিসেবেও মার্ক করা যাবে।
তৈরী করা যাবে নিজের প্রোফাইলটাও। কোন বই খুঁজে পেলে সেটি কার কাছে আছে, তার পরিচয় কী, এলাকা কোনটা অথবা একই ক্যাম্পাসে পড়ে কি-না, জানা যাবে সেটাও।
লুল্পুরুষ পাঠকদের জন্যেও সুব্যবস্থা। নিজেদের মধ্যে মেসেজ চালাচালির জন্যে আছে মেসেজবক্স। লগিন করা থাকলে এই মেসেজবক্স ব্যবহার করে সুন্দরী সহপাঠিকাকে মেসেজ পাঠানো যেতে পারে।
আপনার কাছে কি কি বই আছে সেটা বুকশেলফে দেয়ার পরে, চাইলে সেটি ফেসবুকে শেয়ার করতে পারবেন। তাহলে রামশ্যামের সমস্যাও সমাধান হয়ে যাচ্ছে ফেসবুকে বসার ফাঁকেই।
গল্পের বই বা পড়ার বই বাদ দিলে নজরুল স্যারদের চোথা/স্লাইডও শেয়ার করতে পারবেন এখানে। ফ্লুইডের দুই যুগ পুরানো চোথা এভাবে পেলে পলাশী জুড়ে আর দৌড়াদৌড়ি করতে হতো না। থিসিসের প্রেসেন্টেশন স্লাইড বা গুরুত্বপূর্ণ রেফারেন্স বই- জমিয়ে রাখা যাবে সেটার ডিজিটাল ভার্শনটাও।
সংক্ষেপে এই হলো বইশেয়ার ডট কম। আমি রেজিস্ট্রেশন করেছি, টুকটাক ঘোরাঘুরি করে পছন্দ হয়েছে। গুডরিডসের মতো বিশালতা আপাততঃ নেই, তবে যেহেতু দেশীয় উদ্যোগ- মনে হয় আমরা সবাই টুকটাক নিজেদের বইপত্রে শেয়ার করলে জমে যেতে সময় লাগবে না।
কাজেই বই শেয়ার করুন। কে জানে, হয়তো পাশের বাসার পাঠকের কাছেই অযতনে পড়ে আছে আপনার খুঁজতে থাকা ছোটগল্পের বইটা। 


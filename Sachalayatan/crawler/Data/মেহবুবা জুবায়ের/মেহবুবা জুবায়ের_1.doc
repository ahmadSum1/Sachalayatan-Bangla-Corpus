ছড়া



জুবায়ের কখনো কখনো সখের বসে কবিতা লিখতো,  মুখে মুখে রচিত কবিতা আবৃতি করে শোনাতো, সে সব আমি জানি। কিন্তু জুবায়ের যে কখনো ছড়া লিখতো বা লিখেছিল, সেটাই আমার জানা ছিল না। এবার ঢাকা থেকে ওর প্রকাশিত হওয়া বেশ কিছু পুরনো লেখার কাটিং (যে সব কিনা ওর বোন ঝর্ণা সংগ্রহ করে রেখেছিল।) সাথে করে নিয়ে এসেছিলাম। 
সে সব ঘাটতে গিয়েই এই ছড়াগুলি পেলাম। কাগজের টুকরোগুলি খুবই পুরনো হয়ে গেছে। কিছু কিছু লাইন এক্কেবারে ঝাপসা। আর কিছুদিন পর হয়ত একেবারেই নষ্ট হয়ে যাবে। এসব ওর কোন বয়সে লেখা তাও জানিনা। তবে ওর ১৯-২০ বছর বয়সের এদিক ওদিকে লেখাগুলি ছাপা হয়েছিলো।
আজ ওর জন্মদিন। ওকে স্মরণ করে ওর জন্মদিনের উপহার হয়ে রইলো ছড়াগুলি।
ছড়া
মুহম্মদ জুবায়ের

এক.
(২৪.১.৭৫ কচিকন্ঠে প্রকাশিত)
ছেলে ঘুমালে পাড়া জুড়াবে কে বলেছে কে
হাজার ছেলে ঘুমিয়ে গেলো হিসেব দেবে কে।
আমার বুকের সোনার মানিক পথের ধুলায় লুটায়
মাথার ওপর কাক শকুনী নিজের আখের গুটায়।
ভিটেমাটি সব তো গেছে কি আর আছে বল
চকচকে এই কাস্তেখানা করেছি সম্বল।

দুই.
(৯.৯.৭৪ জনপদে প্রকাশিত)
গোলাপ যতো হচ্ছে লোপাট
হচ্ছে বাগান খালি
হঠাৎ ঝড়ে ঝরলো বকুল
পড়লো চোখে কালি।
চারদিক সব শূন্য ধু ধু
কেবল ফাঁকা ফাঁকা
শূন্য দেশে এখন শুধু
হৃদয় জ্বেলে রাখা।
তিন.
(১.১১.৭৪ গনকন্ঠে প্রকাশিত)
আমরা না হয় সব পেয়েছি
তাতেই এমন কি
আয় না সবাই চোখে তোদের 
ঠুলি বেঁধে দি’।
দেখাদেখি নাই বা হলো
আমরা কি আর মন্দ
এই হয়েছে বিপদ ভারী
কেবল করিস সন্দ’।
 
চার.
(১৫.৫.৭৪ চাঁদের হাট/পূর্বদেশ)
রাগেন বাগেন লাফান বেজায়
ও পাড়ার ওই আমলা
বললো সবাই, কি জ্বালাতন
আমলাটারে সামলা।
‘সামলাতে চায়’ স্পর্ধা ভারী
ভাবেন এবার আমলা।
অবশেষে ধমকে ওঠেন 
ঠুকেই দেবেন মামলা।


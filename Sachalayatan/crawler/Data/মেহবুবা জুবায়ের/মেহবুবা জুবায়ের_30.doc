জুবায়ের: জীবন-মৃত্যুর মাঝামাঝি – ০২



প্রথম পর্ব
 ৩০শে আগস্ট, ২০০৮ 
ভোর সাড়ে তিনটা। ফোনের শব্দে ঘুম ভেঙে গেল।
“হ্যালো?”
“মিসেস জুবায়ের?”
“জ্বী।”
“ইয়োর হাজব্যান্ড ইজ নট ডুয়িং ওয়েল। তার অক্সিজেন লেভেল নেমে যাচ্ছে এবং উই হ্যাভ টু পুট হিম ইনটু আ মেশিন। যতো তাড়াতাড়ি সম্ভব, হাসপাতালে আসুন।”  
ডোর ম্যাটের নীচে চাবি রেখে, ঘুমন্ত অর্ণবকে খালি বাসায় একা ফেলে চলে গেলাম। ICU-এ পৌঁছে দেখি, ওর রুমে ডাক্তার আর নার্সদের ভীড়। অ্যাটেন্ডিং ফিজিশিয়ান এক অল্প বয়স্ক পাকিস্তানি মহিলা। হেজাব পরে। আমাকে সে বাইরে নিয়ে এসে বলতে শুরু করলো, “আপনার স্বামী খুব জেদি। সে আমার কোনো কথাই শুনতে রাজি নয়। ওর অক্সিজেন লেভেল ৭০%-এ নেমে এসেছে এবং সে খুব ক্লান্ত হয়ে পড়েছে। আপনার স্বামী কম অক্সিজেন তো নিচ্ছেই এবং তার ওপরে তার শরীর কার্বন ডাই-অক্সাইড একেবারেই ত্যাগ করতে পারছে না। এটা ওর জন্য খুবই খারাপ। ওর অনান্য অর্গান নষ্ট হয়ে যেতে পারে। উই হ্যাভ টু ভেন্টিলেট হিম। তাহলে ও সহজেই শ্বাস-প্রশ্বাস নিতে পারবে, তার শরীর যথেষ্ট বিশ্রাম পাবে। আমরা এর মধ্যে খুঁজে বের করবো, কেন হঠাৎ করে তার এই সমস্যা হলো। কালকে রাত থেকে এখন পর্যন্ত আমরা শুধু ওর শ্বাস-প্রশ্বাসের দিকে মনোযোগ দিয়ে চলেছি। প্লিজ, আপনি তাকে বোঝান।”
“আচ্ছা, ওর সাথে কথা বলছি।”  
আমাকে দেখে জুবায়ের একটু হাসতে চেষ্টা করলো। যেন ওর কিচ্ছু হয়নি।
“ওদের বলো, আই অ্যাম ফাইন। হঠাৎ করে সিগারেট ছেড়ে দিয়েছি তাই এরকম হচ্ছে। এগুলো খুলে দিতে বলো, আমি এখন বাসায় যাবো।”
আমি ওকে আস্তে আস্তে ডাক্তারের কথা বুঝিয়ে বললাম। শুনে ও রেগে গেল, “ওই পাক্কুটা কী জানে! অন্য ডাক্তার ডাকো, ফোনটা কই?”
আমার ব্যাগে ছিল, বের করে দিলাম। ও বললো, “মুকুল ভাইকে ফোন লাগাও।”
অনেকক্ষণ ফোন বাজলো, উনি ধরলেন না।
“পীযুষকে কর।”
“পীযুষদা’রা এখন নিউ ইয়র্কে। ওদের নাম্বার আমি জানি না।”  
সেদিন ছিলো লেবার ডে উইকএন্ড। অন্য ডাক্তাররা সব ভ্যাকেশনে গেছে, আমি নার্সকে বললাম ওর প্রাইমারি ফিজিশিয়ান ডক্টর অ্যাডাম মাইনার-কে খবর দিতে। এই ইহুদী ডাক্তারটাকে জুবায়েরের খুব পছন্দ, গত ১৪ বছর ধরে ও এই ডাক্তারের কেয়ারে। জুবায়ের কিছুতেই পাকিস্তানি ডাক্তারের সাথে কো-অপারেট করবে না। একবার ডাক্তার, একবার জুবায়ের – এই করতে করতে সকাল আটটা বেজে গেল। ওর অস্পষ্ট কথাও আর বুঝতে পারছি না। এর মধ্যেই ওর অক্সিজেন লেভেল নামতে নামতে ৬০%-এ চলে এসেছে। খুব অবুঝের মতো আচরণ করছে ও। নাক থেকে অক্সিজেন মাস্ক টেনে খুলে ফেলে দিতে চেষ্টা করছে, বিছানা থেকে নামতে চেষ্টা করছে। 
আমি প্রতিবেশিনী লাবণীকে ফোন করে জুবায়েরের খবর দিয়ে অর্ণবকে তাদের কাছে নিয়ে আসতে বললাম। নিউ ইয়কর্বাসিনী আমার ছোট বোন শিমুল ও মুন্নি ভাবীকে (উনি জুবায়েরের আফিসে কাজ করেন) খবর দিলাম। সকাল প্রায় ন’টার দিকে ডক্টর মাইনার এলেন। তিনি ঘরে ঢোকার সঙ্গে সঙ্গে জুবায়ের হাতের ইশারায় আমাকে বা‌ইরে যেতে বললো। ওই অবস্থাতেও ওর আসল অবস্থা আমাকে জানাতে চায় না।  
কিছুক্ষণ পরে ডাক্তার বাইরে এসে জানালেন, জুবায়ের আমার সঙ্গে কথা বলতে চায়।
ভেতরে গেলাম। কাছে গিয়ে হাত ধরলাম। ওর হাতের নখগুলি সবুজ হয়ে টিয়া পাখির ঠোটের মত বেরিয়ে এসেছে। কপালের সমস্ত রগ প্রকটভাবে দেখা যাচ্ছে। কিছু একটা বলতে চেষ্টা করছিল, মুখের কাছে কান নিয়ে অনেক কষ্টে বুঝলাম, অর্ণবের কথা জিজ্ঞেস করছে।
“অর্ণব এক্ষুণি আসছে, ডোরাও আসবে একটু পরে।” 
কিছুক্ষণ চোখ বন্ধ করে থাকলো। তারপর চোখ খুলে হাতের ইশারায় কাগজ কলম আনতে বললো। কাগজ কলম নিয়ে এলাম, ও বেশ সময় নিয়ে ধীরে ধীরে আঁকাবাঁকা অক্ষরে জীবনের শেষ লেখা লিখলো: এই প্রসিডিউরের ... আলাদা ভাবে করতে। তিন সপ্তাহ পরে করালে কী ক্ষতি?  (মাঝখানের একটি শব্দের পাঠোদ্ধার সম্ভব হয়নি)
আমি ডক্টর মাইনার-কে ডেকে ওর ইচ্ছার কথা জানালাম। তিনি এবার আমার সামনেই বেশ জোরে জোরে বললেন, “মিস্টার জুবায়ের, এই মুহূর্তে আপনার অবস্থা খুব ক্রিটিক্যাল। এভাবে চলতে থাকলে একটা দিনও নয়, মাত্র কয়েক ঘণ্টা টিকতে পারবেন।, উই হ্যাভ টু ইনটিউবেইট য়্যু। যে কোনও অবস্থাতেই আমাদের এটা করতেই হবে। অ্যান্ড দ্যাট ইজ গোয়িং টু বি ভেরি পেইনফুল ফর য়্যু। লেট আস ডু ইট নাউ, আমরা আপনাকে ঘুম পাড়াবো, আপনি কিচ্ছু টের পাবেন না। উড য়্যু লেট আস ডু ইট, মিস্টার জুবায়ের?” ও কতক্ষণ চোখ বন্ধ করে থাকলো। তারপর মাথা নেড়ে হ্যাঁ বল্লো। 
তখন আমাদের দু’জনকে উদ্দেশ্য করে ডাক্তার আবার বললেন, “আমি আপনাদেরকে মিথ্যে আশ্বাস দেবো না। মিস্টার জুবায়ের, মে বি দিস ইজ ইয়োর লাস্ট ব্রেথ। মে বি ইউ আর নট কামিং ব্যাক। আপনিই বলুন, সে-ক্ষেত্রে আমরা কতোদিন লাইফ সাপোর্ট রাখবো?”
জুবায়ের আস্তে করে আঙুল তুলে দেখালো, সাত দিন।
“আপনার হার্ট ফেইল করলে আমরা ইলেকট্রিক শক দেবো? আপনি তা চান?”
জুবায়ের মাথা নেড়ে “না” বললো।
“হোয়াট ইজ ইয়োর উইশ ফর বেরিয়াল।”
অনেক সময় নিয়ে সে উত্তর দিলো, “ডোনেট মাই বডি।”  
তারপর আমার দিকে হাত বাড়াতেই আমি মাথাটা কাছে এগিয়ে আনলাম, হাত দিয়ে আমার চোখের পানি মুছিয়ে দিতে চেষ্টা করলো। মাথা নেড়ে কাঁদতে বারণ করলো। আমি কানের মুখ নিয়ে জিজ্ঞেস করলাম, “কিছু বলবে?”
আমার হাতটা চেপে ধরে  ও বললো, “স্যরি।”
ডাক্তার আমাকে বাইরে বের করে দিলো। ICU-র পাশেই একটা চ্যাপেল আছে। আমি ওখানে বসে কাঁদতে কাঁদতে দোয়া ইউনুস পড়তে থাকলাম। কতোক্ষণ জানি না, হয়তো খুব বেশি হলে আধঘন্টা। নার্স এসে বললো, তুমি এখন আসতে পারো। ভেতরে গিয়ে দেখলাম, ওর মুখে একটা এক ইঞ্চি ডায়ামিটারের নল ঢোকানো। নলটা স্থির রাখার জন্য মুখের দুই পাশে টেপ দিয়ে আটকানো।  এখন ও সম্পূর্ণ মেশিনের সাহায্যে শ্বাস-প্রশ্বাস নিচ্ছে। ভুরুটা একটু কোঁচকানো।
"ও কি কষ্ট পাচ্ছে?”
ডাক্তার বললেন, "আর দশটা মিনিট সময় দাও, ও গভীর ঘুমে তলিয়ে যাবে।"  
কিছুক্ষণ পর আসাদ ও লাবণী এলো, অর্ণবকে লবিতে বসিয়ে রেখে। ওদেরকে সংক্ষেপে সব বললাম। অর্ণবকে এখানে আনা ঠিক হবে কি না, বুঝতে পারছিলাম না। আসাদ বললো, “নিয়ে আসুন এখানে, কিছু হবে না।"
ডাক্তারের অনুমতি নিয়ে অর্ণবকে আনতে গেলাম। ঘুম ঘুম চোখে ও আমার দিকে তাকালো।
“আম্মু, বাবা কোথায়?”
কী বলবো ওকে আমি! কান্না গোপন করে বললাম "তুমি জানো, বাবার খুব কষ্ট হতো নিঃশ্বাস নিতে, তাই ডাক্তার বাবাকে ঘুম পাড়িয়ে রেখেছে।" 
পর্দা সরিয়ে জুবায়েরের ঘরে ঢুকেই অর্ণব থমকে দাঁড়ালো। জুবায়েরের দিকে এক দৃষ্টিতে কিছুক্ষণ তাকিয়ে থেকে আরো ভেতরে না ঢুকে দৌড়ে বাইরে চলে গেল। আমি ওর পেছন পেছন বাইরে এসে দেখলাম, ও ICU-এর বাইরের দেয়ালে পিঠ দিয়ে মুখ নিচু করে দাঁড়িয়ে আছে।
"কী হয়েছে বাবা? এসো, আমার কাছে এসো।" কিন্তু আমি ওর কাছে যেতেই ও দৌড়ে ICU-এর বাইরে চলে গেলো।
আসাদ বললো, "আপনি জুবায়ের ভাইয়ের কাছে যান, আমি দেখছি।” 
ধীরে ধীরে হাসপাতাল ভরে উঠলো পরিচিত-অপরিচিত বাঙালি দিয়ে। এতো লোক একসাথে শুধু মাত্র কোনো অনুষ্ঠানেই দেখা যায়।  নার্স এসে আমাকে বললো, “তোমার লোকদের বাইরে নিয়ে যাও, কারণ অন্য রুগীদের অসুবিধে হচ্ছে।”
জুবায়েরের বন্ধু মুকুল ভাই অনেকটা জোর করেই সবাইকে ভিজিটিং এরিয়াতে নিয়ে গেলেন।  
বেলা দুটোর দিকে ডোরা এলো। আমি তখন চ্যাপেলে বসে ছিলাম। ও এসে হাঁটু গেড়ে বসে আমাকে দু’হাত দিয়ে জড়িয়ে ধরে কেঁদে উঠলো।
"আম্মু, বাবা কি মরে যাচ্ছে?"
আমি আর নিজেকে সামলাতে পারলাম না। এতোক্ষণ যে-কথাটা মনের মধ্যে গুমরিয়ে গুমরিয়ে উঠছিল, সে-কথাটাই ডোরার মুখ দিয়ে বেরিয়ে এলো। হায় খোদা, জুবায়ের কি মারা যাবে? আমি এখন কী করবো? আমার মেয়েকে কী জবাব দেবো?
"আমি জানি না, সোনা, আমি জানি না।" 
ডোরাকে নিয়ে জুবায়েরের কাছে এলাম। ওর সমস্ত শরীরে অসংখ্য তার আর সারা রুমে অজস্র মেশিন। এমনিতে ডোরা ভীষণ চাপা স্বভাবের, শান্ত। কিন্তু এখন ওর বাবাকে এই অবস্থায় দেখে (যে বাবাকে সর্দি-জ্বর ছাড়া কখনো অসুস্হ হতে দেখেনি) বাবার হাতটা তুলে নিয়ে নিজের মুখের ওপর চেপে ধরে ডুকরে কেঁদে উঠলো।
"বাবা, আই লাভ ইউ সো মাচ, আই ক্যান্ট লিভ উইদাউট য়্যু। প্লিজ, কাম ব্যাক।"
রাতে নিউ ইর্য়ক থেকে আমার ছোট বোন শিমুল ও তার স্বামী মাকসুদ এবং লস এঞ্জেলেস থেকে মেজমামা চলে এলেন। রাত সাড়ে নয়টায় ডাক্তার সবাইকে নিয়ে একসাথে বসলেন। জুবায়েরের অসুখ সম্বন্ধে আদ্যপান্ত বিস্তারিত জানালেন, সকলের সব প্রশ্নের জবাব দিলেন। এখানকার ডাক্তাররা খুব খোলামেলাভাবে সব কথা বলে দেয়। তাঁর ভাষ্য অনুযায়ী, জুবায়েরের ফিরে আসার সম্ভাবনা খুব কম। ওর অসুখ এক্কেবারে শেষ পর্যায়ে চলে এসেছে। যদি এবার সে সারভাইভ করেও, তবুও দুই মাসের বেশি তাকে বাঁচানো যাবে না। এবং এই দুইমাস তাকে অক্সিজেন সিলিন্ডার ক্যারি করতে হবে ও হুইল চেয়ারে থাকতে হবে। 
আমি আর সহ্য করতে পারলাম না। ডাক্তারকে বললাম "শোন, আর একটা কথাও বলবে না। তুমি ডাক্তার হতে পারো, কিন্তু তুমি সব কিছু জানো না। তুমি বলতে পারো না, কে কবে মারা যাবে।  আমি যে সৃষ্টিকর্তাকে বিশ্বাস করি, একমাত্র তিনিই জানেন, কী হবে।  উনি দয়ালু, উনি কখনই আমার স্বামীকে এইভাবে নিয়ে যাবেন না। ও ভালো হবেই। ওকে ভালো হতেই হবে। এই আমার বিশ্বাস।”
ডাক্তার আমার হাত ধরে বললেন, "মিসেস জুবায়ের, আমিও তা-ই বিশ্বাস করি।" 

(চলবে)

 * লেখায় রেটিং না দেয়ার অনুরোধ রইলো।


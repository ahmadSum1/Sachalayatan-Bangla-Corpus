এই তো জীবন!



আমার ছেলে স্কুল বাস্কেটবল টিমে এক পয়েন্টের জন্য সুযোগ পেলো না। ভালো করে কথা ফোটবার আগেই সে ঘোষণা দিয়েছিল, বড় হয়ে সে NBA বাস্কেটবল প্লেয়ার হবে।  দুই-তিন বছর বয়সে যখন সে প্রবল দোটানায় ভুগছে ডায়নোসরাস না পাওয়ার রেঞ্জার
কোনটা হবে, তখনো বলতো “ABA ডায়নোসরাস” বা কখনো “ABA পাওয়ার রেঞ্জার" হবে। 
বাপের কোলে বসে বাস্কেটবল খেলা দেখতে দেখতে সে বড় হয়েছে। বাবার বাস্কেটবলের প্রতি অনুরাগ ওর মাঝেও সমানভাবে সংক্রমিত হয়েছিলো। পাঁচ বছর বয়স থেকেই ASA তে (allen sports association)সকার আর বাস্কেটবল খেলে সে।   বাবা তাকে কাকুর গল্প বলতো, কাকু ছোটবেলায় অনেক দুধ খেতো, তাই সে এত লম্বা। “বেশী করে দুধ খেতে হবে, না হলে কেমন করে কাকুর মতো লম্বা হবি? তুই না বাস্কেটবল প্লেয়ার হবি, লম্বা না হলে কেমন  করে বাস্কেটবল খেলবি?” এই কথা বলে বলে ওকে দুধের নেশা ধরানো হয়েছিলো। এখন তার দুইদিনে প্রায় এক গ্যালন দুধ লাগে। 
সব ছক কাটা ছিল তার, কলেজ টিমে চান্স পেয়ে নর্থ ক্যারোলিনাতে পড়তে যাবে। ওদের কলেজ টিম নাকি সব থেকে ভালো। ওখান থেকে সবচেয়ে বেশী  নাকি সুযোগ পাওয়া যায় NBAতে খেলবার, ইত্যাদি ইত্যাদি। এখানে সেভেন গ্রেডে এসে স্কুল বাস্কেটবল টিমের জন্য সিলেকশন হয়। সেখান থেকে কলেজ টিম তারপর ভাগ্যে থাকলে NBA, গত একমাস সে নিয়মকানুন পালন করা সহ পরিশ্রমও করেছে যথেষ্ট।  এমাসের ৪ ৫ ও ৬ তারিখে পর পর তিন দিন ওদের ট্রাই আউট ছিলও। প্রথম দুদিন সে ভালোই করেছে, কিন্তু শেষদিন খারাপ খেলেছে। ৬৭ খেলোয়াড়ের মধ্যে ৩০ জন সিলেক্ট হয়েছে। অর্ণবের পজিশন ছিলও ৩১, ও বাদ পড়ে গেছে। ও যখন বাদ পড়ে যায় তখন প্রথম ও ঠিক বুঝতেই পারেনি, অবাক হয়ে তাকিয়ে ছিলও কোচের দিকে। তারপর মাথা নিচু করে বেরিয়ে গেছে। এটা ওর কাছে মনে হয়েছে চরম নিষ্ঠুরতা। ছোট্টরা কি ঠিক বুঝতে পারে আমাদের বড়দের জগতের এই নিষ্ঠুরতা?
পরাজয় স্বীকার করে নেওয়াটা সবার জন্যই কঠিন। আর সেটা যদি ছোটদের সহ্য করতে হয় তাহলে সেটার প্রত্যক্ষদর্শী হওয়াটা ভীষণ হৃদয়বিদারক! ছেলেটার জন্য খুব খারাপ লাগছে।
জীবনের প্রথম ব্যর্থতা এটা ওর। রাগ,অভিমান ও কষ্টটা তার বাড়াবাড়ি রকমের হয়েছে, বুঝতে পারছি। সত্যি কথা বলতে গেলে, সব দোষ আমার ওপর চাপিয়ে রাগ অভিমানের প্রথম ঝালটা আমার ওপরই ঝাড়েছে সে।  সামার টিমের ১৫ জনেই সুযোগ পেয়েছে, সামার টিমে খেললে ওর ভালো প্র্যাকটিস থাকতো। ও সামার টিমে খেলতে পারেনি কারণ সামার টিম সিলেকশনের ট্রাই আউটের দিন ও স্কুলে যায়নি আমার স্টুপিড ঈদের জন্য। “আই উইশ বাবা ওয়াজ হেয়ার, বাবা কোনোদিন এটা করতো না” (ওইদিন যে ওর ট্রাই আউট ছিল সেটা আমি যেমন জানতাম না, তেমনি সেও ভুলে গিয়েছিলো)।
আজ স্কুল থেকে এসেছে সাড়ে তিনটায়, এখনো কিছু খায়নি। ছেলেটা আমার খুব খাদ্য রসিক,আমার ভোজনবিলাসী শ্বশুরমশায়ের মতো। প্রতি বেলায় তার মনের মতো খাবার না হলে সে মুখে তুলে না।  আজ তার অতি প্রিয় খাবার তৈরি করে ওর সামনে ধরার পরও খিদে নেই খাবে না বলে খাবার সরিয়ে দিয়ে বিছানায় গিয়ে শুয়ে পড়লো। আহারে বেচারি!ওর কষ্টটা বুঝতে পারছি। কিন্তু কি বলে সান্ত্বনা দিবো তাও বুঝতে পারছিনা।  আবার ভাবছি সান্ত্বনা দেবার কি আসলেই দরকার আছে কিছু? মেয়েকে ফোন করে জানালাম,মেয়ের উত্তর,ওকে এখন কিছু বলো না। লেট হিম ফেস ইট, দিস ইজ লাইফ!
ঘরে এসে দেখি না খেয়ে ছেলেটা ঘুমিয়ে গেছে। চশমা খুলে নিয়ে মাথায় চুমু খেলাম, পারলে ওর সমস্ত কষ্টটুকু এক চুমুতে ব্লটিং পেপারের মতো শুষে নিতাম। কিন্তু তা তো সম্ভব নয়, জীবনের এই সব অমোঘ মনুষ্যজন্মঘটিত হৃদয় যাতনা নামের নিষ্ঠুরতা থেকে কে কবে মুক্তি পেয়েছে? এই তো শুরু হলো মন ভাঙার পালা। অভিলাষ ও প্রাপ্তির যে বিস্তর দূরত্ব তা শিখে যাবে অচিরেই।  হতাশা-অবহেলা-উপেক্ষা-অপমানে হৃদয় দীর্ণ হবে...এর সবই জীবনে যথেষ্ট পরিমাণে পেতে হবে। তবু তা সহ্য করতে শিখতে হবে। শিখতে হবে নতুন আশায় বাঁচতে।
ওয়েলকাম টু এডাল্টহুড, মাই সান!


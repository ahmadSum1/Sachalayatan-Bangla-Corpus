পরানের বদনা রে!




আমেরিকা উন্নত দেশ। ঠিক। আমেরিকা অনেক এগিয়ে গেছে। ঠিক। আগামি ৫০ বছরেও  বাংলাদেশ আমেরিকার ধারে কাছে আসতে পারবে না। হয়ত সেটাও ঠিক। এতোদিন এই সব কথাই  শুনে, বলে ও বিশ্বাস করে আসছিলাম, কিন্তু একযুগ পর এবার বাংলাদেশে গিয়ে সে ধারণা হলো সেটাই এখানে একটু বিস্তারিত বলার চেষ্টা করছি। তার আগে একটু গৌড়চন্দ্রিকা সেরে নেই।
আমরা এখানে (মার্কিন মুলুক) যারা ইন্ডো সাব-কন্টিনেন্টাল থেকে এসেছি, তাদের বাড়িতে দেশি বিদেশি হেন-তেন অনেক জিনিস থাকে। আমাদের বাড়িতে ঢুকলে কম-বেশি কার রুচি কেমন, টাকা-পয়সা কেমন এসব ঘরের ইতি-উতি ও জিনিসপত্র দেখেই বোঝা যায়। যদিও এসবের আশি ভাগ জিনিস-ই একজনেরটার সাথে অন্যজনেরটার মিল পাওয়া যায় না, শুধু একটা জিনিস ছাড়া। সেটা হলো বদনা। সবার বাড়িতে গেলে দেখা যাবে বদনা বা ওই জাতীয় একটা বস্তু তাদের বাথরুমে শোভা পাচ্ছে। মাঝে মাঝে কারো কারো বাসায় টয়লেট টিসুর অনুপস্হিতি থাকলেও বাদনা হিসেবে ব্যবহারিত জিনিসটির অনুপস্হিতি বড় একটা দেখা যায় না। কোকের খালি বোতল, ফুলের গাছে পানি দেবার ঝাঝরি, প্লাষ্টিকের বড় গেলাস বা ওই ধরণের কিছু, আর খুব ভাগ্যবান হলে তাবলীগ জামাতিদের সেই বিখ্যাত প্লাস্টিকের বদনারও দেখা পাওয়া যায়। দেখতে যেমনই হোক না কেন? ওগুলি আসলে বদনা ফর্মেই ব্যবহার হয়।  শুধু এদের বাড়িতে কেন? এদের রেস্তোরা ও দোকান-পাটেও ওই জিনিস শোভা পেতে দেখা যায়। আমার বাড়িতেও আছে। গোটা দু’য়েক ফুলের গাছে পানি দেবার ঝাঝরি, যা আমি বা আমরা বদনা হিসেবে ব্যবহার করি। তো বিশেষ কর্মটি করার পর পানি খরচ করার কাজটা এই জাতীয় লোটা, গ্লাস, ঘটি, বাটি দিয়েই চালানো হয় বলেই এতোদিন আমি জেনে এসেছি। এর যে অনর্থ দেখিনি তা নয়, বাস্তবে একবার মাত্র, আর সবটাই টিভি, সিনেমা বা সাদ্দাম হোসেনের স্বর্ণ নির্মিত হাম্মামখানার ভিডিওতে।
বাংলাদেশ এখন অনেক পুরোনো রীতিনীতি থেকে বেড়িয়ে এসেছে। ছেলে-মেয়েরা বন্ধুর মতো আড্ডা দেয়, একসাথে হাত ধরে রাস্তা দিয়ে হেটে যায়। তাদের পোষাক পরিচ্ছদেও অনেক আধুনিকতার ছাপ, আধুনিকতার ছাপ তাদের চোখে-মুখে, চলনে-বলনে। সেই সংগে চোখ ধাঁধানো দোকান-পাট। উচু উচু বাড়িঘরের পাশাপাশি ঝকঝকে নামি দামি মডেলের পুরো লোডেড গাড়ি। খুব ভালো, তবে আগে থেকেই এ ধরণের জীবন দেখা বলে, অভস্ত্য চোখে ভালো লেগেছে, বাংলাদেশের উন্নতিতে খুশি হয়েছি কিন্তু অবাক হইনি। অবাক হলাম এবং এতোবছর পর আমেরিকা থেকে গিয়ে আমি পুরোপুরি ক্ষেতু বনে গেলাম, নাকাল হলাম, নাকানি চুবানি খেলাম যার জন্য তার কথায়ই বলতে এসেছি।
এবার আসি আসল কাহিনিতে...
ঢাকায় নেমে প্রথম অভিজ্ঞতা হলো, ধাক্কা খাওয়া, তাও আবার বাথরুমে গিয়ে, আরে বা! হেব্বি মানজ্জার বাথরুম! দেখে ভারি পুলোকিত হলাম, ...তবে সবই আছে, বাথরুমের সাথে রং মিলিয়ে টয়লেট টিসু, হাত মোছার তোয়ালে এমন কী এয়ার ফ্রেসনার পর্যন্ত! কিন্তু আসল জিনিসই নাই, বদনা কই?  ভাবলাম V.I.P  লাউজ্ঞের বাথরুম, সেখানে ছেদো বদনা কেমনে থাকে? দেশের একটা ইজ্জত আছে না?
বাসায় এসেও একই অবস্হা! টয়লেট টিসু আছে, কিন্তু বদনা নাই। আরে বদনা কই? বাড়ীর লোক এতো বিদেশী হলে কেমনে চলে? বের হয়ে এসে দিলাম ননদকে একটা ঝাড়ি! বিষয়টা কী ভাই? বদনা কই? ননদ চোখ কপালে তুলে “ওমা আমরা তো বদনা ব্যবহার করিনা, হান্ড শাওয়াল দেখোনি?” হান্ড শাওয়াল? সেইটা কী? খায় না মাথায় দেয়?
আমার আসা উপলক্ষে বাড়ি ভর্তি মানুষজন। সবার সব ধরণের কৌতুক, পচানী ও হাসাহাসির মাঝে ননদ হান্ড শাওয়ারের মুর্তি উন্মোচন করলো। গেলো আমার বেলুন ফুঁটে! দেশে গিয়ে যে একটু বিদেশি ফুটানি মারবো তার আর উপায় রইলো না। কিছু বলতে গেলেই এখনো বদনা ব্যবহারের খোঁটা শুনতে হতো। তবে যাই হোক না কেন, এই জিনিস দেখে আমি তো বেজায় মুগ্ধ, আরে বাপ! এতো দারুণ জিনিস। COOL! ভাবলাম বড়ো লোকদের কারবার। ভেতরে জিনিস থাকলে এমন আর্মৃত্তি তো বানানো যায়ই। কিন্তু না, তারপর যেখানে যাই সেখানেই এই জিনিস। এক সপ্তাহ পর গেলাম বগুড়া, তারপর জয়পুরহাট, অবশেষে অজো পাড়া গা দো-গাছিতে। সব জায়গায়তেই হান্ড সাওয়ার তার স্বকীয় মহিমায় বিদ্যমান।
বাংলাদেশ এখন বদনা কালচার থেকে পুরোপুরি(?) বেরিয়ে এসেছে। এখন বাংলাদেশে আর বদনা ব্যবহার হয় না। হয় আন্ড-শাওয়ার নামক এক অধুনিক ‘জিনিস’। বাংলাদেশ এই একটা জায়গায় আমেরিকা থেকে এগিয়ে গেছে।
এখানে ফিরে এসে প্রথম গেলাম হোম ডিপোতে। কিনলাম কিচেনের স্পেয়ার ফসেট।(Sprayer Kitchen Faucet)লোক ডেকে সেটাকে লাগালাম বাথরুমে। হয়ে গেলো হান্ড শাওয়ার। লোকে আসে, অবাক হয়! আমি মুচকি মুচকি হাসি আর মনে মনে বলি...
জয় মা হান্ড শাওয়ার! বেচে থাকো মা! দেশের ইজ্জত রেখো মা।


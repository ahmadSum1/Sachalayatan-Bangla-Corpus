জুবায়ের: জীবন-মৃত্যুর মাঝামাঝি - ০১



গত বছর এই মাসে জুবায়ের মারা যায়। আমি তার স্ত্রী। তার শেষ দিনগুলোর কথা ঘোরের বশে লিখতে শুরু করেছিলাম। ঠিক ডায়রি নয়, স্মৃতি থেকে উদ্ধার করে পরে লেখা। 
জুবায়ের ছিলো সম্পূর্ণ সচলঅন্তপ্রাণ। সচলায়তনের কাছ থেকেও সে পেয়েছে অকুণ্ঠ ভালবাসা আর শ্রদ্ধা। আর তাই একান্ত ব্যক্তিগত এই রচনাটি এখানে প্রকাশ করাটাই সমীচীন মনে হলো। 
কিছু ইংরেজি শব্দ আর বাক্য লেখায় ব্যবহার করেছি – কিছু সংলাপে এবং যখন জুতসই বাংলা খুঁজে পাইনি। তাই পড়তে খটকা লাগলে ক্ষমাপ্রার্থী।
মেহবুবা জুবায়ের

 ২৪শে আগস্ট, ২০০৮  
অস্টিন থেকে ফিরে এলাম দুপুরে। রাত থেকে আমার কাজ। তাড়াতাড়ি জুবায়ের ও অর্ণবকে খেতে দিয়ে ঘুমাতে গেলাম। ঘুম থেকে উঠে দেখলাম, বাপ-ব্যাটা মিলে ঘুমাচেছ। আমার তাড়া ছিলো, তাই ওদের আর জাগালাম না। কাজ থেকে একবার ফোন করে শুনলাম, ও পীযুষদার সাথে লাইনে আছে। 

 ২৫শে আগস্ট, ২০০৮  
তখন প্রায়  সকাল আটটা। বাসায় ফিরে দেখি, ও তখনও ঘুমাচ্ছে। কিছু দিন থেকেই ও বাসায় থেকে অফিসের কাজ করছিল, আমি ঘরে ঢুকতেই চোখ খুলে তাকালো।
“কী ব্যাপার, শুয়ে আছো যে! শরীর খারাপ?”
“হ্যাঁ।”
“অর্ণব কার সাথে স্কুলে গেল”?
“হেঁটে।”
জুবায়ের বাসায়, অথচ অর্ণব হেঁটে স্কুলে গেছে! এটা এক্কেবারে অসম্ভব ব্যাপার। তক্ষুণি বুঝলাম, সামথিং রং। ওর পাশে বসে মাথায় হাত দিয়ে দেখলাম, বেশ জ্বর। বেডসাইড টেবিলের ওপরে Tylenol, পানি ও ঝাল চানাচুর (মাস দুয়েক হলো খুব ঝাল চানাচুর খাচ্ছে)।
“Tylenol কখন খেয়েছো”?
“একটু আগে। প্লিজ, এখন একটু ঘুমাতে দাও।”  

 ২৭শে আগস্ট, ২০০৮ 
আজ  থেকে আমার চারদিন অফ। মাঝখানে দু’দিন ও বেশ ভাল ছিলো, আমার ধারণা। বাজার করেছে,  রান্না করেছে, অফিসের কাজ করেছে, কিছু লেখালেখিও করেছে, শরীর কেমন জিজ্ঞেস করে ধমকও খেয়েছি। গ্যারেজের দরজা খুলে ফ্যামিলি রুমে ঢুকে দেখি, ও ক্যাবিনেটের কাছে দাড়িয়ে আছে।
“Pepto-Bismol-টা কোথায়?
বের করে  দিলাম। দুটো ট্যাবলেট খেলো, তারপর নিজে থেকেই বললো, পেটটা ভালো নেই। ওকে ভীষণ ক্লান্ত লাগছিল।
“চলো, শোবে চলো।”
ধরে বেডরুমে নিয়ে এলাম।  

 ২৯শে আগস্ট, ২০০৮  
মাঝখানে দুটো দিন ও খুব অসুস্থ ছিলো: upset stomach, কাশি, খুব দুর্বল এবং সবচেয়ে বড়ো কথা, ওর একদম খিদে ছিলো না। কিছুই খেতে চাইছিল না। খাবার কথা মনে হলেই নাকি ওর বমি পাচ্ছিলো। এর মাঝে হাজার বার বলেও ওকে ডাক্তারের কাছে নিতে পারিনি। শুধু এক কথা, “আই’ম ফাইন, এতো সহজে মরবো না”। শুক্রবারে ডাক্তারের কাছে অ্যাপয়েন্টমেন্ট আছে তখন যাবো। ডোরাকেও একই কথা বলেছে।  
বেলা ২টার সময় অ্যাপয়েন্টমেন্ট ছিলো। শেইভ করলো, শাওয়ার নিলো। তারপর নিজে নিজেই রেডি হলো ডাক্তারের কাছে যাবার জন্য। আমি জানি, ও খুব জেদি, যদি সে বলে একা একা ডাক্তারের কাছে যাবে, সে যাবেই। কিন্ত তা এখন হতে দিতে আমি পারি না। আমি বললাম, “দেখ, আমি তোমার ডাক্তারের অফিসে যাবো না, বাইরে থাকবো। শুধু আমি ড্রাইভ করে তোমাকে নিয়ে যাবো, প্লিজ! আমার এই কথাটা রাখো, আমি ভীষণভাবে অনুরোধ করছি।” 
শেষ পর্যন্ত ও রাজি হলো। সারা রাস্তা ও খুব শ্বাসকষ্টে ভুগছিল। ডাক্তারের অফিসের কাছে পৌঁছে পার্কিং-এর জায়গা পাওয়া  গেল না। ও বললো, “আমাকে এখানেই নামিয়ে দাও। এটুকু পথ আমি হেঁটেই যেতে পারবো।”  
কিন্তু আমি ডাক্তারের অফিসের ঠিক সামনে ওকে নামিয়ে দিলাম। একটা বেঞ্চ ছিলো ওখানে। ও এতোটাই দুর্বল ছিলো যে, দাঁড়িয়েও থাকতে পারছিল না। বসে পড়লো ওখানে। আমি গাড়ি দাঁড় করিয়ে ওকে ধরে ধরে নিয়ে গেলাম ডাক্তারের কাছে। এখানে প্রথমে নার্স এসে চেক-আপ করে, তারপর ডাক্তার আসে। সেটাই নিয়ম। নার্স ওর অবস্থা দেখে সঙ্গে সঙ্গে ডাক্তারকে ডেকে আনলো। ডাক্তারের অফিসটা ছিলো হাসপাতালের সঙ্গে লাগানো। তারপর ওরা ওর অক্সিজেন লেভেল চেক করে দেখলো, হি ইজ টেকিং ওনলি ৫৫% অক্সিজেন (একজন লোক গড়ে ৯০% অক্সিজেন নিয়ে থাকে)। ওর নখগুলো সবুজ হয়ে গেছে। ডাক্তার তক্ষুণি এমার্জেন্সি টিম ডেকে পাঠালো। তারা এসে ওকে অক্সিজেন সাপোর্ট দিয়ে নিয়ে গেল এমার্জেন্সি রুমে। 
ওখানে ছিলাম বেলা আড়াইটা থেকে সন্ধ্যে সাড়ে সাতটা পর্যন্ত। এর মধ্যে সব ডাক্তার (pulmonary specialist, হাসপাতালের ডিরেকটর, কার্ডিওলজিস্ট, এমার্জেন্সি রুমের অ্যাটেন্ডিং ডাক্তার, ওর প্রাইমারি কেয়ার ডাক্তার) চলে এসেছে। তারা নানানভাবে চেষ্টা করলো, কিন্তু নিজের থেকে শ্বাস-প্রশ্বাস নেয়ার ক্ষমতা ওর তখন নেই। অবশেষে তারা ওকে ICU-তে (ইন্টেনসিভ কেয়ার ইউনিট) নেয়ার সিদ্ধান্ত নিলো। তখন বাজে রাত আটটা। 
খুব সম্ভব রাত সাড়ে দশটার দিকে ধীরে-ধীরে ওর অক্সিজেন লেভেল ৯০%-এ উঠলো। ওর মুখে অক্সিজেন মাস্ক লাগানো ছিলো, তাই কথা ভালো করে বুঝতে পারছিলাম না। হাতের ইশারায় আমাকে চলে যেতে বলছিল। অর্ণব একা আছে লাবণীর বাসায় (আমাদের পাশে এক বাঙালি পরিবার থাকে, স্কুলের পর থেকে অর্ণব ওখানেই ছিলো)। পরদিন সকালে ওর সকার গেইম। ডাক্তারও আমাকে বললো, “তুমি এখানে থেকে কী করবে? বাসায় যাও, রেস্ট নাও। প্রয়োজন হলে আমরা তোমাকে ফোন করবো।”  
অর্ণবকে নিয়ে বাসায় আসতে আসতে প্রায় এগারোটা। বাসায় ঢুকতেই অস্টিন থেকে ডোরার ফোন, “আম্মু, তোমরা কোথায়? বাবা কোথায়? আমি দুপুর থেকে বাবাকে, তোমাকে এবং বাসায় ফোন করেই যাচ্ছি, তোমরা ফোন ধরছো না কেন? আমি টিকেট কিনেছি, কাল বাসায় আসছি।”  
(চলবে)

 * লেখায় রেটিং না দেয়ার অনুরোধ রইলো।


হোয়াই উই গেট সিক




সাধারণভাবে দেখলে আমাদের শরীরকে মনে হবে খুব সূক্ষ্ণ আর বিস্তারিত পরিকল্পনা করে তৈরি করা। কিন্তু এরকম সূক্ষ্ণ পরিকল্পনা আর এত আধুনিক ডিজাইনের এর পরেও আমাদের শরীরে হাজারো রোগ জীবাণু এত সহজেই বাসা বাঁধতে পারে কীভাবে? যে বিবর্তন প্রক্রিয়া প্রাকৃতিক নির্বাচনের মাধ্যমে চোখ বা হৃৎপিণ্ডের মত জটিল অঙ্গ সৃষ্টি করতে পারল, সেই বিবর্তন কেন হার্ট অ্যাটাক বা আলঝেইমারের মত রোগগুলোকে সরাতে পারল না কেন? আমাদের রোগ প্রতিরোধক ব্যবস্থা যদি লক্ষ লক্ষ বহিরাগত প্রোটিনের আক্রমণ সনাক্ত করতে পারে, তাহলে এখনও কেন আমরা আক্রান্ত হই নিউমোনিয়ায়? ডিএনএ-এর একটা প্যাঁচ যদি একটা প্রাপ্তবয়স্ক জীবের পুরো শরীরের প্রত্যেকটা কোষ থেকে শুরু করে সবকিছুর নকশা ধারণ করতে পারে, তাহলে একটা হাত বা পা কাটা পড়লে সেটা নতুন করে গজানোর মত পরিকল্পনা ডিএনএ-এর নীলনকশায় লেখা থাকলে কী ক্ষতি হত? আমরা যদি পঞ্চাশ বা ষাট বছর বাঁচতে পারি, তাহলে একশ বা দু'শ বছর নয় কেন?   
একজন মানুষ কেন রোগাক্রান্ত হচ্ছে সেই বিষয়ে জ্ঞান আমাদের ধীরে ধীরে বাড়ছে একথা সত্যি, কিন্তু একটা প্রশ্নটা কিন্তু অনেকটা অজানা বা অনালোচিতই থেকে যাচ্ছে, রোগের অস্তিত্ব আসলে এখনও টিকে আছে কীভাবে বা কেন? আমরা জানি, উচ্চ-চর্বিযুক্ত খাবার তৈরি করতে পারে হার্টের রোগ, অতিরিক্ত সূর্যের আলো ত্বকের ক্যান্সারেরে একটা কারণ হতে পারে, কিন্তু আমাদের কেন তাহলে উচ্চ-চর্বির খাবার খেতে ভাল লাগে বা কেন আমরা সূর্যের নীচে অলস সময় কাটাতে পছন্দ করি? লক্ষ লক্ষ বছরের বিবর্তন প্রক্রিয়া আমাদের এমন অবস্থায় কেন নিয়ে আসেনি যে আমাদের আমাদের ধমনীগুলোর সমস্যা নিজেই  নিজেই ঠিক হয়ে যাবে বা পুড়ে যাওয়া ত্বক নিজেই নিজেই আগের অবস্থানে ফিরে আসবে অথবা আমাদের উচ্চচর্বির খাবার খেতে ইচ্ছেই করবে না? কোথাও পুড়ে গেলে আমরা ব্যথা পাই কেন? বা ব্যথাই আমরা পাই কেন, ব্যথা ব্যপারটা একেবারেই না থাকতে পারত না? লক্ষ লক্ষ বছরের বিবর্তনের পরেও আমরা কেন এখনও এত সহজেই সংক্রমিত হই রোগজীবাণু দিয়ে?

বইটা শুরু হয়েছে  এভাবেই, কিছু প্রশ্ন দিয়ে। ডারউইনিয়ান প্রাকৃতিক নির্বাচন প্রক্রিয়া কেন ধীরে ধীরে এইসব জিনকে বাতিল করে দেয়নি যেগুলো আমাদের বিভিন্ন রোগের আক্রমণে অসুস্থ হয়ে যেতে দেয়? প্রাকৃতিক নির্বাচন প্রক্রিয়া কেন শুধু সেইসব জিনকেই সিলেক্ট করেনি যেগুলো আমাদের শরীরকে একদম ত্রুটিহীন করে তুলত বা কোন ক্ষতি হলে সেটাকে খুব সহজে পুষিয়ে নেয়ার ব্যবস্থা করতে? বা এমন কোন ব্যবস্থা করতে পারত না যাতে আমরা বুড়ো হতাম না? এই প্রশ্নগুলোর একটা সাধারণ উত্তর দেয়া হয়, সেটা হল, প্রাকৃতিক নির্বাচন প্রক্রিয়া আসলে অতটা শক্তিশালী কোন প্রক্রিয়া নয়- কথাটা আসলে মোটা-দাগে ভুল এটাকে বরং এভাবে বলা যেতে পারে আমাদের শরীর হল অনেকগুলো প্রক্রিয়ার সচেতন (আক্ষরিক অর্থে নয় অবশ্যই) বোঝাপড়ার ফসল, সেটাকে ভালোভাবে বুঝতে পারলেই কেবল উপরের প্রশ্নগুলোর জবাব পাওয়া যাবে।
শুরুতেই বেশ আগ্রহ জাগানিয়া। বিবর্তন সম্পর্কে মোটা-দাগে কিছুটা ধারণা আছে বিবর্তন নিয়ে কিছু পপুলার সায়েন্সের বই পাড়া থাকার কারণে। বিবর্তন এর সাথে সম্পর্কিত সহজ কোন বই পেলেই পড়ে ফেলার চেষ্টা করি। আমরা আজকে আজকের মানুষ যে প্রক্রিয়াটার কারণে মানুষ, সেটা সম্পর্কে জানার আগ্রহটা আমার মনে হয় আসলে খুব স্বাভাবিক। রিচার্ড ডকিন্সের একটা বিতর্ক বা বক্তৃতায় বোধহয় শুনেছিলাম বইটার নাম, মাথায় ছিল অনেকদিন ধরেই, একদিন চোখে পড়ায় হুট করে কিনে ফেললাম। কেনার পরে বেশিরভাগ বইয়ের ভাগ্যে যা ঘটে তাই ঘটল, বেশ কিছুদিন অনেক না পড়া বইয়ের মধ্যে পড়ে থাকল। 
অনেকদিন পড়ে কিছুটা সময় পেয়ে ধুলা ঝেড়ে বইটা পড়া শুরু করলাম। বেশ সহজ ভাষায় লেখা, আমার মত নবিস পাঠকও বেশ বুঝতে পারছে। বিবর্তনের খুব বেশি টেকনিক্যাল জ্ঞান না থাকলেও বুঝতে সমস্যা হয়নি বইটার মূল বক্তব্য। বইটার নাম 'Why We Get Sick - The New Science of Darwinian Medicine'. প্রায় আড়াইশো পৃষ্ঠার বইটা, পুরো বইয়ের বক্তব্য এই লেখায় প্রকাশ করা সম্ভব নয়, বা সেটা আমার উদ্দেশ্যও নয়, আমি একটা ছোটখাটো একটা রিভিউ লিখে পাঠকের আগ্রহ সৃষ্টি করতে পারলেই লেখাটাকে সার্থক মনে করব। 
বইটা সম্পর্কে রিচার্ড ডকিন্সের একটা কমেন্ট করেছিলেন যেটা আসলে বইটা সম্পর্কে আমাকে আগ্রহী করে তোলে। ডকিন্স ওই বিতর্কেই একজন প্রশ্নকর্তাকে বলেছিলেন, "Buy two copies and give one to your doctor" আমি সাধারণত কোটেশনের উপর ভিত্তি করে কাজ করি না, কারণ অধিকাংশ কোটেশনই শুনতে ভাল হলেও খুব বেশি জেনারালাইজেশান থাকে যেটা শেষ পর্যন্ত মূল বক্তব্যকে খাট করে। কিন্তু এই কোটেশনটা বেশ মজা লেগেছিল। ভেবেছিলাম বইটা পড়ে দেখতে হবে আসলেই। যদিও বইটা পড়ে আমার মনে হয়নি একজন ডক্টর এই বিষয়গুলো জানবেন না, কিন্তু তারপরে যে কথাটার কারণে বইটা পড়তে আগ্রহী হয়েছিলাম সেটা আপনাদেরকেও জানিয়ে দিলাম আরকি। 
বইটা আমাদের অসুস্থ হবার আপাত-দৃশ্যমান কারণ (যেটাকে বায়োলজিস্টরা 'প্রক্সিমেট কজ' বলেন) নয় বরং বিবর্তন-গত কারণ নিয়ে আলোচনা করে। আমাদের সাধারণ দৃষ্টিভঙ্গি হল কোন রোগের প্রক্সিমেট কারণ নিয়ে আলোচনা করা, যেমন সর্দি লাগলে আমরা হয়ত বলব, 'কালকে সারারাত ঠাণ্ডার মধ্যে ঘোরার ফল' কিন্তু ঠাণ্ডার মধ্যে ঘুরলেই সর্দি হবে কেন? নিশ্চয়ই এটার পেছনে কোন বিবর্তন-গত ব্যাখ্যা আছে! এই বইটা আসলে আমাদের সেই আলোচনার দিকেই নিয়ে যাবে। একটা রোগকে ভালভাবে বোঝার জন্যে তার পেছনের 'প্রক্সিমেট কজ' আর 'ইভল্যুশনরই কজ' দুটাই বুঝতে হবে, কারণ একটা আরেকটার পরিপূরক, একটাকে এড়িয়ে গিয়ে আরেকটাকে অতিরিক্ত প্রাধান্য দেয়ার সুযোগ নেই।  
বিবর্তন সম্পর্কে খুব বেশি পড়াশোনা না থাকলেও বইটা পড়তে তেমন কোন সমস্যা হবে না বলেই আমার ধারণা। বরং বিবর্তন সম্পর্কে অনেক ভুল ধারণা ভেঙ্গে যেতে পারে বইটি পড়লে। বইয়ের প্রথম দিকেই বিবর্তন সম্পর্কে বেশ কিছু জনপ্রিয় ভুল ধারণা ভেঙ্গে দেয়া হয়েছে বিভিন্ন বিষয় ব্যাখ্যা করতে গিয়ে। যেমন গ্রুপ সিলেকশন বা লেমিংদের দলগত আত্মহত্যার বিষয়গুলো এসেছে বিভিন্ন প্রাসঙ্গিক বিষয় ব্যাখ্যা করতে গিয়ে। শেষ পর্যন্ত ন্যাচারাল সিলেকশনের সিলেকশন কার ওপরে হয়, কোন দল, গোষ্ঠী, প্রজাতি, নাকি জিনের ওপরে এসব সাধারণ বিষয়গুলোও পরিষ্কার হবে। প্রাসঙ্গিক ভাবেই এসেছে মাস্টারপিস 'দ্যা সেলফিশ জিন'-এর কথাও। 
বইটি শুরু হয়েছে  বিবর্তনের কিছু প্রাথমিক ধারণা দিয়ে। বেশ কিছু কৌতূহলোদ্দীপক ব্যপার এসেছে বিভিন্ন জায়গায়, 'জ্বর কি আসলে উপকারী নাকি অপকারী', 'হিংসা (সেক্সুয়াল মেট সিলেকশানের ক্ষেত্রে)', 'সাডেন ইনফ্যান্ট ডেথ সিন্ড্রোম', 'চাইল্ড অ্যাবিউজ', 'স্বপ্ন', 'আমরা কেন বুড়ো হই' এরকম আরও অনেক। শেষের দিকে এসেছে বেশ কিছু ইন্টারেস্টিং চ্যাপ্টার, 'সেক্স অ্যান্ড রিপ্রোডাকশান', 'আর মেন্টাল ডিসঅর্ডারস ডিজিজেস?', 'ইভল্যুশন অব মেডিসিন'। 'ক্যান্সার' আর 'অ্যালার্জি' সম্পর্কেও নতুন অনেক কিছু জানা হল। 
হাতে সময় থাকলে এখনই শুরু করে দিন। সময় ভাল কাটবে এটুকু নিশ্চয়তা দিতে পারি।



সম্ভবত শুধুই অবিশ্বাস




১
কথা ছিলো ‌সুবিনয়, ’আমাদের ধর্ম হবে ফসলের সুষম বন্টন’,
কথা ছিলো, আমি তুমি আর সে; রহিম, রাম আর রহিমার মেয়ে,
বিশুদ্ধ সবুজে সাজাব, মৃগ আর বাঘে, সুন্দরবন।
কিন্তু কী দুঃসহ বোধ! রহিমার মেয়ে কী দেবে প্রবোধ?
চেয়ে দেখ, রামচন্দ্র ঘোষ, আমাদের ধর্ম শুধু হয়ে যায় 'মদীনা সনদ'।
[সম্ভবত অনেকেরই জানা, হয়ত না বললেও চলত। তারপরেও পরিষ্কার থাকার জন্য বলা। প্রথম লাইনটি কবি রুদ্র মুহম্মদ শহীদুল্লাহর 'কথা ছিল সুবিনয়' কবিতার একটি বিখ্যাত লাইন।]

২
সম্ভবত সবকিছু অবিশ্বাস করি।
বিশ্বাসে মেলায় বস্তু, শুনি -
লোভী নই, টানেনা বিকিকিনি,
বিশ্বাসের দায় নেই তাই, সত্তর নারী,
বৈধ মদ, প্রবাহিত নদ, স্রোতস্বিনী,
কল্পিত সুধা, অনন্ত আয়ু, কখনও ভাবিনি।
আমি সম্ভবত সবকিছু অবিশ্বাস করি।
বিশ্বাস কর, 'তর্কে বহুদূর' মানি -
ভীরু নই, গন্তব্য কখনও খুঁজিনি,
হেঁটে যেতে ভয় নেই, হোক যত দূরই,
হোক ভুল পথ, তুমিহীন, শ্লথ, তবু তুমি আছ জানি,
কল্পিত নও, বিশ্বাসের দায় নেই -
হতে পার একজন মোটে, তবু অতি বাস্তব জানি।
কত কী যে দেখি, শুনি, জানি, মানি,
কত দায়, বিকিকিনি, কত চাষবাস,
কত কী বুঝেছি, কত কী বুঝিনি,
হিসেবের খাতা খুলে লিখি, বছরের শুরুতেই দেখি -
লাভ-ক্ষতি যাই বল, সম্ভবত শুধুই অবিশ্বাস।


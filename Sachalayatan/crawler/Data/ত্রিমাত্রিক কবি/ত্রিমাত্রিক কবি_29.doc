কয়েকজন শেকড়হীন স্বার্থপর মানুষের প্রজন্ম চত্বর



শাহবাগ আন্দোলনের একেবারের শুরুর দিকের কথা। কুখ্যাত রাজাকার কসাই কাদের ওরফে কাদের মোল্লার প্রত্যাশিত ফাঁসির রায় না পাওয়ায় সমগ্র বাংলাদেশ তখন জ্বলে উঠেছে। সেই আগুনের সবচেয়ে বড় শিখাটি জ্বলজ্বল করে জ্বলছে শাহবাগে। শিখার আগুন শুধু শাহবাগে স্থির থাকে না, আমরা জানি সেই আগুন বাংলার প্রতিটি মানুষের বুকে, সেই আগুন বাংলার প্রতিটি অলিতে গলিতে। আমরা যেইসব দুর্ভাগা স্বার্থপর, যারা সবকিছু ছেড়েছুড়ে দেশের বাইরে চলে এসেছি, শিখার আগুন কিছুটা সেইসব স্বার্থপরদের বুকেও বোধহয় জ্বলে, কিন্তু তারা তো চাইলেই শাহবাগের শিখা অনির্বাণের অংশ হয়ে জ্বলতে পারে না। সেই আগুনের শিখা আমরা জ্বালানোর চেষ্টা করি কখনও ফেসবুকে, কখনও টুইটারে কখনও লেখায়, কখনও গানে। 
কোন রকম উচ্চাশা ছাড়াই শাহবাগ নিয়ে একটা গান লিখেছিলাম শাহবাগ আন্দোলোনের একেবারে শুরুর দিকে। নিজের লেখালেখির উপরে খুব একটা ভরসা নেই, তাছাড়া শাহবাগ নিয়ে অসাধারণ সব গান হচ্ছিল, সেই সারিতে যোগ দেয়ার সাহস পাইনি। এর উপর আমি মোটামুটি অসুর পর্যায়ের মানুষ, সুর অসুরের পার্থক্য ধরতেই পারি একেবারে কম, করতে পারি আরও কম, তাই কথাগুলো ড্রয়ারবন্দী ছিল বেশ কয়েকদিন। এরপরে রাজীব হত্যা, জাফর হত্যা, পুলিশ ভাই-বোনদের নির্বিচারে হত্যা, আরো অনেক অনেক হত্যা, রক্ত। এরপরে আরও কয়েকটা লাইন যোগ হল ড্রয়ারবন্দী গানটাতে, কিন্তু ড্রয়ার থেকে বের হল না গানটা বা কথাগুলো গান হয়ে উঠলো না।
স্বার্থের টানে দেশ ছেড়ে চলে আসা একদল শেকড়হীন মানুষ আমরা। দিনে রাতে ফেসবুক, চ্যাটবক্সে দেশ উদ্ধার করি।  একদিন চ্যাটবক্সে রাজিব ভাই (সচলের রাজিব মোস্তাফিজ), অর্ণ আপু, শঙ্খ ভাইকে আধাখ্যাচরা গানের খসড়াটা দেখালাম। এই তিনজনের অত্যুৎসাহে ড্রয়ারবন্দী গানটা তখনই কিছুটা সুর পেয়ে গেল, এরপরে শঙ্খ ভাই, অভীকদা আর অর্ণ আপু আমার আধাখ্যাচরা কয়েকটা লাইনের ওপর আক্ষরিক অর্থেই জীবন দিয়ে ফেলল। কয়েকদিনের মধ্যে সাত-আটজন মানুষ নিয়ে একটা সম্পূর্ণ নতুন সুরের একটা কোরাস করা যে কী হ্যাপা সেটা আমি দূর থেকে টের পেলাম বোধহয় খুব কমই।
কিন্তু এই আধাখ্যাচরা কয়েকটা লাইনের উপর কয়েকজনের (বিশেষ করে শঙ্খ ভাই, অর্ণ আপু আর অভীকদা) যেই পরিশ্রম গেছে, তাতে এরকম দু-চার লাইন লিখে ফেলে আবার যে ওনাদের যন্ত্রনা দেব এই ব্যাপারে আমার আর কোন সন্দেহ নেই, আমি আবার মানুষকে যন্ত্রণা দিয়ে বড় সুখ পাই। এই যন্ত্রণার সঙ্গী ছিল রাফিয়া, ফারান, স্বাতী আপু, মামুন ভাই আর সবুজ ভাই। আর শেষ রাত্রে দলবল নিয়ে আনিকা আপুর ঘুম ভাঙ্গানোর জন্যে বেলাশেষে নিঃশর্ত ক্ষমা চেয়েই না হয় শেষ করি আমাদের গানের দলের গল্প। হয়ত আবার দেখা হবে অন্য কোন গল্পে, অন্য কোন গানে বা অন্য কোন সুরে। শাহবাগের শিখা অনির্বাণ জ্বলজ্বল করে জ্বলুক আমাদের সবার বুকে। জয় বাংলা।
কথাঃ শান্ত, সুরঃ শঙ্খ-অভীক
আবৃত্তিঃ স্বাতী, গিটারঃ অভীক, ফারান
কন্ঠঃ রাফিয়া, অর্ণ, স্বাতী, হাসান মামুন
স্টুডিও সহযোগিতাঃ সবুজ মজুমদার
গানের কথাঃ
বুকের ভেতর জমা করে রাখা টুকরো বাংলাদেশ
সারা পৃথিবীর শাহবাগ মিলে শাহবাগে হয় শেষ।
জনতার স্রোতে একাকার হয়ে রাজপথ হয় নদী
একাত্তরের ধর্ষক খুনী সেইখানে আসে যদি -
শকুনেরা আজ শুনে রাখ শুধু সময় হয়েছে শেষ
মণীষারা আজ জেগে আছে রাত, হৃদয়ে বাংলাদেশ।।
জনতার স্রোতে নেশা লেগে যায় স্বপ্নমাখা ঘোর
প্রজন্ম থেকে প্রজন্ম মিলে প্রজন্ম চত্বর।
জনতা জেগেছে পদ্মা, মেঘনা, যমুনার স্রোতে মিলে
শাহবাগে আছে সব প্রজন্ম, প্রজন্ম মিছিলে
শাহবাগ তুমি জেগে থাক, জানি আসবে তীব্র ভোর
পাপ-তাপ সব ধুয়ে মুছে দেবে প্রজন্ম চত্বর।
তিরিশ লক্ষ প্রাণের শপথ, জনতা করে না ভুল
জনতার দাবি ফাঁসির মঞ্চ, নড়বেনা এক চুল।
রাজপথে আজ পদ্মা, মেঘনা, যমুনার সেই ঢেউ
জনতার রায়, ফাঁসির মঞ্চ, বাঁচবেনা জেন কেউ।।
তিরিশ লক্ষ প্রাণও জেনে নিও মিছিলের পিছে আছে
শাহবাগ আজ দেশে নয় শুধু, হৃদয়ে ছড়িয়ে গেছে।।
শাহবাগ আজ প্রাণের রাজ্য, লক্ষ প্রাণের ঢেউ,
তিরিশ লক্ষ স্বজন যে আছে, বুঝতে পারেনি কেউ।
তিরিশ লক্ষ প্রাণের মিছিলে যোগ হল নয়া প্রাণ
রাজীব জাফর শামিল হলে যে, হলে জীবনের গান।।
তোমার রক্তে চেতনার রঙ, তোমার কণ্ঠে ঘন্টার ঢং,
তোমার পাঁজর যুদ্ধের ঢাল, তোমার চেতনা, স্বপ্নে মাতাল,
তোমার রক্ত মোদের শপথ, তোমার রাস্তাই আমাদের পথ।।
জনতার স্রোতে নেশা লেগে যায় স্বপ্নমাখা ঘোর, 
প্রজন্ম থেকে প্রজন্ম মিলে প্রজন্ম চত্বর।।
গানের লিঙ্কঃ

আমাদের পরিকল্পনা আছে একটা মিউজিক ভিডিও বানানোর। কিন্তু এই অস্থির হতাশাজনক সময় আর কিছুই ভাল লাগছে না, অনেকের সাউন্ডক্লাউড থেকে শুনতে সমস্যা হচ্ছে, তাই আপাতত কিছু বিচ্ছিন্ন ছবি নিয়ে বানানো (ক্রেডিটঃ অর্ণ আপু) একটা ভিডিও ইউটিউবের জন্যে আপ্লোড করা হলঃ

প্ল্যান ছাড়া হাতে থাকা ভিডিওগুলো নিয়ে একটা ভিডিও বানিয়েছিলাম পরে, সেটা যোগ করে দিলাম



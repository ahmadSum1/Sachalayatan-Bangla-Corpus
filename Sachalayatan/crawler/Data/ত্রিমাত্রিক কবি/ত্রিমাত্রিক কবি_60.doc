বৃষ্টি এলেও



আমার এখন বৃষ্টিও আর ভাল্লাগে না
গ্রীষ্মরাতে ঝুম বৃষ্টি মন টানেনা
তোমার আশায় অষ্টপ্রহর কষ্ট পেতে ভাল্লাগে না, ভাল্লাগে না।
তোমার স্মৃতি অষ্টপ্রহর আমায় কেন জাগিয়ে রাখে?
আটপৌরে দুপুর-বিকাল বিষণ্ণতায় ভরিয়ে রাখে,
তোমার মত গন্ধগুলো কষ্টপ্রহর বানিয়ে রাখে।
বৃষ্টি এলেই জমাট বাঁধা কষ্টগুলো কাদার মত নরম হয়ে -
আবার শুকায়, জমাট বাঁধে আবার যখন, অন্য কোন আকৃতি পায়।
আমার এখন পূর্ণিমা রাত ভাল্লাগে না,
অমাবস্যায় নক্ষত্রের নকশী কাঁথায় স্বপ্ন বোনা, ভাল্লাগে না,
অন্য কারো হাত ধরে আর চাঁদের মত আরেক চাঁদে চন্দ্রভ্রমণ মন টানে না।
তোমার স্মৃতি- তোমার মতই
আলতো করে কেমন ভাবে জড়িয়ে ধরে
ক্লান্তি ভুলায়, বিষাদমাখা উষ্ণ করে -
এখনও কি বৃষ্টিস্নাত বর্ষারাতে, ব্যাল্কনিতে, একলা হাট?
প্রিয় কোন গানের কলি আগের মতই আপন সুরে গাইতে থাক?
আমার দেয়া, আমার মত নষ্ট সময়, নষ্ট স্মৃতি
তোমার মনে একটুও কি বৃষ্টি নামায়? 
এখনও কি বৃষ্টি এলেই আগের মতই আল্লাদী হও?
আমার মত অন্য কারও উষ্ণতা কি ভাগ করে নাও?
আমি এখন আর ভিজি না,
বৃষ্টি এলেও আগের মত গরম কফির উষ্ণ ধোঁয়ার ধার ধারি না,
এখন আমি অনেক কিছু বুঝতে পারি,
অষ্টপ্রহর তোমার দেয়া কষ্ট ছাড়াও বেশ ভালভাবে বাঁচতে পারি।
ভালবেসে শীতল চোখে বৃষ্টি দেখেই এক-একটি দিন পার করে দেই,
ভালবেসে তোমার সাথে বৃষ্টিভেজা পথ পেরুনোর নায্য দাবী ছাড়তে পারি।
-১০/০৮/২০১১


আমি এখন বড় হয়েছি, বেড়ে উঠেছি




মাকে বলা কথা
আমি এখন বড় হয়েছি, বেড়ে উঠেছি,
জ্ঞান বুদ্ধি পাকা হয়েছে, এইতো বেশ করে খাচ্ছি,
আমি এখন অনেক কিছু বুঝতে পারি, মা।
জানো? আমি অনেক অনেক বই পড়েছি, গান শুনেছি।
তোমার কথা এখন আমার খুব বেশি আর মনে পড়ে না।
আমার এখন অনেক কিছু করার আছে, বুঝবে না মা। 
অনেক কিছু বুঝছি বলেই, জানছি বলেই,
বিশ্ব এখন আমার দিকে তাকিয়ে আছে, তাঁদের কথা ভাবতে হবে।
তুমি এসব বুঝবে না, মা।
তুমি এখনও আঁকড়ে আছ অতীত, কেন?
তুমি কি আর ঠিক হবে না?  
কাগজ পড়? পড়তে পার? খোঁজ নিয়েছ? 
তোমার ছেলে মস্ত বড় লোক হয়েছে, 
অনেক বেশি লোক চিনেছে, 
তুমি এখন খুব সাধারণ ক্ষুদ্র মানুষ, 
অনেক অনেক লোকের ভীড়ে হারিয়ে গেছ।

নিজেকে বলা কথা
আমি প্রতিদিন একটু করে বড় হয়ে উঠি,
আমি প্রতিদিন একটু করে আন্তর্জাতিক হয়ে উঠি,
প্রতিদিন একটু করে ওপরে উঠতে থাকি,
আমি বড় হই, অনেক বড়, মহান হয়ে ছাড়িয়ে যাই আঞ্চলিকতা।
আমি আমার মায়ের মুখ ভুলে, সবার কষ্টে কাঁদতে শিখি,
আমি ধীরে ধীরে মহান হই, বড় হই, আন্তর্জাতিক হই,
প্রতিদিন হয়ে উঠি বিশ্বমানব, বিশ্ববিবেক।
আমার জন্মভূমি, আমার মা, আমার স্বদেশ তলিয়ে যায়।
ওসব বড্ড আঞ্চলিক, ওসবে আমার পোষায় না আর,
অনেক অনেক ওপরে উঠি, উঠতে থাকি।
আমি মহাশূন্যে উঠে যাই,
ওখান থেকে আমার জীর্ন মা, 
ধর্ষিতা বোন, বীরাঙ্গনার কান্না শোনা যায় না,
অত ওপর থেকে আমার ভাসমান ছোট্ট স্বদেশ চোখে পড়ে না।
আমি এখন অনেক বড়, অনেক ওপরে আমার মাথা,
মায়ের কথা, ভায়ের কথা, ওসব ভাবে ভ্রষ্ট মানুষ, নষ্ট মানুষ।
কিন্তু আমি বড় হয়েছি, বেড়ে উঠেছি।


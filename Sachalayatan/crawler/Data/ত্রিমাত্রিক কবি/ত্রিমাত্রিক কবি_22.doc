ভালোবাসা দিবসের কবিতা




দীপালির জন্য ভালবাসা
ভালবেসে জেনো ওরাও দিয়েছে লাল,
ওরা দিয়েছিল আমাদের ভালবেসে,
গোলাপের চেয়েও অনেক তীব্র লাল,
ওরা দিয়েছিল বুলেটের মুখে হেসে।
গোলাপের রঙ কতটা রক্তে রাঙা?
কতটা জবায় অতটা রক্ত থাকে?
প্রেমিকার চোখে কত ভালবাসা জমা?
কত ভালবাসা ওরা জমা করে রাখে?
আজকেই নাকি চোদ্দ ফেব্রুয়ারী!
চারিদিকে শুধু ভালবাসা নিয়ে খেলা,
স্মৃতিরা আমায় বিব্রত করে রাখে,
স্মৃতির রক্ত জমা পড়ে আছে মেলা।
আজকে তোমরা গোলাপের রঙে খেল,
ওরা খেলেছিল রক্তকে নিয়ে হোলি,
বুকের রক্ত দীপালি যে দিয়ে গেল,
তোমার আমার জন্যই হল বলি। 
দীপালিকে কেউ ভালবেসেছিল নাকি?
কোন ফুলেই কি সেজেছিল তার খোঁপা?
সবাইকে ওঁরা ভালবেসে মরে গেল,
ওঁদের জন্য কোথায় রক্তজবা?
[প্রায় সারাদিনব্যাপী এই অসম সংঘর্ষে জাফর, জয়নাল, দীপালী সাহা, আইয়ুব, ফারুক, কাঞ্চন প্রমুখ নিহত হন। দশ জনের মৃত্যুর খবর পাওয়া যায়, কিন্তু সরকারি প্রেসনোটে দাবী করা হয় ১ জনের মৃত্যুর কথা। আর আহতের সংখ্যা অগুনতি। গ্রেফতারের সংখ্যাও অগুনতি।]

রক্তগোলাপের ময়নাতদন্ত
সেদিন তুমি একটি গোলাপ চেয়েছিলে,
তোমাকে একটি রক্তলাল গোলাপ দিয়ে বলেছিলাম, “ভালবাসি”।
তুমি আমাকে জিজ্ঞেস করেছিলে, “গোলাপ এত লাল হয়”?
আমি বলেছিলাম, “এটি গোলাপ নয়, ব্লটিং পেপারে শুষে রক্ত এনেছি আমি”।
তুমি রেগে গিয়েছিলে, বলেছিলে, “আমি তো গোলাপ চেয়েছি, রক্ত চাইনি”,
আমি হেসেছিলাম, হেসে বলেছিলাম, “আমিও গোলাপ চেয়েছিলাম”,
আমি বলেছিলাম, “আমার কাছে ব্লটিং পেপার আছে,
আমার গোলাপ বাগান আছে, বাগানে ফুল নেই,
জেগে আছে কেবল শুধু সুতীক্ষ্ণ কাঁটা আর বাগানে ছড়িয়ে আছে লাল রক্ত,
আমি সেই রক্ত ব্লটিং পেপারে শুষে তোমাকে রক্তগোলাপ বানিয়ে দিয়েছি”,
দিয়ে বলেছিলাম, “ভালবাসি”, তুমি খুশি হয়েছিলে? 
আমি জানি তুমি খুশি হওনি, রেগে উঠেছিলে, চিৎকার করে বলেছিলে,
তুমি বলেছিলে, “আমি তো গোলাপ চেয়েছি, রক্ত চাইনি”,
আমি হেসেছিলাম, অট্টহাসি হেসে বলেছিলাম, “আমিও গোলাপ চেয়েছিলাম,
আমরাও গোলাপ চেয়েছিলাম, জান, এমন কি তাও চাইনি,
ওরা আমাদের তবু দিয়েছিল রক্তের নদী, রক্তাক্ত গোলাপ বাগান,
আমি সেইসব রক্ত শুষে বানিয়েছি একেকটি গোলাপ, বানিয়েছি রক্তজবা”।
তুমি আরও শুনতে চেয়েছিলে, তুমি জানতে চেয়েছিলে রক্তগোলাপ, রক্তজবার কথা,
তুমি জানতে চেয়েছিলে ব্লটিং পেপারের কথা, আমার কথা,
আমি তোমাকে গোলাপের নিচে নিহত এক কিশোর কবির কথা বলেছিলাম,
আমি তখন ,মুক্তিযুদ্ধের কথা বলেছিলাম, আমি একাত্তরের কথা বলেছিলাম,
তোমার হাতে একটি রক্তলাল গোলাপ তুলে দিয়ে,  
বলেছিলাম, “ভালবেসো”।

সঙ্গম গর্জন 
প্রকৃতি আমাকে টানে না, টানেনি কোন গাছ পাখি,
টানেনি আকাশ, টানেনা জোছনা, ডাকেনি বাতাস,
প্রকৃতির মাঝে আমি কেবল সে নদীকেই চিনি,
সাগর সেজেই লোনা জ্বল নিয়ে শুধু দিন গুনি।
ভুলভাল ভেবে তোমাকে কি ভাবি নদীর মতন?
কোন দূর থেকে কেন ছুটে এসে মেশ মোহনায়?
মিলবেই যদি মোহনায় এসে কেন লোনা নও?
মিলতে পার না লোনা জলে তুমি তাই গর্জাও?
নাকি সেই গর্জন তোমার আমার সঙ্গম ধ্বনি?
কে বলেছে কবে সঙ্গমে সব এক হতে হয়?
আমরা নাহয় মানুষের মত বিষমকামীই,
মেলেনা বলেই মিলনে কি এত সংগ্রাম নয়? 

বিবর্তন বিব্রত
বহুদিন আগেও একটি কাক নিশ্চয় উড়ে এসে বসেছিল একটি ডালে,
কথা বলেছিল তার প্রেমিকার সাথে, অথবা বলেনি, বা প্রয়োজন পড়েনি,
হয়ত কাকেরা চোখের ভাষায় বলে, কিছু হয়ত বলেছিল ঠিকই চোখে,
অথবা নিয়েছিল বুঝে, শরীর বা চোখের ভাষায়, বুঝেছিল চোখ দেখে। 
বহুদিন আগে কোন প্রেমিক বসেছিল নিশ্চয়ই, অথবা দাঁড়িয়েই হবে,
নিশ্চয়ই সে বলেছিল কথা, অথবা বলেনি, হয়ত তারা জানত না কথা,
হয়ত তখনও চোখের ভাষায়ই বলা, তখনও মানুষ কাকের মতই ডাকে,
হয়ত প্রেমিকা বুঝে নিত চোখ বা শরীরের ভাষা, হয়ত বুঝেছিল দেখে।
অথচ আজ ভোরেও একটি কাক ঠিক উড়ে এসে বসেছিল কোন ডালে,
কথা বলেছিল তার প্রেমিকার সাথে, অথবা বলেনি, বা প্রয়োজন পড়েনি,
কাকেরা এখনও চোখের ভাষায় বলে, কিছু হয়ত বলেছিল ঠিকই চোখে,
অথবা বুঝে নিয়েছিল, শরীর বা চোখের ভাষা, সব বুঝেছিল দেখে। 
অথচ আজকে আমাদের কত কথা, তবু কি বোঝো? যা বলতে চাই বা বলি?
কত ভাষা, কত ছন্দে, কত ঢঙে, চোখের ভাষাও কত শত ভাবে বলি,
তবুও একটি কাকের মত সহজ চোখের ভাষায়, শরীরের ভাষা দিয়ে,
তোমায় যদি পারতাম বলে দিতে, ভালবেসেছি যে সব মন প্রাণ দিয়ে।     
সভ্যতা আজ বদলে দিয়েছে সব, বদলে দিয়েছে শরীর, চোখের ভাষা,
বিবর্তনের কোন বিব্রত মোড়ে, প্রেম বলে দিল কঠিন শব্দমালা?
চোখের ভাষার ব্যর্থতা লেখা হল, কোন সভ্যতা সেই ভাষা কেড়ে নিল?
মানুষ যেদিন মানুষের মত হল, কাক বুঝল কি মানবপ্রেমের জ্বালা?
[এই কবিতাটা প্রিয় বিজ্ঞানী ডারউইনের জন্য]


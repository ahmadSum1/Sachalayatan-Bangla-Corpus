সচলাড্ডার আংশিক কাউন্টার ন্যারেটিভ




একইসাথে বিখ্যাত (ফটোগ্রাফার) এবং কুখ্যাত (পশুপাখির বিশেষ মুহূর্তের অন্তরঙ্গ ছবি তুলে পাবলিক ডোমেনে অনুমতি ছাড়াই প্রকাশ করার জন্য) ফাহিম হাসানের সাথে ক্লান্ত পায়ে হেঁটে আসছিলাম, সারারাত মুস্তাফিজ ভাই আর সুজন্দার সাথে তৃতীয় দফা জম্পেশ আড্ডা দেয়ার পর। ২০১৩ এর শুরুটা বেশ জমজমাট হল ফাহিমের আগমন উপলক্ষে। আনুষ্ঠানিকতা আমার বরাবর করা হয় না, পহেলা জানুয়ারী বা মহররম যাই হোক না কেন, ছুটি পেলে আমি বরাবর ঘুমিয়ে কাটানো মানুষ। ফাহিমের আগমন উপলক্ষে উৎসুক জনতার সাথে জীবনে প্রথমবারের মত রাত বারোটার কাউন্টডাউন ক্যামেরাবন্দী করলাম, এ যেন দীর্ঘদিনের একঘেয়ে গ্যান্ড ন্যারেটিভ ভেঙ্গে ফেলে একটা এক্সাইটিং কাউন্টার ন্যারেটিভ ডিকন্সট্রাকশনের মত একটা উল্লম্ফন [১]।      
তো রাস্তায় হাঁটতে হাঁটতে কথা হচ্ছিল সচলাড্ডা নিয়ে লেখার ব্যপারে, কে লিখবে, কীভাবে লিকবে, কী থাকবে লেখায়, লেখার স্ট্রাকচার আর বিষয়বস্তু নিয়ে! ফাহিম ফটোগ্রাফির মত লেখালেখির ব্যপারেও বেশ সিরিয়াস। সচলাড্ডার ধারা বিবরণ কীভাবে দেয়া হবে এই ব্যাপারে ফাহিমের সাথে আমার ছয়দিনে কমপক্ষে বারবার আলাপ হয়েছে। আমি লেখালেখির ব্যাপারে অলস আর পারিও না খুব একটা তাই দায়িত্বটা ফাহিমের ঘাড়েই চাপিয়ে দিতে চাচ্ছিলাম। লেখালেখির গ্র্যান্ড ন্যারেটিভ নির্মাণের মূল দায়িত্বটা এখনও ফাহিমের ঘাড়েই আছে, আমি শুধু সচলাড্ডার একটা কাউন্টার ন্যারেটিভ বিনির্মাণের ব্যর্থ প্রয়াস চালাচ্ছি। অবশ্য ফাহিম যদি নতুন আঙ্গিকে নতুন কোন ডিসকোর্স নির্মাণ করতে চায় সেক্ষেত্রেও আমার কিছু বলার নেই। সচলাড্ডার গ্র্যান্ড ন্যারেটিভ নাহয় এবার উপেক্ষিতই থাকল।   
যা বলছিলাম, কথা হচ্ছিল সচলাড্ডা নিয়ে লেখার ব্যপারে। সচলাড্ডা নিয়ে লেখালেখি মোটাদাগে দুই ভাগে ভাগ করে ফেলা যায়, একটা হল সচলাড্ডার 'গ্র্যান্ড ন্যারেটিভ' আরেকটা হল 'কাউন্টার ন্যারেটিভ'। লিটারেচার রিভিউ করে দেখা গেল সচলাড্ডা নিয়ে বেশিরভাগ ন্যারেটিভকেই মোটা দাগে গ্র্যান্ড ন্যারেটিভের আওতায় ফেলে দেয়া যায়। যেখানে থাকে সচলাড্ডা নিয়ে ক্রোনোলজিক্যাল ধারা বিবরণি, যেটা শুরু হয় একটা গতানুগতিক ভূমিকা দিয়ে আর শেষ হয় আবেগী উপসংহার দিয়ে [২-৭], কখনও শেষই হয় না, একটা-দুইটা ছবির পরে হুট করে নাই হয়ে যায় [৫-৬]। সেসব লেখায় থাকে সচলাড্ডায় সচলদের দেরি করে আসার জন্যে মৃদু ভর্ৎসনা, ঈর্ষা-জাগানিয়া-লোভনীয় খাবার নিয়ে আবেগময় আদিখ্যেতা আর কিছু হিংসা করার মত ফটোগ্রাফ। মোটাদাগে বলা চলে সচলাড্ডা ভিত্তিক সব লেখাই এই ধরণের একটা গ্র্যান্ড ন্যারেটিভ-এ আগায়। 
আগের সব সচলাড্ডা আর সচলাড্ডা বিষয়ক লেখা নিয়ে তৈরি হওয়া ব্যপক প্রতিক্রিয়া আমার দৃষ্টি কেড়েছে। আমার ধারণা, সচলাড্ডা নিয়ে আমরা সচল, হাচল, সচল-পাঠক সবাই অত্যন্ত আবেগপ্রবণ, হয়ত ওই মাত্রায় বিশ্লেষণপ্রবপণ নই। ফলে সচলাড্ডার 'গ্র্যান্ড ন্যারেটিভ'-এর বাইরে কোনকিছুই তেমন উঠে আসে না সচলাড্ডা নিয়ে লেখাগুলোতে। সেই গ্র্যান্ড ন্যারেটিভটা কী সেটা নিয়ে উপরে মোটাদাগে আলোচনা করেছি। আমার আর ফাহিমের ছয়দিনব্যাপী আলোচনার একটা উল্লেকযোগ্য আউটকাম হল, এখন সচলাড্ডার গ্র্যান্ড ন্যারেটিভের পাশাপাশি কাউন্টার ন্যারেটিভ নিয়ে মাথা ঘামানোর সময় এসেছে!
'সচলাড্ডা' যদি বেনেডিক্ট এন্ডারসনের ভাষায়, একটি ‘কল্পিত আড্ডা’ (ইমাজিনড আড্ডা) অথবা গায়ত্রী স্পিভাকের ভাষায়, ‘কৃত্রিম নির্মাণ’ (আর্টিফিশিয়াল কনস্ট্রাক্ট) হয়ে থাকে, তবে তার ‘কল্পিত’ ঐক্য ও সংহতির জন্য লাগাতারভাবে একটি আদর্শ সচলতার অবয়ব বা বৈশিষ্ট্য গড়ে তুলতে হয় এবং কিছু ‘রেপ্রিজেন্টেশন-পদ্ধতি’র (স্টুয়ার্ট হলের মতে) মাধ্যমে এই নির্মাণের কাজটি করতে হয়, সেই অবয়ব বা বৈশিষ্ট্য ধরে রাখার জন্যও [১]। সচলাড্ডা নিয়ে আগের লেখাগুলো সেই রেপ্রিজেন্টেশনের দায়িত্বটি বরাবর পালন করে এসেছে। অপেক্ষাকৃত অধুনামাধ্যম ফেসবুকও বিশ্বব্যাপী সচলাড্ডার আত্মপরিচয় নির্মাণে অত্যন্ত গুরুত্বপূর্ণ হাতিয়ার হিসেবে ব্যবহৃত হচ্ছে। 
অত্যন্ত পরিতাপের সাথে লক্ষ্য করলাম আগেকার লেখাগুলোতে সচলাড্ডার মূল ডিসকোর্সগুলো উঠে আসছে না। শুধু সচলাড্ডার ন্যারেটিভ নয়, বরং অনেক ক্ষেত্রে সচলাড্ডাই যেন হয়ে উঠছিল একটা গ্র্যান্ড ডিসকোর্স ধরণের একঘেয়ে ডিসকোর্স। আমাদের এবারের সচলাড্ডা সেইসব ডিসকোর্সকে ভেঙ্গেচুরে একটা নতুন ধরণের ডিসকোর্স বিনির্মাণের (ডিকন্সট্রাকশন) চেষ্টা করে। সচলাড্ডাকে কোন স্থানিক ও কালিক গন্ডীতে আবদ্ধ না করে, একটা আবছায়া অবয়ব বিনির্মাণের চেষ্টাই ছিল এবারের সচলাড্ডার মূল প্রয়াস।
ফাহিমের ভ্যাঙ্কুভার অবস্থানকালীন ছয়দিনকেই চাইলে এবারের সচলাড্ডার গন্ডিতে ফেলে দেয়া যায়। সেক্ষেত্রে বলা যায় এবারের সচলাড্ডা ছিল একটা দীর্ঘ সময়ের ব্যপ্তিতে নির্মাণ করা একটা নতুন ধরণের ডিসকোর্স। এবারের সচলাড্ডার ব্যপ্তি ছিল দুইটি বছরব্যাপী, দুহাজার বার আর তের দুই সালকেই তার কোমল স্পর্শ বুলিয়ে গেছে এবারের সচলাড্ডা। যেই আড্ডার শুরু হয়েছিল আমার অর্ধসমাপ্ত বিরিয়ানি রান্না না করেই ফ্রিজে ঢোকানোর মাধ্যমে দু'হাজার বার সালের ছাব্বিশে ডিসেম্বার সেই আড্ডার পরিসমাপ্তি হল দু'হাজার তের সালের পহেলা জানুয়ারীতে মুস্তাফিজ ভাইয়ের বাসায় ঘিচুরীম (ঘি-খিচুরী-ডিম) এর মাধ্যমে। কালিক গন্ডী বিবেচনায় আনলে এবারের আড্ডাকে তাই নিঃসন্দেহে একটা ডিকন্সট্রাক্টেড সচলাড্ডা হিসেবে আখ্যা দেয়া যায়, যেটা আমাদেরকে সচলাড্ডার গ্রান্ড ন্যারেটিভের বাইরে এসে সচলাড্ডাকে দেখার সুযোগ করে দেয়।

প্রথম রাতেই ফাহিম অন অ্যাকশান
আমার ক্যামেরাটা ভ্যাঙ্কুভার আসার পর বলতে গেলে বাক্সবন্দীই ছিল। আমার ক্যামেরা আবার বরাবরই বেশ ভদ্র ক্যামেরা। কিন্তু ফাহিম হাসানের আগমন উপলক্ষে আমার ক্যামেরার হাসিমুখটা বেশ টের পাচ্ছিলাম। শুনেছি একটা ক্যামেরার জীবনে প্রাপ্তবয়স্কদের উপযুক্ত কোন ছবি ধারণ করতে না পারলে সেই ক্যামেরার জীবনের ষোলআনাই বৃথা। তাই যুক্তিযুক্তভাবেই ফাহিমের আগমন উপলক্ষে আমার লেন্সগুলো বেশ হাসছিল। ভাবছিল বোধহয় এইবার কিছু 'ননভেজ' ছবি তোলার সুযোগ পাওয়া যাবে। ক্যামেরার জগতের সব ক্যামেরাই বোধহয় জানে ফাহিমের আগ্রহের বিষয় 'গ্যাং অব ব্যাংস'। কিন্তু দুর্ভাগ্যজনকভাবে ভ্যাঙ্কুভার অ্যাকুরিয়ামে ফাহিম কিছু 'গ্যাং অব ব্যাংস'এর ছবি তুলতে পারলেও আমি ক্যামেরা তাক করা মাত্রই ব্যাংগুলো লজ্জা পেয়ে লুকিয়ে যায়। নিরপেক্ষ দৃষ্টিকোন থেকে দেখলে, আমার ক্যামেরা কোন নতুন ডিসকোর্স ডিকন্সট্রাক্ট করতে পারে নি। মোটাদাগে বলা যায়, এই ক্ষেত্রে আমার পক্ষে গ্র্যান্ড ন্যারেটিভ ছেড়ে বের হয়ে আসা সম্ভব হয়ে ওঠেনি।
ফাহিম আসার আগেই প্ল্যান করা ছিল সুজন্দা, মুস্তাফিজ ভাই, রাজিব মোস্তাফিজ ভাই আর পাগল মন ভাইদের সাথে। মূল সচলাড্ডার প্ল্যান ছিল আটাশে ডিসেম্বার মুস্তাফিজ ভাই এর বাসায় । কিন্তু সাতাশ তারিখেই প্ল্যান হয় মুস্তাফিজ ভাই আর ফাহিমের সাথে বের হব ক্যামেরার শাটারে জং কাটাতে। সকাল দশটায় হাজির হওয়ার প্ল্যান ঠিক হয়। রাতে অনেক ক্লান্ত (দুষ্ট চিন্তার কোন সুযোগ নেই, হি ইজ জাস্ট মাই ফ্রেন্ড, নাথিং এলস, এক্ষেত্রে আমি গ্র্যান্ড ন্যারেটিভেই আগ্রহী, ফাহিমের সাথে নতুন ডিসকোর্স বিনির্মাণে আগ্রহী নই) হয়ে ঘুমাতে গিয়েছিলাম অনেক রাতে সকালে উঠতে স্বাভাবিকভাবেই দেরি হয়। ডাউনটাউনে পৌছাতে পৌছাতে প্রায় একটা বেজে যায়, গিয়ে দেখি মুস্তাফিজ ভাই আর রাজিব মোস্তাফিজ ভাই একদফা কোপাকুপি শেষ করেছেন। টিম হরতন থেকে কফি নিয়ে আমরা দ্বিতীয় দফা কোপাকুপিতে যোগ দেই। ডাউনটাউনের গ্যাসটাউন এলাকায় কিছুক্ষণ ঘোরাঘুরি করি। মুস্তাফিজ ভাইয়ের মুখে গ্যাসটাউনের গল্প শুনি। সাথে সাথে চলতে থাকে ক্যামেরার শাটার। 

গ্যাসটাউনের প্রতিষ্ঠাতা গ্যাসি জ্যাক

চমৎকার একটা গ্রাফিতি, এটাও সচলাড্ডার ডিকন্সট্রাকশন

গ্যাসটাউনের ডিকন্সট্রাকশন [পরে কখনও এই মুখোশগুলো নিয়ে হয়ত কোন ছবিব্লগ আসবে]

গ্যাসটাউনের ডিকন্সট্রাকশন [পরে কখনও এই মুখোশগুলো নিয়ে হয়ত কোন ছবিব্লগ আসবে]

গ্যাসটাউনের ডিকন্সট্রাকশন [পরে কখনও এই মুখোশগুলো নিয়ে হয়ত কোন ছবিব্লগ আসবে]

মুস্তাফিজ ভাই অন অ্যাকশান, এইটা পার্ট অব গ্র্যান্ড ন্যারেটিভ কোন ডিকন্সট্রাকশন নাই

গ্যাসটাউনের ডিকন্সট্রাকশন [পরে কখনও এই নিয়ে কোন ছবিব্লগ আসবে না]

তিন ওস্তাদ (মুস্তাফিজ ভাই, রাজিব মোস্তাফইজ ভাই আর ফাহিম হাসান)

মুস্তাফিজ ভাই আর ফাহিম হাসান, বিগ বস আর বস

মুস্তাফিজ ভাই আর আমি (ক্রেডিটঃ ফাহিম হাসান)
কিছুক্ষণ ঘোরাঘুরির পর মুস্তাফিজ ভাই কোন প্ল্যান ছাড়াই আড্ডার প্রস্তাব দিলেন। আমি আর ফাহিম সুজন্দা আর মুস্তাফিজ ভাইয়ের সাথে আড্ডার লোভ সামলাতে পারলাম না। তাই প্ল্যানের বাইরে আড্ডার কথা শুনে লাফ দিয়ে উঠি, তাছাড়া প্ল্যান ডিকন্সট্রাকশনেরও একটা সুযোগ তো পাওয়া গেল!  
রেফারেন্সঃ
[১] বিনির্মাণের বিপত্তি ও জাতীয়তাবাদী আবেগ 
[২] জন্মদিনে সচলাড্ডা !
[৩] সচল সিলেট সমাচার
[৪] সচলাড্ডা অথবা ঘুরে এলাম মদিনা
[৫] ফটু সহকারে সচলাড্ডা
[৬] দাওয়াত ছিলো লেকের পাড়ে বাদামের, কেমনে হলো কাবাবেরঃ একটি সচলাড্ডা
[৭] বিজয় দিবসের খেরোখাতা ও সচলাড্ডা
(চলবে)


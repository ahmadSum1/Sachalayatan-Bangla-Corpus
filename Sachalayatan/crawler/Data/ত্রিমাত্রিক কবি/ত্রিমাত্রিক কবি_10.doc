কৌতুকের সংবেদনশীলতা অথবা সংবেদনশীলের কৌতুক



রসিক বা সেন্স অফ হিউমার সম্পন্ন লোক, যাঁরা মানুষকে হাসাতে পারেন বা হাসার দারুণ সব উপলক্ষ বের করতে পারেন তাঁরা সাধারণত অনেকের কাছেই হালকা মানুষ হিসেবে বিবেচিত হন। কিন্তু আমি তাদেরকে খুব সংবেদনশীল মানুষ মনে করি। কৌতুক বা হিউমার খুব সূক্ষ্ম একটা ব্যাপার। সেই সূক্ষ্মতার দিকে নজর না দিলে হিউমার খুব সহজেই হিউমিলিয়েশানে পরিণত হয়। সংবেদনশীল মানুষের আলাদাভাবে সেই দিকে নজর দেয়ার প্রয়োজন পড়ে না। রসিক বা সেন্স অব হিউমার সম্পন্ন লোককে আমার খুব মানবিক মানুষ মনে হয়।
কাউকে নিয়ে রসিকতা করা মানে তাকে ছোট করা না, বরং তার কোনো ভুল বা অসংগতি বা কোনো বৈশিষ্ট্যকে হাসির মাধ্যমে সহজ করে নেয়া। এইজন্য আমরা কাছের বন্ধুকে পচাই সবচেয়ে বেশি, আপন মানুষকে নিয়ে সবচেয়ে নিশ্চিন্তভাবে মজা করা যায়। দূরের বন্ধুর সাথে অনেক সৌজন্য বজায় রাখতে হয়, তার ভুল ত্রুটি নিয়ে হাসি তামাশা করা যায় না, কারণ সেটাকে সে হিউমার হিসেবে না নিয়ে হিউমিলিয়েশান হিসেবে নিতে পারে। সংবেদনশীল মানুষকে এসব নিয়ে আলাদাভাবে ভাবতে হয় না।
কিন্তু অসংবেদনশীল মানুষ যখন কৌতুক করতে চেষ্টা করে তখন সেটা কৌতুক হয় না, সেটা হয় কখনও ভাড়ামো কখনো প্রতিপক্ষের দুর্বলতার প্রতি কটাক্ষ। খেয়াল করলে দেখা যাবে এই ধরণের রসিকতাগুলো কাছের মানুষকে নিয়ে করা যায় না, বরং প্রতিপক্ষকে নিয়ে করতে হয়।
এই ধরণের রসিকতা মূলত শস্তা রসিকতা। বাংলাদেশের অধিকাংশ ফানপেইজগুলোর রসিকতা এই ক্যাটেগরিতে পড়ে যাবে। অত্যন্ত অসংবেদনশীল কিছু মানুষ দিয়ে পরিচালিত হয় এই পেইজগুলো। এইজন্য তাদের কৌতুকের শিকার অধিকাংশ সময় প্রতিপক্ষ। একটা উদাহরণ দিলে জিনিসটা স্পষ্ট হবে। খেয়াল করলে দেখা যাবে বাংলাদেশের সাথে পাকিস্তান খেলায় হারলে যে ভাবে পচানো হয় বা ট্রল করা হয় ভারত হারলে সেই ট্রলের ইন্টেন্সিটি অনেক বেশি থাকে কারণ এক্ষেত্রে ভারত হিন্দুদের দেশ তাই সঙ্গত কারণেই ৯০% মুসলিম দেশের জনপ্রিয় ফান পেইজের প্রতিপক্ষ। একই কারণে এইসব পেইজের প্রতিপক্ষ নারী, নারীদের পোষাক, অথবা হিটলারের হাতে নিহত হওয়া ইহুদি। তাদের কখনোই পাওয়া যাবে না সংখ্যালঘুদের পাশে, নির্যাতিত মানুষের পাশে। অথচ বিশ্বের বড় বড় কৌতুক শিল্পীরা সমাজের নিয়মকে কটাক্ষ করেন, শোষণ আর সিস্টেমের বিরুদ্ধে, সমাজ আর ধর্মের বিরুদ্ধে দাঁড়িয়ে তাঁরা পাশে দাড়ান মানুষের।
আর আমাদের জনপ্রিয় ফানপেইজগুলো কেবল মানুষের লালিত নোংরা ইচ্ছাগুলোকে উপজীব্য করে বেঁচে থাকে। নিজেদের নোংরা অবদমনকে প্রশমিত করে কৌতুকের নামে প্রতিপক্ষকে আক্রমণের মাধ্যমে।
[লেখাটি লিখেছিলাম ফেসবুক স্ট্যাটাস হিসেবে, হঠাৎ আসা ভাবনার প্রতিফলন হিসেবে। দুইএকজন পরামর্শ দিলেন লেখাটা ব্লগে তুলে রাখতে। পোস্টটি খুব একটা ঋদ্ধ নয়, আমি এই ব্যাপারে খুব বেশি পড়াশোনা করিনি, নিজের কিছু পর্যবেক্ষণ শেয়ার করেছি মাত্র। আপনাদের মন্তব্যে আশা করি পোস্টটি ঋদ্ধ হবে।]
কিছু পর্যবেক্ষণঃ
[১] সাম্প্রতিক মার্কিন যুক্তরাষ্ট্রে সমকামি মানুষের বিয়ে করার অধিকার আইনি স্বীকৃতি পাওয়ায় আমাদের ফান পেইজগুলোর একটা পরিচয় পাওয়া গেল। অবশ্য এই রকম পরিচয় নতুন নয় আগেও অনেক বিষয়ে এই রকম পরিচয় তারা রেখেছে।



[এটা আসল মুরাদ টাকলা না]


[নীচের মন্তব্য থেকে জানা গেল, এই মুরাদ টাকলা সেই মুরাদ টাকলা না। সম্ভবত মুরাদ টাকলার আদি পেইজ প্রো-জামাতি নয়। যদিও মাঝে মধ্যে ব্যক্তিগত নাম প্রকাশ করে দেয়া সহ বেশ কিছু কাজে তাদেরকেও অসাবধান হতে দেখা গেছে। তবে মুরাদ টাকলার উল্লেখ্য স্ক্রিনশট জামাতি মুরাদ টাকলার পেইজ থেকে নেয়া]
[২] কিছুদিন আগে ভারতীয় সমর্থক সুধীরকে স্টেডিয়ামের বাইরে হয়রানি, হেনস্থা করার সময়ও এই ধরণের পেইজগুলো তাদের হিন্দুবিদ্বেষ প্রসূত ভারত বিদ্বেষ বজায় রেখেছে। 

মজা লস নামের পেইজে ঘুরে আরেকটা মজার জিনিস লক্ষ্য করলাম। সাম্প্রতিক ভারতের বিরুদ্ধে বাংলাদেশের সিরিজ জয় উপলক্ষে চমৎকার বেশ কিছু ট্রল মেমে বানিয়েছে তারা। সন্দেহ হওয়াতে একটু নিচে নামলাম। সেই সময়ের টাইমলাইনে গেলাম যখন বাংলাদেশ পাকিস্তানকে হোয়াইট ওয়াশ করছিল। মজার ব্যাপার হলো এই নিয়ে ট্রল তো দূরের কথা একটা পোস্ট পর্যন্ত নাই। এমনিতেই তো আর বলে না, ল্যাঞ্জা ইজ আ রিয়েলি টাফ থিং টু হাইড।
[৩] নারী পুরুষের পোষাক নিয়ে মধ্যযুগীয় ধারণা পোষণ আর তা নিয়ে কৌতুক থেকে শুরু করে মূলত নারীদের নিয়ে নোংরা ট্রল করাও এই ধরণের পেইজগুলোর বিশেষ বৈশিষ্ট্য। 







[৪] শুধু নারী নয়, তৃতীয় লিঙ্গের মানুষ বা হিজরারাও এদের নোংরা কৌতুক থেকে রক্ষা পায় না। 

[৫] মানুষের ব্যক্তিগত ছবি নিয়ে ট্রল করাও এইসব পেইজের পুরানো অভ্যাস। এরকম উদাহরণ খুঁজলে অসংখ্য পাওয়া যাবে। বিশেষ করে আমাদের ক্রিকেটার আর তাদের স্ত্রীদেরকে নিয়েও এরকম নানা নোংরামি করতে ছাড়েনি। ব্যক্তিগত ছবি নিয়ে ট্রল করার একটা প্রমাণ রেখে যাই।
 
[৬] বিভিন্ন ধরণের হত্যা, গণহত্যা এসব বিষয়ে নিপীড়িতের পক্ষে না দাঁড়িয়ে সাম্প্রদায়িক অবস্থান থেকে এইসব পেইজ এসব নিয়ে সস্তা রসিকতা করে মূলত এইসব ঘটনার গুরুত্বকে হালকা করার চেষ্টা করে এবং এসব ঘটনাকে সাম্প্রদায়িক উস্কানিতে ব্যবহার করে। হিটলারের ইহুদি হত্যায় জনপ্রিয় পেইজ মজালস থেকে শুরু করে সাম্প্রতিককালে প্যারিসের হামলার ঘটনাগুলোতে বিভিন্ন তথাকথিত ফানপেইজের এইরকম সাম্প্রদায়িক উস্কানিমূলক এবং পরিকল্পিত সস্তা রসিকতায় ভরপুর।
 
 
 
[৭] রাজাকারদের ফাঁসি বা এই ধরণের বিষয়গুলোতে হিরন্ময় নিরবতা পালন করলেও ব্লগার হত্যা এই ধরণের ঘটনাগুলোর পরে এদের আসল চেহারা বের হয়ে পরে। 





মজা লস ও একজন করবী রাক্ষস


[৮] সাম্প্রতিক ভারতের বিরুদ্ধে সিরিজ জয়ের পর আমাদের দেশের একটি শীর্ষস্থানীয় পত্রিকা প্রথম আলোর একটি নিম্নমানের কৌতুক চেষ্টার নমুনা দেখা যাচ্ছে এই ছবিতে। এই কিছুদিন আগেই ভারতের কিছু লোকজন মওকা মওকা নামে একটি ভিডিও ইউটিউবে ছাড়ে। সেটা নিয়ে আমাদের সমালোচনা ঝড় বয়ে যায় স্বাভাবিকভাবে, কারণ সেখানে তাচ্ছিল্য অপমান করার চেষ্টাটা ছিল স্পষ্ট, সেটা স্পোর্টিং পচানো বা স্রেফ মজা ছিল না। সেটা ছিল জাতিগতভাবে ছোট করে দেখানোর চেষ্টা। এর প্রতিবাদের আমরাও একই ধরণের কাজ করার চেষ্টা করছি। মানে আমরা ওদের কৌতুকটাকে অপছন্দ করিনি। অপছন্দ করেছি কৌতুকটা আমাদের নিয়ে ছিল বলে। তাই আমরা সুযোগ পেলেই আমাদের বিভিন্ন পেইজ এমনি বহুল প্রচারিত পত্রিকায় একই মানের কাজ করে যাচ্ছি কৌতুকের নামে। 

[৯] মুক্তিযুদ্ধে মৃতের সংখ্যা নিয়ে সস্তা রসিকতা

[১০] এই সমস্ত সস্তা কৌতুকের মাধ্যমে এইসব ফানপেইজ মূলত শিকার বা ফ্যানবেইজ সংগ্রহ করে। এরপরে শুরু হয় বিভিন্ন রকম অসত্য অর্ধসত্য খবরের মাধ্যমে সংগৃহীত ফ্যানবেইজকে বিভিন্ন ধরণের সাম্প্রদায়িক উস্কানিমূলক প্রপাগান্ডার মাধ্যমে উত্তেজিত করে তোলার কাজ। ফান পেইজ ছাড়াও বিভিন্ন ধরণের অশ্লীল পেইজও একই মুলনীতিতে কাজ করে। এরা প্রথমে অশ্লীল ছবি, কৌতুক ইত্যাদির মাধ্যমে ফ্যানবেইজ তৈরি করে এরপর শুরু হয় সেই একই পেইজে বিভিন্ন ধর্মীয় বাণী থেকে শুরু করে দেশবিরোধী এবং সাম্প্রদায়িক উস্কানিমূলক বক্তব্য তৈরির মাধ্যমে একটা গণঅসন্তোষ তৈরি করা বা বিশেষ কোনো সম্প্রাদাইয়ের ওপর সংখ্যাগুরু সম্প্রদায়ের মানুষকে ক্ষেপিয়ে তোলা। তবে এই ধরণের অশ্লীল পেইজগুলোর থেকে এই তথাকথিত ফানপেইজগুলোর ফারাক হলো, এই ফানপেইজগুলোর ফ্যানবেইজ সমাজের তথাকথিত শিক্ষিত উচ্চশ্রেণির মানুষ অন্যদিকে উল্লেখ্য অশ্লীল পেইজগুলোর ফ্যানবেইজ মূলত সমাজের তথাকথিত কমশিক্ষিত সামাজিক শ্রেণিবিন্যাসের নিচের দিকে অবস্থান করা মানুষ। কিন্তু ফ্যানবেইজ যে রকমই হোক না কেন, এই দুই ধরণের পেইজের উদ্দেশ্য মোটামুটিভাবে একই রকম। খুঁজলে এরকম অসংখ্য উদাহরণ দেয়া যাবে। আমি বরং সম্প্রতি মজালক নামক পেইজের ফেইসবুক বন্ধ এবং ভিপিএন দিয়ে ফেইসবুক ব্যবহার করা নিয়ে একটি মিথ্যা প্রপাগান্ডামূলক প্রচারণার খবর দিয়ে এই লেখার ইতি টানি। 
 
[১১] শেষমেষ

অনেক অনেক কিছু বাদ পড়ে গেল। এরকম আরও অনেক অনেক আছে। লিস্ট দিয়ে পোষাবে না। হিউমার আর হিউমিলিয়েশান, ট্রলিং আর সারকাজমের মধ্যে পার্থক্য বুঝতে নিচের ভিডিও দু'টা দেখতে পারেন




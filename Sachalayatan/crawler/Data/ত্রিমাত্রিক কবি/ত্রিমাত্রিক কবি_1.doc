জঙ্গিবাদ এবং বাংলাদেশঃ একটি অজনপ্রিয় বিশ্লেষণ - প্রথম পর্ব 



(১) 
শিরোনাম থেকেই হয়ত অনেকে আন্দাজ করে ফেলেছেন, লেখাটার বিষয়বস্তু স্পর্শকাতর। অবশ্য সঠিকভাবে বলতে গেলে বলতে হয়, বিষয়বস্তু নয় বরং এই বিষয়ের সত্যপাঠ নিতে গেলে অনেক সময় পাঠকই স্পর্শকাতর হয়ে ওঠেন। এই কাতরতা আর অনুভূতিপ্রবণতার কথা মাথায় রেখেই লেখাটা আমাকে শুরু করতে হচ্ছে বেশ কিছু কৈফিয়ত দিয়ে। প্রথম কৈফিয়ত হিসেবে, এই কথা শুরুতেই বলে রাখা ভালো যে, লেখাটার উদ্দেশ্য আর যাই হোক, সেটা স্পর্শকাতর, অনুভূতিপ্রবণ মানুষকে কাতর করা বা আহত করা নয়।
বিভিন্ন ইসলামি জঙ্গিগোষ্ঠীর হামলার শিকার বেশ কিছুদিন ধরেই ব্লগার, লেখক, অ্যাক্টিভিস্ট, সংস্কৃতিকর্মী, ধর্মীয় সংখ্যালঘু, পুরোহিত, এরকম ‘কিছু বিশেষ ধরনেরর’ মানুষ হয়ে আসলেও, গুলশানের ভয়াবহ ঘটনাটি ঘটে যাবার আগ পর্যন্ত সাধারণ মানুষ শুধু নয় বরং আইনশৃঙ্খলা বাহিনী থেকে শুরু করে সরকার প্রধাণ পর্যন্ত মূলত মেতে ছিলেন সমস্যা অস্বীকার করার নানা কৌশল উদ্ভাবন করতে, এবং অনেক ক্ষেত্রেই ‘ভিক্টিম ব্লেমিং’ এর নানা উপায় আর উপদেশমালা খুঁজে বের করতে। আইনশৃঙ্খলাবাহিনী যদিও বিভিন্ন সময় এবং উক্ত হত্যাগুলোর আগে পরে কম বেশি গ্রেফতার করেছে, কিন্তু কেন যেন আমার কাছে মনে হয়েছে এই ধরনের ঘটনাগুলোর পরে সরকার থেকে শুরু করে আইনশৃঙ্খলা বাহিনীর একটি গা-ছাড়া ভাব ছিল। সেই হিসেবে চিন্তা করলে গুলশানে ঘটে যাওয়া এই ভয়াবহ ট্র্যাজিক ঘটনাটিকে জঙ্গিবাদ দমনের ক্ষেত্রে একটি প্যারাডাইম শিফট হিসেবে দেখা যেতে পারে। অন্ততপক্ষে এখন আপাতদৃষ্টিতে মনে হচ্ছে সরকার এবং আইনশৃঙ্খলা বাহিনী এই ঘটনাগুলোর গুরুত্ব সম্পর্কে কিছুটা হলেও বুঝতে পারছে। 
অন্যদিকে অধিকাংশ সাধারণ মানুষ এইসব বিষয়ে সবসময়েই ‘আই হেইট পলিটিক্স’ বা ‘আই হেইট জঙ্গিবাদ’, বা ‘ইহা প্রকৃত ইসলাম নয়’ ধরনের গা-বাঁচানো মতবাদ ব্যবহার করে দায় এড়িয়ে চলে এসেছেন। নিজের আশে পাশে ঘটে যাওয়া ঘটনার চেয়ে বেশিরভাগ মানুষকে বরং অনেক অনেক দূরবর্তী গাজা বা ইরাকে ঘটে যাওয়া ঘটনা নিয়ে সাম্প্রদায়িক অনুভূতিপ্রবণতায় কাতর হতে দেখেছি। 
সম্ভবত সরকারের উচ্চপর্যায়ের মানুষজন থেকে সাধারণ মানুষ পর্যন্ত অনেকেরই ধারণা ছিল এই বিশেষ ধরনের আক্রমণ আমাদের দেশের সাধারণ মানুষ পর্যন্ত আসবে না। নিকট অতীত এবং ঘটমান বর্তমানে উপরে উল্লিখিত আক্রান্ত মানুষদের অনেকেই ঠিক সাধারণ জনগনের কাতারে ফেলেন না। আইনপ্রণেতাদের অধিকাংশ থেকে শুরু করে বাংলাদেশের সংখ্যাগরিষ্ঠ সাধারণ কেউই নিজেদের এই বিশেষ ধরনের আক্রান্ত গোষ্ঠীর একজন হিসেবে অন্তর্ভূক্ত করেন নি। ফলে এই বিশেষ ধরনের টার্গেটেড কিলিং সাধারণ মানুষ থেকে শুরু করে মন্ত্রী পর্যন্ত অনেককেই বরং অনেক সময়েই আস্বস্ত করেছে। হয়ত এই হত্যার ভয়েই চিন্তাশীল লেখা কেউ আর লিখবে না, বা সংখ্যাগরিষ্ঠের ধর্মে অনুমোদিত নয় এমন কাজ (পূজা, গান বাজনা, অন্য ধর্ম প্রকাশ্যে পালন) ধীরে ধীরে কমে যাবে - এইসব ভেবে হয়ত অনেকেই পুলকিত হয়েছেন। আমরা দেখেছি, এরকম প্রায় প্রত্যেকটা হামলার পর সরকারের উচ্চ পর্যায় থেকে অপরাধীদের ব্যপারে তেমন কিছু না বলে বরং যারা এই হামলার শিকার তাঁদেরই কল্পিত অপরাধের খতিয়ান দেয়া হয়েছে। আর কেউ যাতে ভবিষ্যতে এরকম জঘণ্য কাজ (যেমন চিন্তাশীল লেখালেখি, গান-বাজনা, পূজা করা) না করেন বা করলেও ঘরের চার দেয়ালের ভেতরে করেন, এরকম উপদেশ দেয়া হয়েছে। 
গুলশানে জঙ্গি হামলা এই পরিস্থিতিকে সামান্য হলেও পালটে দিয়েছে। বামমোর্চা, জামাত-বিএনপি, ফরহাদ মঝহার, আনু মোহাম্মদ বা জোনায়েদ সাকির মতো কিছু বিশিষ্টজন ছাড়া অনেকেই সম্ভবত স্বীকার করেছেন বা অন্তত বুঝতে পেরেছেন যে, এই জঙ্গি ব্যপারটা নিয়ে আলোচনা করতে গেলে গৎবাঁধা মত প্রকাশের স্বাধীনতা, বেকারত্ব, ভালোবাসা আর গণতন্ত্রের ত্বত্ত্ব দিয়ে খুব একটা সুবিধা করা যাবে না। 
আজকের লেখার বিষয়বস্তুকে আরেকটু ওজনদার করার জন্য অতীতের বিভিন্ন সময় আমার করা কিছু সিলি, আনসফিস্টিকেটেড সোশাল এক্সপেরিমেন্টের কথা উল্লেখ করব। এই এক্সপেরিমেন্টগুলো অনেকগুলোই অতীতে করা। তাই কেউ চাইলেই আমি তার দালিলিক প্রমাণ হাজির করতে পারব না। এটা আমার দ্বিতীয়  কৈফিয়ত। অবশ্য এক্সপেরিমেন্টগুলোর ফলাফল এতটাই প্রত্যাশিত (অন্তত আমার কাছে) যে, এক্সপেরিমেন্টগুলো ছাড়াও আমি যে দাবীগুলো করছি সেগুলো আরেকটু নরম স্বরে দাবী করে ফেলা যেত। 
আমার তৃতীয় কৈফিয়ত হলো আমি সমাজবিজ্ঞানি নই। আমি যে বিষয়গুলো নিয়ে লিখব বা উল্লেখ করব এই বিষয়গুলো নিয়ে সিরিয়াস সমাজবৈজ্ঞানিক গবেষণা হওয়া উচিত বলেই আমি মনে করি। আমি এখানে যা লিখব তার উৎস মূলত আমার ব্যক্তিগত পর্যবেক্ষণ, পড়াশোনা এবং বোঝাপড়ার নির্যাস। যেহেতু এইসব বোঝাপড়ার পেছনে কোনো বিশেষ প্রক্রিয়াধীন গবেষণাপ্রসূত তথ্য নেই, আমি আমার পর্যবেক্ষণ এবং যুক্তির বিপরীতে পাঠকদের যুক্তি শুনতে আগ্রহী হবো এবং আমার আমার পর্যবেক্ষণ এবং বোঝাপড়াকে সমৃদ্ধ করতে সচেষ্ট হবো।  
(২) 
আমরা কোনো সমস্যা আর তার সমাধান নিয়ে আলাপ করতে গেলে অনেক সময়েই খুব সাধারণ একটা ভুল করে ফেলি। সেটা হলো সমস্যার কারণ হিসেবে ‘কেবল একটি’ বিশেষ কারণকে নির্দেশ করা বা ‘কেবল একটি’ কারণ আছে এমনটি ধরে নেয়া। কোনো সমস্যার পেছনে কেবলমাত্র একটি কারণই থাকতে পারে, এটি ধরে নিয়ে যুক্তি তর্কের অবতারণা করতে গেলে অনেক সময়েই একটি বহুল চর্চিত লজিক্যাল ফ্যালাসির শিকার হতে হয়। জঙ্গিবাদ নিয়ে আমরা যদি বিভিন্ন গোষ্ঠীর আলোচনা-সমালোচনা-পর্যালোচনাগুলো একটু খতিয়ে দেখি, তাহলে লক্ষ্য করব এই আলোচনাগুলোর অধিকাংশই এই বিশেষ লজিক্যাল ফ্যালাসির দোষে দুষ্ট। জঙ্গিবাদের মতো একটি জটিল সমস্যাকে কেবলমাত্র ‘একটি’ কারণের ফলাফল হিসেবে দেখাতে চাওয়া বা জঙ্গিবাদকে নিজেদের রাজনৈতিক বা সংগঠনের প্রচলিত ডিস্কোর্সের আলোকে ব্যাখ্যা করার সাম্প্রতিক প্রয়াসগুলোকে তাই অধিকাংশ ক্ষেত্রেই আমার কাছে অত্যন্ত আত্মবিধ্বংসী মনে হয়। বিভিন্ন রাজনৈতিক দল এবং সংগঠনের পক্ষ থেকে জঙ্গিবাদকে অন্যান্য রাজনৈতিক বা সামাজিক সমস্যার সাথে মিলিয়ে ফেলে এক কাতারে বিবেচনার করার সাম্প্রতিক চর্চা জঙ্গিবাদ প্রসারের ক্ষেত্রে না হলেও অন্তত লালন পালনের ক্ষেত্রে এক ধরনের ধণাত্মক ভূমিকা রাখছে বলে আমার মনে হচ্ছে। 
জঙ্গিবাদ ব্যপারটা কী? এই প্রশ্নটি করা হলেই আমাদের দেশের মানুষ নানা দল আর উপদলে ভাগ হয়ে যাবেন। সবাই নিজের মতো করে নিজের কম্ফোর্ট জোনে বসে সমস্যাটিকে ব্যাখা করার চেষ্টা করবেন। কারও কাছে জঙ্গিবাদ হলো, কিছু বেকার যুবকের চাকরি না পাওয়ায় অবদমিত ক্ষোভের বহিঃপ্রকাশ, কারও কাছে মত প্রকাশের স্বাধীনতার অভাবহেতু চাপা ক্ষোভের উদগীরণ, কারও কাছে কিছু ভালোবাসাহীন যুবকের ভালোবাসার দাবীতে প্রতীকি হাহাকারের প্রতিধ্বনি, কারও কাছে ভারত আর ইসরাইলের ষড়যন্ত্র, কারও কাছে কিছু নিষ্পাপ আলাভোলা মানুষ ব্রেনওয়াশ হবার ফলাফল, কারও কাছে এটা ইসলামের বিরুদ্ধে পশ্চিমাদের ষড়যন্ত্র, কারও কাছে এটা প্রকৃত ইসলাম থেকে বিচ্যুতি আবার কারও কাছে এটাই প্রকৃত ইসলাম প্রতিষ্ঠার জন্য সশস্ত্র যুদ্ধ বা কিতাল, যার জন্য জীবন দেয়া যায়, জীবন নেয়া যায়।   
এই জঙ্গিবাদের পেছনের কারণ হিসেবেও এক এক ধরনের মানুষ এক এক রকম কারণ দেখিয়ে থাকেন। কিন্তু এটা অনেকেই বুঝতে পারেন না বা চান না, যে একটা জটিল সমস্যার পেছনে একাধিক কারণ থাকতে পারে এবং থাকাটাই স্বাভাবিক। এইসব একাধিক কারণের মিথিস্ক্রিয়াতে শেষ পর্যন্ত একটা এন্ড প্রোডাক্ট বেরিয়ে আসে। 
জঙ্গিবাদের এইসব কারণ আর সংজ্ঞার মধ্যে অনেকগুলোই পরস্পরবিরোধী। আবার অনেকগুলোই একে অন্যের পরিপূরক। আমার ব্যক্তিগত উপলব্ধি হলো, এই কারণগুলোর মধ্যে দুই একটা কারণ একেবারেই উড়িয়ে দেবার মতো হলেও বাকি অনেকগুলো কারণই তুড়ি মেরে উড়িয়ে দেয়া চলে না। জঙ্গিবাদ প্রচার এবং প্রসারের পেছনে সামাজিক, রাজনৈতিক বিশেষ করে বিশ্বরাজনীতির ময়দানের সাম্প্রতিক হালচালের ব্যপক প্রভাব থাকলেও আজকের লেখাটির ফোকাস মূলত জঙ্গিবাদ সম্পর্কিত বাংলাদেশের সামাজিক প্রেক্ষাপট। 
(৩) 
জঙ্গিবাদ, বিশেষ করে সাম্প্রতিক জঙ্গিবাদ একটি বৈশ্বিক সমস্যা। আমেরিকার টুইন টাওয়ার হামলা থেকে শুরু করে বিশ্বের অত্যন্ত শক্তিশালি এবং প্রগতিশীল দেশ হিসেবে পরিচিত বিভিন্ন দেশে আমরা ভয়াবহ জঙ্গি হামলায় শত শত নিরীহ মানুষকে নিহত আর আহত হতে দেখেছি। সেই প্রেক্ষাপটে চিন্তা করলে জঙ্গিবাদ নিয়ে বাংলাদেশের বৈশ্বিক প্রেক্ষাপটের বাইরে গিয়ে আলাদাভাবে সচেতন হবার প্রয়োজন আছে কিনা, জঙ্গিবাদ নিয়ে আলোচনায় এই প্রশ্নটিকে আমি অত্যন্ত গুরুত্বপূর্ণ প্রশ্ন হিসেবে বিবেচনা করি।
দেশীয় এবং আন্তর্জাতিক জঙ্গি হামলাগুলোতে আমরা আন্তর্জাতিক জঙ্গি সংস্থা আল-কায়দা আর সম্প্রতি গজিয়ে ওঠা আইসিসের নাম বিভিন্ন সময় উঠে আসতে দেখেছি। বাংলাদেশেও ব্লগার হত্যা, পুরোহিত হত্যা, শিয়া, বা খ্রিস্টান পাদ্রি হত্যা থেকে শুরু করে সাম্প্রতিক হলি আর্টিজানের হামলায় বিভিন্ন সময় আইসিস আর আল-কায়দার দেশীয় ফ্র্যাঞ্চাইজ নেয়া গোষ্ঠীগুলোর নাম উঠে এসেছে। আল-কায়দা আইসিস বা তাদের দেশীয় ফ্র্যাঞ্চাইজগুলোর মধ্যে সূক্ষ্ম আদর্শিক দ্বন্দ্ব বা কর্মপন্থায় কমবেশি পার্থক্য থাকলেও মূল আদর্শিক জায়গায় তাদের বিরোধ সামান্যই। বিশেষ করে ভুক্তভোগী দেশ হিসেবে তাদের আদর্শিক বিভাজনের জায়গার চেয়ে আদর্শিক মিলের জায়গাটুকুই সমস্যা সমাধানের ক্ষেত্রে অধিক আলোচনার দাবী রাখে বলে আমার মনে হয়েছে।  
আপাতদৃষ্টিতে জঙ্গিবাদ থেকে উদ্ভুত অপরাধমূলক কর্মকাণ্ডের সাথে অন্যান্য সাধারণ প্রচলিত অপরাধমূলক কাজের (হত্যা, হুমকি, অরাজকতা সৃষ্টি) সাদৃশ্য থাকলেও এই দুই ধারার অপরাধের মধ্যে পার্থক্যকে বুঝতে পারা জঙ্গিবাদকে বুঝতে পারা এবং মোকাবেলার জন্য অতন্ত্য জরুরি। জঙ্গি সমস্যার সাথে অন্যান্য অপরাধমূলক কর্মকাণ্ডের মূল ফারাক হলো জঙ্গিবাদে জড়িত অধিকাংশ মানুষই এই কাজগুলোকে অপরাধমূলক কর্মকাণ্ড হিসেবে বিবেচনা করে না বরং চরম পূন্যের কাজ বলে বিবেচনা করে। জঙ্গিবাদ দমনের এই মিশনে তাই ‘কেবলমাত্র’ আইনশৃঙ্খলার ব্যপারটি বিবেচনায় আনলে মূল সমস্যাটিকে পাশ কাটানো হবে।  
(৪) 
একটু আগেই উল্লেখ করেছি, অনেকেই জঙ্গিবাদের পেছনের কারণ হিসেবে প্রচলিত ডিস্কোর্স বা নিজেদের সংগঠনের প্রচারিত ডিস্কোর্সের পক্ষে যায় এমন সব ডিস্কোর্স প্রচারেই অধিক উৎসাহী থাকেন। সাম্প্রতিক জঙ্গিবাদকে কেবলমাত্র আমেরিকার ইরাক বা আফগানিস্থান আক্রমনের উৎপাদ হিসেবে দেখানোর চেষ্টা এমনই একটি ডিস্কোর্স। জঙ্গিবাদের উত্থানের পেছনে বিশ্বরাজনীতির এই গুরুত্বপূর্ণ ঘটনাগুলোর কোনো প্রভাব নেই এটা বলা আমার উদ্দেশ্য নয়। কিন্তু আমি বুঝতে চাইছি, ভৌগলিক ভাবে হাজার হাজার মাইল দূরে অবস্থিত হয়েও এইসব ভূরাজনৈতিক ঘটনা কীভাবে এবং কেন পৃথিবীর বিভিন্ন দেশে বিশেষ করে বাংলাদেশে জঙ্গিবাদের জন্ম দিচ্ছে। 
আমেরিকা বা সাম্রাজ্যবাদী দেশগুলোর নানান ছুতোয় পৃথিবীর বিভিন্ন দেশ আক্রমণের ইতিহাস একেবারে নতুন নয়। মুসলমান ছাড়াও পৃথিবীতে নানা জাতিগোষ্ঠীর মানুষ আমেরিকা থেকে শুরু করে অন্য অনেক শক্তিশালি জাতি বা রাষ্ট্রের দ্বারা অত্যাচার এবং গণহত্যার শিকার হয়ে এসেছে এবং আসছে। কিন্তু ঠিক ‘কোন বিশেষ কারণ বা কারণসমূহ’ হাজার হাজার মাইল দূরে ঘটে যাওয়া ‘কিছু বিশেষ ঘটনা’র প্রভাবে আমাদের দেশের একজন তরুণকে জঙ্গি হয়ে ওঠার পথে উদ্বুদ্ধ করে? কেন মুসলিম ছাড়া অন্য অনেক সম্প্রদায় বা জাতি যখন গণহত্যার শিকার হচ্ছে বা শক্তিশালি রাষ্ট্র বা ক্ষমতাসীনদের অত্যাচারের শিকার হচ্ছে সেইসব ক্ষেত্রে কেন একজন মানুষ নিজেকে মানবজাতির একজন ভেবে সেই যুদ্ধে শামিল হচ্ছে না? বা নিপীড়নের শিকার হলেই যদি মানুষ সহিংস কার্যকলাপে জড়িয়ে পড়ত তাহলে আমাদের দেশের নিপীড়িত সংখ্যালঘুরা সন্ত্রাসী কার্যকলাপে না জড়িয়ে উচ্চবিত্ত পরিবারের সোনার চামচ মুখে নিয়ে জন্মানো ছেলে মেয়েরা কেন জড়িয়ে পড়ছে? 
এসব ক্ষেত্রে একটি প্রশ্ন প্রাসঙ্গিকভাবেই চলে আসে। সেটি হলো, এর পেছনে ধর্মের ভূমিকা কতটুকু? বা এইসব ঘটনার কারণ হিসেবে ধর্ম ইসলামের আলাদা কোনো দায় নেবার দরকার আছে কিনা। সাম্প্রতিক বিভিন্ন পত্র-পত্রিকা বা সামাজিক মাধ্যমের বিভিন্ন লেখায় এই বিষয় নিয়ে বলতে গিয়ে আমি অনেককে এই জায়গাটাতে পাশ কাটাতে দেখেছি। এই পাশ কাটিয়ে যাওয়া লেখক-বিশ্লেষকদের আমি মোটাদাগে চারটি ভাগে ভাগ করব। 
একটি ভাগে আছেন যারা মূলত সমস্যাকে পাশ কাটাতেই চান। এঁদের মূল উদ্দেশ্য সমস্যা যাই হোক না কেন, ধর্মকে কেউ যেন দোষারোপ করতে না পারে। বস্তুত এঁদের এই জঙ্গিবাদ সমস্যা নিয়ে বিশেষ কোনো মাথাব্যাথা নেই বরং অনেক ক্ষেত্রে এরা খুশি এবং জঙ্গিবাদের পেছনে অন্য বিভিন্ন কারণ খুঁজে বের করে জঙ্গিবাদকে নানা কথার প্যাঁচে জাস্টিফাই করাই এঁদের বৈশিষ্ট্য। 
আরেকটা গোষ্ঠী আছেন যারা নিজের ধর্ম সম্পর্কে বিশেষ কিছু জানেন না। এঁদের ধর্ম শিক্ষা মূলত হয়েছে সামাজিক এবং পারিবারিক ধর্মাচারণ পালনের মধ্যে দিয়ে। ধর্মকে ভালোভাবে না জানার কারণে এঁদের অধিকাংশই ধর্মকে সর্বতভাবে একটি শুভশক্তি বলে মনে করে থাকেন। ধর্মের ভেতরে খারাপ কোনো কিছু থাকতে পারে এঁরা এটা ভাবতেই পারেন না। আমার ধারণা, আমাদের সমাজে এরকম লোকের সংখ্যাই বেশি। আমরা বিভিন্ন জঙ্গি হামলার পরে, বিশেষ করে ব্লগার হত্যার পর সরকারের উচ্চপদস্থ ব্যক্তি থেকে শুরু করে সমাজের বিভিন্ন জায়গার মানুষের লেখা, বক্তব্য এবং মন্তব্য লক্ষ্য করলেই বিষয়টা বুঝতে পারব। এই ধরনের বয়ানগুলো লক্ষ্য করলে দেখা যাবে, এসব ক্ষেত্রে একই বাক্যে খুনি জঙ্গি এবং হত্যার শিকার ব্লগারকে তিরস্কার করা হচ্ছে। অনেক ক্ষেত্রেই এই তিরস্কার এবং উপদেশের মাত্রা হত্যার শিকার ব্লগার এবং হত্যার অপেক্ষায় থাকা তাঁদের সহব্লগারদের প্রতি অপরাধি জঙ্গিদের চেয়েও বেশি। এসব ক্ষেত্রে বক্তা বা লেখক যেহেতু আগেই ধরে নিচ্ছেন যেহেতু ধর্মের খারাপ কোনো দিক থাকতে পারে না বা এর খারাপ কোনো ইন্টারপ্রিটেশান হতেই পারে না, সুতরাং তাঁদের চোখে এই অভিযুক্ত ব্লগাররা শুরুতেই একটা বিরাট দোষী হয়ে যান। আর এটা মানুষের একটি সাধারণ বৈশিষ্ট যে যাদেরকে আমরা অপরাধী ভাবি তাদেরকে অনেক সময় নিয়মের বাইরে অনুপাতের অধিক শাস্তি পেতে দেখলেও আমরা খুশি হয়ে উঠি। উদাহরণ হিসেবে বলা যায়, রাস্তায় ধরা পড়া চাঁদাবাজ, ছিনতাইকারি বা ইভটিজার যখন গণপিটুনির শিকার হয়ে মারা যায় তখন সেটা অনেক সময়েই তাঁর অপরাধের তুলনায় অতিরিক্ত শাস্তি হয়ে গেলেও আমরা সেটা নিয়ে অনেকেই মনে মনে খুশি হই বা জাস্টিফিকেশানের চেষ্টা করি।    
আরেকটি গোষ্ঠী আছে যারা মূলত আরেকটু জ্ঞানী গোষ্ঠী। এঁদের অনেকেই প্রতিষ্ঠিত গবেষক এবং বিশ্লেষক। এঁরা এই জঙ্গিবাদের সমস্যা নিয়ে আলোচনা করতে গিয়ে অনেক সময়েই একাডেমিক পেপারের মতো তথাকথিত নিরপেক্ষ (disinterested) লেখা লিখতে গিয়ে আসল সমস্যাকে যথাযথ গুরুত্ব দেন না। এঁরা বর্তমানের আলোচ্য ইসলামিক র‍্যাডিকালাইজেশান নিয়ে আলোচনা করতে গিয়ে পৃথিবীর ইতিহাসে ঘটে যাওয়া বা ঘটতে থাকা সকল ধরনের র‍্যাডিকালাইজেশানকে এক কাতারে দাঁড় করিয়ে মূলত সমস্যাটিকে ছোট করে দেখান। পৃথিবীর ইতিহাসে ইসলাম ছাড়াও বিভিন্ন ধরনের ধারনার ওপর ভিত্তি করে চরম পর্যায়ের র‍্যাডিকালাইজেশান এবং তার ওপর ভিত্তি করে বিশাল আকারের গণহত্যা পর্যন্ত ঘটে গেছে। কিন্তু সাম্প্রতিক জঙ্গি সমস্যাকে সেইসব সমস্যারই আরেকটি নতুন রূপ হিসেবে তুলে ধরতে গিয়ে বা তথাকথিত নিরপেক্ষ থাকতে গিয়ে এঁরাও সমস্যার মূলে হাত দিতে পারছেন না। 
চতুর্থ গোষ্ঠীর মূলত কোনো সমাজ বাস্তবতার কথা চিন্তা না করেই সব সমস্যার জন্য একেবারে কোনো ভূমিকা উপসংহার ছাড়া ধর্মকে দায়ী করে বসেন। কিন্তু একটা দেশের চোদ্দ পনের কোটি মানুষ যদি এই বিশেষ ধর্মের অনুসারি হন এবং সাম্প্রতিক জঙ্গি সমস্যা যদি সত্যিই সেই ধর্মের কোনো বিশেষ রূপ থেকে উদ্ভুত হয় তাহলেও যে একেবারে গড়পড়তা এই চোদ্দ পনের কোটি লোককে জঙ্গি সমস্যার দায়ী করে ফেললে সমস্যার সমাধান হয়ে যায় না, এই জায়গাটা অনেক ক্ষেত্রেই এই চতুর্থ গোষ্ঠীর লোকজন বোঝেন না।     
আমরা যদি কোনো একটা সমস্যা সমাধান করতে চাই তাহলে সেটা নিয়ে স্পষ্ট ভাবে আলাপ করাটাই বেশি প্রয়োজন। এই বুদ্ধিজীবি গোষ্ঠীর অনেকেই জঙ্গিবাদ নিয়ে আলোচনায় ধর্ম হিসেবে ইসলাম যখনই প্রাসঙ্গিক হচ্ছে তখনই তাঁরা অন্য ধর্মের টেক্সটে ফিরে গিয়ে দেখাচ্ছেন একই ধরনের সহিংসতার কথা অন্য ধর্মের টেক্সটেও আছে বা থাকতে পারে। কিন্তু এখানে যেটা লক্ষ্য করার বিষয় সেটা হলো এটা ঠিক তুলনামূলক ধর্মত্বত্ত্ব আলোচনা করার সময় নয়। আমরা বাইবেল এবং চার্চভিত্তিক ক্রুসেডের ইতিহাসের কথা অনেকেই জানি। কিন্তু আজকে ইসলামি জঙ্গিবাদের সমস্যা এবং সমাধানের কথা আসলেই সেই ইতিহাসের কথা তুলে আজকের সমস্যাকে ছোট করে দেখার বুদ্ধিবৃত্তিক প্রচেষ্টাকে অত্যন্ত অদূরদর্শী বলে মনে হয়।      
(৫) 
আমরা একটু চিন্তা করলে বুঝতে পারব, এই ঘটনাগুলোকে এতদূর আসতে দেবার পেছনে আমাদের উপরে উল্লিখিত এই প্রত্যেকটি অলস এবং অসৎ বিশ্লেষণের দায় রয়েছে। একেবারে সাম্প্রতিক ঘটনা দিয়ে যদি শুরু করি, তাহলে শুরুতেই বলতে হবে ২০১৩ সালের ফেব্রুয়ারিতে শাহবাগ আন্দোলনের সময় ঘটে যাওয়া ব্লগার রাজিব হায়দারের হত্যার কথা। রাজিব হায়দারের হত্যার সময় থেকেই আমাদের এই ব্লগার হত্যাগুলোর পেছনের কারণ বিশ্লেষণ করতে গিয়ে নানা রকম একমুখি ডিস্কোর্স তৈরি হওয়া শুরু হয়।
রাজীব হায়দার হত্যার সময়কালের দিকে তাকালে এটা স্পষ্ট হয় যে, শাহবাগ আন্দোলনের একেবারে উত্তাল মুহূর্তে শাহবাগ আন্দোলনকে ধর্মের নামে বিভাজনের মাধ্যমে নস্যাৎ করে দেয়া এর অন্যতম উদ্দেশ্য ছিল। কিন্তু ব্লগার হত্যাকে শুধুমাত্র শাহবাগ আন্দোলনের প্রেক্ষিতে দেখলে এর বহুমুখী বৈশিষ্ট্যকে এড়িয়ে যাওয়া হবে। 
শাহবাগ আন্দোলন শুরু হবার আগে থেকেই বাংলা ব্লগোস্ফিয়ারে সেকুলার এবং উগ্র ধর্মীয় ব্লগারদের মধ্যে একটা স্নায়ুযুদ্ধ চলে আসছিল একথা অনেকেই হয়ত জানেন। এই ধর্মীয় উগ্র ব্লগারদের একটা বিশাল অংশ সরাসরি জামাত-শিবিরের সাথে জড়িত থাকলেও নিঃসন্দেহে এদের অনেকেই অন্যান্য উগ্র জঙ্গি গোষ্ঠির সাথে জড়িত ছিল বা তাদের মতবাদে বিশ্বাসি ছিল। জামাত-শিবিরের প্রাথমিক লক্ষ্য ছিল, যে কোনো উপায়ে চলমান যুদ্ধাপরাধের বিচার বানচাল করা অন্যদিকে অন্যান্য উগ্র ধর্মী গোষ্ঠির সেটি হয়ত প্রাথমিক উদ্দেশ্য ছিল না। এই গোষ্ঠীগুলোর অনেকেই ইসলামি খেলাফত বা ইসলামি শাসন প্রতিষ্ঠার স্বপ্ন দেখে। জামাত-শিবির বর্তমানে গণতান্ত্রিক প্রক্রিয়ায় অংশগ্রহণ করলেও তাদের দলেরও একটা বড় অংশও মূলত ইসলামি আইন বা শাসন বাস্তবায়নের স্বপ্ন দেখে। তাই প্রাথমিক উদ্দেশ্য সামান্য ভিন্ন হলেও তাদের মূল শত্রু ছিল একই। বাংলাদেশ সরকার বা বাংলাদেশে যারা সেকুলার আন্দোলন এবং লেখালেখির সাথে জড়িত তাদেরকে ডিমোরালাইজড করতে পারলে মূলত এই দুই দলেরই লাভ হবার কথা। 
লক্ষ্য করলে দেখা যাবে রাজিব হায়দারের হত্যার জন্য যাদেরকে গ্রেফতার করা হয়েছে তারা প্রাথমিকভাবে আনসারুল্লাহ বাংলা টিমের সদস্য, শিবিরের নয়। এদের গ্রেফতার করার পর এরা জবানবন্দীতে বলেছে, আনসারুল্লাহ বাংলা টিমের প্রধান মুফতি মো. জসীমউদ্দিন রাহমানী ঢাকার মোহাম্মদপুরে দুটি মসজিদে জুমার খুতবায় ধর্মের বিরুদ্ধে লেখে এমন ব্লগারদের হত্যার ফতোয়া দিত। সুতরাং রাজিব হায়দার হত্যা কেবলমাত্র শাহবাগ আন্দোলনের ফলাফল এটা বলে ফেলাটা সম্ভবত একটা বড় সমস্যাকে পাশ কাটিয়ে যাওয়া হবে। আবার লক্ষ্য করলে দেখা যাবে পরবর্তীতে ব্লগার হত্যা বা অন্যান্য জঙ্গি হামলায় জড়িত বিভিন্ন জঙ্গি গোষ্ঠীর বিভিন্ন সদস্যদের যখন গ্রেফতার করা হয়েছে, তাদের অনেকেই জামাত শিবিরের রাজনীতির সাথে জড়িত ছিল। 
রাজীব হায়দার হত্যার সাথে শাহবাগ আন্দোলনের সময়কাল এত দারুণভাবে মিলে যাবার কারণ এই হামলা থেকে দুই পক্ষই লাভবান হয়েছে বা দুই পক্ষেরই উদ্দেশ্য পূরণ হয়েছে। বাংলাদেশের জঙ্গিবাদ নিয়ে আলোচনা করতে গেলে তাই এই প্রত্যেকটা গোষ্ঠীকে আলাদা করে দেখলে বা তাদের বিরোধের জায়গাকে বড় করে দেখলে মূল সমস্যাকে পাশ কাটানো হবে। ব্লগার হত্যার ঘটনাগুলোতে যেমন আল কায়দার দেশীয় সহযোগিদের দায় স্বীকার করতে দেখেছি তেমনি আবার পুরোহিত হত্যা বা গুলশান হামলায় আইসিসের দেশীয় সহযোগিদের দায় স্বীকার করতে দেখেছি। আবার এদের যখন গ্রেফতার করা হয়েছে তখন আমরা লক্ষ্য করেছি অনেকেই প্রাক্তন জামাত-শিবিরের কর্মী, অনেকেই হিজবুত তাহরীতের কর্মী, অনেকেই দরিদ্র মাদ্রাসার ছাত্র, অনেকেই আবার নামী দামী ইংলিশ মিডিয়াম স্কুল বা প্রাইভেট ভার্সিটির ছাত্র।  
এতসব নানামুখি আলামত থাকার পরেও আমি লক্ষ্য করেছি অনেকেই নিজের পুরাতন বিশ্লেষণের সাথে মিলে যায় এমন তথ্যগুলোকেই কেবল গ্রহণ করেন বা করতে আগ্রহী। গ্রেফতারকৃত জঙ্গিদের অতীত ইতিহাস ঘাটলে দেখা যাবে এইসব জঙ্গিদের সার্বজনীন একটা প্রোফাইল করের ফেলা খুবই কঠিন। শাহরিয়ার কবিরের মতো শ্রদ্ধ্বেয় মানুষও যখন এরকম একটি সমস্যাকে ‘কেবল জামাত-শিবিরের দায়’ বলে চিহ্নিত করতে চান তখন আমাদের শঙ্কিত হতে হয়। আবার যখন জঙ্গি হিসেবে প্রাইভের ভার্সিটির উচ্চবিত্তের সন্তান আবিষ্কৃত হয় ফরহাদ মজহারীয় প্রো-মাদ্রাসা বিশ্লেষকগণ খুশি হয়ে ওঠেন। ভণ্ড বামেরা যখন জঙ্গিদের জঙ্গি বলেই স্বীকার করতে চান না, তখনই আবার জঙ্গিদের ভেতর আওয়ামী লীগ নেতার সন্তান পাওয়া গেলে হই হই করে ওঠেন। আমাদের এই নানা রকম বুদ্ধিজীবি গোষ্ঠীর ভণ্ডামি আর আলস্যে তাই এরা ফুলে ফেঁপে বাড়তে থাকে।    
ব্লগার হত্যা শুরু হবার পর সরকারের উচ্চপদস্থ অনেকের মধ্যেই দেখেছি জঙ্গিদের সুরেই কথা বলতে। তারা কেন ভেবেছিলেন যে কেবলমাত্র ব্লগার হত্যার পরেই এই হত্যার উৎসব থেমে যাবে? এক একটা সুসংগঠিত গ্রুপ যখন নিয়মিতভাবে এবং সফলভাবে একের পর এক এরকম হত্যাকাণ্ড ঘটিয়েই যায় তখন কি মনে এতটুকু প্রশ্নও আসা উচিৎ নয় যে, শুধুমাত্র কয়েকজন ব্লগারকে হত্যার উদ্দেশ্যেই কি তারা এত সুসংগঠিত সংগঠন তৈরি করেছে? ধর্মবিরোধী বা নাস্তিকদের প্রতি ঘৃণা তো বাংলাদেশের মতো একটি দেশে আজকে নতুন করে শুরু হয় নি। কিন্তু ঠিক কী কারণে একে একে তাঁদের হত্যা করা শুরু হলো? 
(৬) 
জঙ্গি হত্যাকাণ্ড এবং হামলাগুলোতে জড়িত জঙ্গিদের বিশেষ কোনো বৈশিষ্ট্য খুঁজে বের করতে গিয়ে আমাকে খুব অজনপ্রিয় একটি জায়গায় পৌছুতে হয়েছে। এক সময় মানুষের ধারণা ছিল, সুবিধাবঞ্চিত এবং ধর্মশিক্ষায় শিক্ষিত মাদ্রাসাগামী যুবকদের জঙ্গি হবার সম্ভাবনা বেশি। কিন্তু সাম্প্রতিক আবিষ্কৃত জঙ্গিদের অনেকেই দেখা গেল বেশ উচ্চবিত্ত পরিবারের সন্তান। অভাব অভিযোগ তো দূরের কথা তাদের অনেকেই দেশ বিদেশের এমন সব বিশ্ববিদ্যালয়ে পড়াশোনা করেছে যেগুলোর ব্যয়ভার মেটানো বাংলাদেশের অধিকাংশ পরিবারের পক্ষেই সম্ভব নয়। কিন্ত এতেও খুশি হবার কারণ নেই। কারণ জঙ্গিদের মধ্যে উচ্চবিত্ত থাকলেও কেবল উচ্চবিত্ত পরিবারের সন্তানই জঙ্গি হয়েছে এমন নয়, সাধারণ এবং নিম্নবিত্ত পরিবারের সন্তানদেরও জঙ্গিবাদের সাথে জড়িত হতে দেখা গেছে। তাহলে সমস্যা হলো কেবল বিত্তের পরিমাণ দিয়ে জঙ্গিপনার কারণকে বেঁধে রাখা গেল না। 
এরপর অনেকেই বললেন, এইসব সন্তানদের পারিবারিক বন্ধন ভালো না। এদের ভালোবাসার অভাব রয়েছে। এই কথাটা সত্য হলেও আমার আসলে ভালো লাগত। কারণ সমস্যা সমাধানের প্রথম ধাপ হলো সমস্যার কারণ চিনতে পারা। কিন্তু অবাক হয়ে লক্ষ্য করলাম এইসব জঙ্গিদের কেউ কেউ বাবা মার একমাত্র সন্তান। কোটি কোটি টাকা খরচ করে অনেক পরিবারই এদের পড়াশোনার ব্যয়ভার বহন করছে। তাছাড়া এটাও মনে হল কোটি কোটি লোকের দেশ বাংলাদেশ। বাবা-মার ভালোবাসা পায়নি, পরিবারে অশান্তি এরকম মানুষ নিশ্চয়ই খুঁজলে কোটি না হলেও কয়েক লাখ পাওয়া যাবেই। ভালোবাসা পায় নি বা পারিবারিক অশান্তির মধ্যে বড় হয়েছে এগুলো তো মানব সভ্যতার ইতিহাসের দুর্লভ কোনো ঘটনা নয়! কেবলমাত্র ভালোবাসার অভাবে বা পারিবারিক বন্ধন দুর্বল থাকার কারণে কেউ জঙ্গিদলে যোগ দিচ্ছেন এই যুক্তিকে ঠিক সৎ সুচিন্তিত যুক্তি বলে মনে হয় না আমার কাছে। পারিবারিক বন্ধনই যদি মূল কথা হবে তাহলে সপরিবারে জিহাদ করতে আর যৌনদাসী হতে মানুষ কেন পারি জমাচ্ছে দূরদেশে?
অনেকে এটাও বলেছেন বর্তমান সময়ের সরকারের দুঃশাসন, নিপীড়ন আর বাক-স্বাধীনতার অভাবের কারণেই মানুষ নাকি জঙ্গি হয়ে যাচ্ছে। তখন আমার প্রশ্ন করতে ইচ্ছা করে মানুষ তো স্বৈরাচারী আইয়ুব খান, ইয়াহিয়া খান, জিয়া আর এরশাদের আমলও পার করে এসেছে। অত্যাচার, নিপীড়ন আর বাক-স্বাধীনতাই যদি আসল কারণ হবে তাহলে আজকের মতো গণ্ডায় গন্ডায় না হলেও অন্তত কিছু জঙ্গি তো তখন থাকতেই পারত। আনু মোহাম্মদের কথা অনুযায়ী, বেকার সমস্যার কারণেই যদি মানুষ জঙ্গি হবে তাহলে বিশ্ববিদ্যালয়ের প্রথম বা দ্বিতীয় বর্ষে পড়া ছাত্ররা কেন জঙ্গি হয়? কার্নেগি মেলনের মতো বিশ্ববিদ্যালয় থেকে পাশ করা একটি স্বনামধন্য বিশ্ববিদ্যালয়ে উচ্চ বেতনে চাকরি করা একজন মানুষ কোন বেকরত্বের কারণে জঙ্গি হয়? 
জঙ্গিবাদ নিয়ে এই আলোচনা অনেক সময়েই আবার চলে যাচ্ছে 'অল্প বয়সের অপরিণত বুদ্ধি' বা কম বয়সের 'অতিরিক্ত আবেগের' দিকে। অনেক আলোচনার মূল ফোকাসটা দেখতে পাচ্ছি কীভাবে কম বয়সের 'অপরিণত বুদ্ধি'র কারণে লোকজন জঙ্গিপনায় জড়াচ্ছে। ষোল কোটি লোকের একটা দেশে কোটি কোটি তরুণ তরুণীর মধ্যে কেউ কেউ অতিরিক্ত আবেগি কেউ অপরিণত বুদ্ধির হবে এটাও নিশ্চয়ই অসম্ভব বা অভূতপূর্ব কোনো ঘটনা নয়। যে কোনো যুদ্ধে একেবারে সামনে যুদ্ধ করে সৈনিকদের সবচেয়ে কম মূল্যবান অংশ আর বড় পদধারী সেনাপতি, জেনারেল বা রাজারা থাকেন নিরাপদে ড্রয়িংরুমে টিভিসেটের সামনে অথবা পালিয়ে যাওয়া যাবে এমন সুরঙ্গসমৃদ্ধ সুরক্ষিত দুর্গের ভেতরে। সেখানে বসে সম্মুখ যোদ্ধাদের মোটিভেট করা হয়। পৃথিবীর প্রায় সব যুদ্ধেই হাজার হাজার সম্মুখ সমরের সৈনিক মারা যায়। রাজা বা সেনাপতি মারা যায় এমন ঘটনা পুরো ইতিহাসেই বিরল। বেশিরভাগ জঙ্গি হামলায় জড়িতদের বিশ্লেষণ করলে খালিচোখে দেখা যাবে এইসব হামলায় জড়িত প্রায় সবাই কম বয়সী তরুণ। এই কম বয়সী তরুণরা আসলে সম্মুখ যোদ্ধা, যাদের যুদ্ধের নীতিনির্ধারণি বা গতিপথ পরিবর্তনের শক্তি খুব সামান্য। এরা শুধুমাত্র শত্রুপক্ষের হাতে মারা যেতে প্রস্তুত এমন কিছু ডেডিকেটেড গুটিমাত্র। খেয়াল করলে দেখা যাবে, এই জঙ্গিবাদের যারা গুরু, সেটা আলকায়দার প্রধাণ হোক, বা আইসিসের প্রধাণ, সেটা জঙ্গিদের উদ্বুদ্ধ করা জসিমুল্লাহ রাহমানি হোক, আব্দুর রাজ্জাক হোক বা জাকির নায়েকই হোক, সবাই কিন্তু পরিণত বয়সের। এই পরিণত মস্তিষ্কের লোকদের মাথা থেকেই কিন্তু উদ্ভব হয়েছে এইসব পরিকল্পনার। এবং যেহেতু তারা অনেকেই সরাসরি সম্মুখ যোদ্ধা হিসেবে মাঠে নামছে না সুতরাং ধরেই নেয়া হচ্ছে জঙ্গিবাদের মূল কারণ এই 'বাচ্চা বাচ্চা' 'ভালোবাসাহীন' ছেলেমেয়েরা। 
এইসব ভাবতে ভাবতে চারপাশের বড় বড় মানুষদের এই ধরনের অলস যুক্তি আর অসততায় কষ্ট পাই উদ্বিগ্ন হই। বিশ্লেষণ করার চেষ্টা করি। ঠিক কোন জায়গাটায় মিল আছে এই প্রত্যেকটা মানুষের? আবার পত্র-পত্রিকার রিপোর্ট পড়ার চেষ্টা করি। খেয়াল করে দেখি এই জঙ্গিদের বেশিরভাগই সাম্প্রতিককালে ধর্মের দিকে ঝুঁকে পড়েছিল অথবা আগে থেকেই ধার্মিক ছিল। এদের একজনও ইসলাম ছাড়া অন্য ধর্মাবলম্বী নয়। একজন হিন্দু ধর্মালম্বী বেকার জঙ্গি হয় নি। একজন ভালোবাসাহীন দরিদ্র খ্রিস্টান জঙ্গি হয় নি। একজন দুর্বল পারিবারিক বন্ধনের নাস্তিক জঙ্গি হয় নি। একজন কম বয়েসি আবেগি বৌদ্ধ বা আদিবাসী জঙ্গি হয়নি। 
কিন্তু এখানে এসেও একটা খটকা লাগে। ধর্ম হিসেবে ইসলাম যদি এই জঙ্গিবাদের পেছনে দায়ী হয় তাহলে এদেশের প্রায় চোদ্দ পনের কোটি মানুষকে সম্ভাব্য জঙ্গি হিসেবে ধরে নিতে হয়। আর তাছাড়া এই কোটি কোটি মানুষগুলো তো কেউ নতুন করে মুসলমান হয় নি। তাহলে আমার উপরের দেয়া যুক্তি তর্কের সূত্র ধরেই কেউ প্রশ্ন করতে পারেন, তাহলে এতদিন ধরে এরা কেউ জঙ্গি হলো না কেন? হঠাৎ কী এমন হলো যে এইসব মুসলমানদের মধ্যে থেকে কেউ কেউ জঙ্গি হয়ে উঠতে শুরু করল? 
(আগামী পর্বে সমাপ্য)


শিওরলি ইউ আর জোকিং, মিস্টার ফেইনম্যান!




রিচার্ড ফেইনম্যান। এই লোকটার ভক্ত হয়ে গিয়েছিলাম বেশ কয়েকবছর আগেই, যখন ডাউনলোড করে ছাড়াছাড়া ভাবে পড়তে শুরু করেছিলাম, 'দ্যা ফেইনম্যান লেকচার্স অন ফিজিক্স'। কিন্তু মনিটর থেকে আমি ঠিক পড়তে পারি না। সেটা হয়ত মনিটরের দোষ না, সেটা আমার অভ্যাসের দোষ। মনিটরকে ছোট থেকেই দুষ্টু জিনিসপত্র দেখার কাজে বেশি ব্যবহার করাই কি তার একমাত্র কারণ কি না, সে ব্যাপারে আমার সন্দেহ থাকলেও, ফলাফলে কোন পরিবর্তন আসে না। মনিটরে ভাল কোন কাজ আমি করতে পারি না, আর পারলেও সেটা খুব বেশি সময় স্থায়ী হয় না, সেটাও হয়ত সেই দুষ্টু কাজে মনিটর ব্যবহার করারই ফল। কে জানে!
যাই হোক দেশে থাকতে পড়ার মত অনেক কিছুই ছিল, হাত বাড়ালেই বুকশেলফ, পা বাড়ালেই নীলক্ষেত-নিউমার্কেট, একটু অপেক্ষায় থাকলেই একুশের বইমেলা। মনিটর ব্যবহার না করলেও তাই বই পড়া যে একেবারে থেমে থাকত, তা না। কিন্তু দেশের বাইরে আসার পর বই পড়ার স্বভাবটা একদম কমে গেছিল। সেটা কি কাজের চাপে নাকি, হার্ড-কপি বইয়ের অভাবে সেটা ঠিক বুঝে উঠতে পারছিলাম না। বই পড়ার জন্যে দরিদ্র গ্রাজুয়েট স্টুডেন্টের ব্যাঙ্ক অ্যাকাউন্ট ছেঁকে একটা কিন্ডলও কিনে ফেললাম। কিন্তু ঐযে স্বভাব, মনিটর দেখলেই অভ্যাসবশত: বিভিন্ন কুস্মৃতি ভেসে ওঠে, বই টই ঠিক পড়া হয় না।
যাক সেসব কথা। অনেক দিন কিনব কিনব করেও কেনা হচ্ছিল না 'দ্যা ফেইনম্যান লেকচার্স অন ফিজিক্স'। দেশে থাকতে অনেক খুঁজেছি, ঠিক সুবিধা করতে পারিনি। এখানে এসে আমাজনে ঢুকি আর বেরিয়ে আসি, ঢুকি আর বেরিয়ে আসি। আসল কারণ ছিল আসলে দাম। গ্রাজুয়েট স্টুডেন্টের হাস্যকর ব্যাঙ্ক অ্যাকাউন্ট থেকে গুনে-গেঁথে একশ সাঁইত্রিশ ডলার বের করা তো আর সোজা কথা না! কিন্তু বইয়ের একটা অদ্ভুত ব্যাপার আছে। কেমন জানি একটা বিটকেল নেশা। শূন্যেরও নীচে থাকা ব্যাঙ্ক ব্যাল্যান্স নিয়েও ক্রেডিট কার্ডের ওপর ভরসা করে আমাজনে কার্টে একটা একটা করে বই ভরতে লাগলাম। একশ সাঁইত্রিশ ডলার ফুলে ফেঁপে মোটামুটি তিনশ ডলারের কাছাকাছি চলে গেল। ঝোলায় ভরা হল, ডকিন্সের 'দ্যা গ্রেটেস্ট শো অন আর্থ', 'দ্যা ম্যাজিক অব রিয়েলিটি', 'দ্যা সেলফিশ জিন', 'দ্যা অ্যানসেস্টরস টেইল', 'দ্যা এক্সটেন্ডেড ফিনোটাইপ', ফেইনম্যানের বায়োগ্রাফিক্যাল বই, 'শিওরলি ইউ আর জোকিং, মিস্টার ফেইনম্যান', 'হোয়াট ডু ইউ কেয়ার হোয়াট আদার পিপল থিঙ্ক?', 'কিউইডিঃ দ্যা স্ট্রেঞ্জ থিওরি অব লাইট অ্যান্ড ম্যাটার' আর লিওন লেডারম্যানের, 'দ্যা গড পার্টিক্যালঃ ইফ দ্যা ইউনিভার্স ইজ দ্যা অ্যান্সার, হোয়াট ইজ দ্যা কোয়েশ্চেন?'।
আপাতত বইগুলো টেবিলের ওপর জমা করে প্রিঅর্গাজমিক আনন্দ পাচ্ছি। একেবারে ঢুকে পড়ার সময় নেই। থিসিসটা একটু ঘষে মেজে নিতে হচ্ছে। হালকা চালে পড়ার জন্যে বেছে নিলাম, 'শিওরলি ইউ আর জোকিং, মিস্টার ফেইনম্যান'। বইয়ের মলাটেই লেখা আছে এরকম, 'কুইন্টেসেনশিয়াল ফেইনম্যান-ফানি, ব্রিলিয়ান্ট, ব্যডি'। বইটা পড়া শুরু করে মনে হল, এর চেয়ে ভালভাবে আর বলা যেত না বইটার ব্যাপারে। 
বিজ্ঞানী মনে হলে আমাদের মনে যেমন ভয় ধরানো সারাদিন ল্যাব আর অঙ্কের হিসাব নিয়ে পড়ে থাকা রগচটে বা অবসেসিভ কোন চরিত্র হয়ত অনেক সময়ই মাথায় আসে। এই বইটা পড়লে সেই ধারণা চুটকিতে উড়ে যাবে। লোকটার প্রতি মুগ্ধতা শুরু হয়েছিল, সেই লেকচার অন ফিজিক্স পড়ে, মনে হয়েছিল, ফিজিক্স হয়ত এভাবেই বোঝা উচিৎ। এই বইটা পরে মনে হল, জিনিয়াস হলে এরকমই হওয়া উচিৎ। জিনিয়াসরা হয়ত কোন নিয়ম মানে না, সবাই হয়ত নিজেদের মত করে আলাদা। কিন্তু ফেইনম্যান অন্যরকম। বিশ্বাস না হয় বইটা পড়ে দেখুন!
বইটা ঠিক ফেইনম্যানের নিজের লেখা না। এটা একটা সম্পাদিত সংকলন বলতে পারেন, যেটা করেছিলেন, ফেইনম্যানেরই বন্ধু রালফ লেইটন। বইয়ের শুরুতেই আছে বইটা সম্পর্কে রালফের মন্তব্য। একেবারে রালফের মত করেই আমি বলব। বইয়ের প্রত্যেকটা ঘটনাই অসাধারণ, একজন অসাধারণ জিনিয়াস মানুষের পাগলামি, সেন্স অব হিউমার আর প্র্যাক্টিকাল জোকস। 
বইটা পড়ে আমার শুধু একটা কথাই মনে হয়েছে, এই বইটা হয়ত আমি ক্লাস সেভেন বা এইটে পড়তে পারতাম। খুব ইচ্ছে আছে বইয়ের এক-একটা ঘটনা ধীরে ধীরে অনুবাদ করার। এই গল্পগুলো অন্যরকম ভালোলাগার। এত কোয়ালিটি সেন্স অব হিউমার আমি খুব বেশি দেখিনি। যতটুকু পড়েছি কেবল মুগ্ধ হয়েছি, হাহা করে হেসেছি। 
বইয়ে কী লেখা আছে সেটা আর আজকে বলছি না। শুধু বলব পড়ে দেখুন, ঠকবেন না। রালফ লেইটনের কথা দিয়েই শেষ করি, "দ্যাট ওয়ান পার্সন কুড ইনভেন্ট সো মাচ ইনোসেন্ট মিসচিফ ইন ওয়ান লাইফ ইজ শিওরলি অ্যান ইন্সপিরেশন"।


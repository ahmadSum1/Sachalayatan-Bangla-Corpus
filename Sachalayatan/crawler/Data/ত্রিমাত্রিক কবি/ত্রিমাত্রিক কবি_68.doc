সবজান্তা রেডিও - ০১




[এই লেখাটার শুরু একটা স্বপ্ন থেকে। বাংলা ভাষায় বিজ্ঞান বিষয়ক বই এবং লেখার প্রচণ্ড অভাব। একসময় মনে হল, এই অভাবগুলো আসলে আমাদের কারণেই, আমরা যারা বিজ্ঞান বিষয়ে পড়ছি তারাই যদি অল্প অল্প করে এই দায়িত্বগুলো নিতে পারি তাহলে আমাদের ভবিষ্যত প্রজন্ম হয়ত মাতৃভাষায়ই বিজ্ঞান ও প্রযুক্তির বিষয় গুলো সহজ করে বুঝতে পারবে। এই প্রয়োজনটা সবচেইয়ে বেশী বোধহয় আমাদের দেশের প্রাথমিক, মাধ্যমিক এবং তারপর উচ্চমাধ্যমিক পর্যায়ে ভিত্তিটা মজবুত করে গড়ে তোলা।ভিত্তিটা যদি ঠিকঠাক মত গড়ে ওঠে তাহলে এরপরের পর্যায়ে ভাষাটা খুব বড় সমস্যা হয়ে দাঁড়ায় না আমার ব্যাক্তিগত অভিজ্ঞতা তাই বলে। এই লেখাটাকে সেই প্রজেক্টের সূচনা ধরছি। কারণ আমি বিশ্বাস করি প্রাথমিক এবং মাধ্যমিক পর্যায়ের জন্য বিজ্ঞান বিষয়ক অনুবাদ বা রচনার জন্য ভাষার যে দক্ষতা এবং সাবলীল প্রকাশভঙ্গী দরকার সেটা কেবল অনুশীলন এবং পর্যাপ্ত ফিডব্যাক এর মাধ্যমেই সম্ভব। এজন্যই আসলে সচলকে বেছে নেয়া, কারণ নানা দৃষ্টিভঙ্গীর পাঠকের মতামতই লেখার ভুলগুলো ধরিয়ে দিতে পারবে। এর আরেকটা কারণ হচ্ছে, এই বিশাল কর্মযজ্ঞে আসলে একা অগ্রসর হওয়ার চেয়ে একদল স্বপ্নবাজ মানুষ নিয়ে অগ্রসর হওয়া অনেক বেশী সাফল্যের নিশ্চয়তা দিবে। তাই চলার পথের সঙ্গী খুঁজে নিতেই সচলায়তনে অনুপ্রবেশ।
এখানে আর একটি কথা বলা প্রয়োজন। আমি মনে করি, বিজ্ঞান ও প্রযুক্তির নিজস্ব একটি ভাষা আছে, যেটাকে জোড় করে ভাষান্তর করাটা আমি ব্যক্তিগতভাবে সাচ্ছন্দ্যবোধ করি না। সেই ভাষা বা শব্দগুলোকে আমি পরিভাষা দিয়ে প্রতিস্থাপনের চেষ্টা করিনি। ওই বিশেষ শব্দগুলোকে আমার কাছে ইংরেজির বা বিদেশী শব্দ নয়, বরং বিজ্ঞান ও প্রযুক্তির শব্দ বলেই মনে হয়। তারপরও সেটা কতটুকু ঠিক আছে সে ব্যাপারে আপনাদের বিজ্ঞ মতামত আশা করছি। চেষ্টা করছি বিজ্ঞান বিষয়ক লেখার একটা সর্বজনীন, সাবলীল এবং বোধগম্য একটা নিজস্ব স্টাইল তৈরীর। আপনাদের সহযোগিতা কাম্য। বানান, ভাষারীতি, ব্যকরণ এসব বিষয়ে গঠনমূলক মতামত আমাকে বাধিত করবে।]
[ভূমিকাঃ আলাদাভাবে লেখার ভূমিকা দেয়ার কারণ হচ্ছে, যে বিষয়টা নিয়ে লিখছি, বিষয়টা টেকনিক্যাল, খুব সাম্প্রতিক একটা বিষয়।বিষয়টার গভীরে যাব না খুব, আমার উদ্দেশ্য থাকবে মূল বিষয়টাকে সর্বসাধারণের কাছে বোধগম্য করা, যারা এই বিষয়ে অনেক বেশী জানেন বা গবেষণা কাজে জড়িত তাদের জন্য খুব বেশী তথ্য এখানে থাকবে না, তারপরও জ্ঞানী, অজ্ঞানী সবার মতামত আশা করছি।]
ব্যাপারটা এভাবে শুরু করি, ধরুণ খুব জরুরী একটা ফোনকল, আপনি কথা বলছেন, বলতে বলতে যাচ্ছেন গাড়িতে। এমন সময় কল ড্রপ হল, স্ক্রীনে দেখলেন নেটওয়ার্ক ইনডিকেটর আপনাকে বুড়ো আঙ্গুল দেখাচ্ছে। তারমানে আপনি যে এলাকায় প্রবেশ করছেন সে এলাকায় আপনার সার্ভিস প্রোভাইডার কোম্পানীর নেটওয়ার্ক কাভারেজ নেই বা খুবই দুর্বল। এখন মনে করুন ওই এলাকায় আপনার  সার্ভিস প্রোভাইডার কোম্পানীর নেটওয়ার্ক কাভারেজ না থাকলেও অন্য প্রতিদ্বন্দ্বী কোম্পানীর আছে। যদি এমন হত যে আপনার হাতের মোবাইল সেটটি বুদ্ধিমান এবং আপনার জরুরী কলটিকে সে প্রতিদ্বন্দ্বী কোম্পানীর নেটওয়ার্ক কাভারেজ (অনুমতি নিয়েই) ব্যাবহার করে কলটি অবিচ্ছিন্ন রাখল! আমাদের প্রচলিত কমুনিকেশান নেটওয়ার্ক কিন্তু এধরণের কোন কিছুকে সাপোর্ট করে না। ব্যাপারটাকে আরেকটু ভেঙ্গে যদি বলি, তাহলে এভাবে বলা যায়, যেখানে বা যে সময় যে রিসোর্স নেই, সেই সময় যদি কোন অব্যবহৃত রিসোর্স,  যেটা আমরা নরমালি ব্যাবহার করি না বা ওই সময় করছি না, সেটাকে অনুমতি সাপেক্ষে ব্যাবহার করে যদি প্রয়োজন মেটানো যায়, এরকম একটা ধারণা থেকেই বুদ্ধিমান রেডিও বা বুদ্ধিমান রেডিও নেটওয়ার্ক ধারণাটার উদ্ভব।

বুদ্ধিমান রেডিও বা কগনিটিভ রেডিওর ধারণা একেবারেই আনকোরা বলা চলে। ১৯৯৮ সালে সুইডেনের KTH (রয়েল ইনস্টিটিউট অব টেকনোলজি) এর একটি সেমিনারে, যোসেফ মিটোলা III সর্বপ্রথম এই বিষয়ে ধারণা দেন। পরবর্তীতে ১৯৯৯ সালে মিটোলা সাহেব এবং আর একজন গবেষক জেরাল্ড ম্যাগিউর জুনিয়র একটি আর্টিকেল পাবলিশ করেন, যেখানে সম্পূর্ণ নতুন এই সিস্টেম সম্পর্কে পরিচয় করে দেয়া হয়।  মিটোলা সাহেব পরবর্তীতে KTH-এই নতুন এই ধারণা (novel concept) নিয়ে তার পিএইচডি ডিসার্টেশান জমা দেন ২০০০ সালে। যেখানে তিনি 'সফটওয়ার ডিফাইন্ড রেডিও'র ধারণা থেকে 'বুদ্ধিমান রেডিও (cognitive radio)'র একটি আর্কিটেকচার দাড়া করান। বুদ্ধিমান রেডিওর ধারণা কেন এত জরুরী তা একটু পরেই আমরা খোলাসা করব। তার আগে জেনে নেই এই ব্যাপারে মিটোলা সাহেব কি বলেছেন - ''The point in which wireless personal digital assistants (PDAs) and the related networks are sufficiently computationally intelligent about radio resources and related computer-to-computer communications to detect user communications needs as a function of use context, and to provide radio resources and wireless services most appropriate to those needs.'' অন্য জায়গায় তিনি মোটামুটি একই কথা বলেছেন আমাদের জন্যে একটু সহজভাবে - "self-aware, user-aware, RF-aware, and that incorporates elements of language technology and machine vision."। সহজভাবে বলা যায়, ভবিষ্যতের ওয়ারলেস কমুনিকেশান হবে বুদ্ধিমান, যেটা কিনা বুঝতে পারবে তার কি করা উচিত, কিভাবে করা উচিত, কখন কিভাবে করা উচিত। আর এর মূল উদ্দেশ্য হবে রিসোর্সের সবচেয়ে মিতব্যয়ী ব্যাবহার।
এখন প্রশ্ন হচ্ছে, আমাদের বুদ্ধিমান ওয়ারলেস কমুনিকেশান লাগবে কেন? এটা বুঝতে হলে আমাদের আগে বুঝতে হবে ওয়ারলেস কমুনিকেশানের মাধ্যমটা আসলে কি? কিসের মাধ্যমে যোগাযোগটা হচ্ছে? খুব ভালভাবে ব্যাপারটা অনেকেই হয়ত জানিনা, কিন্তু এটুকু হয়ত আমরা অনেকেই জানি, এই যোগাযোগের মাধ্যম হচ্ছে তরঙ্গ, আর একটু ঠিকভাবে বলতে গেলে বলতে হয় তাড়িতচৌম্বক তরঙ্গ যেটাকে আমরা সাধারণভাবে বলি, Electromagnetic wave আর তারি একটা অংশ কাজে লাগে আমাদের এই ওয়ারলেস কমুনিকেশানে, আর Electromagnetic wave এর এই অংশটুকুকে আমরা বলি রেডিও স্পেক্ট্রাম।  এই যে তরঙ্গ, এটাও কিন্তু একটা প্রাকৃতিক সম্পদ, এবং অন্যান্য প্রাকৃতিক সম্পদের মত এটাও কিন্তু সীমিত। তাই আমরা যেমন অন্যান্য প্রাকৃতিক সম্পদের জন্য বিকল্প বা রিনিউয়েবল রূপের সম্পদের কথা ভাবছি, রেডিও স্পেক্ট্রামের জন্যেও আমাদের বিকল্প পথের কথা ভাবতে হবে। কারণ এখন যে হারে ওয়ারলেস কমুনিকেশান বাড়ছে তাতে খুব তাড়াতড়িই আর কোন অব্যাবহৃত কোন রেডিও স্পেক্ট্রাম হয়ত আর থাকবে না! 
এই স্পেক্ট্রাম হচ্ছে এখনকার অন্যতম দামী রিসোর্স যা কিনা বিলিয়ন ডলার মূল্যমানের, অনেক ক্ষেত্রে আবার শুধু মূল্যমানই যথেষ্ট নয়, রেডিও স্পেক্ট্রামের একটা অংশ বরাদ্দ পাওয়ার জন্যে মিলিয়ন ডলার ঘুষ দিতেও এখন কোম্পানীগুলো পিছপা হয়না। এসব ব্যপারে আপনারা অনেকেই হয়ত আমার চেয়ে ভালো জানেন, তাই মূল বিষয় থেকে সরছি না। আর এটি সাধারণত নিয়ন্ত্রণ করে দেশের একটি সরকারী সংস্থা, আমাদের দেশে যেমন BTRC, যুক্তরাষ্ট্রে FCC (Federal Communication Commission)। এই সংস্থাগুলোই বিভিন্ন প্রতিষ্ঠানের মধ্যে  রেডিও স্পেক্ট্রামের বিভিন্ন অংশ বরাদ্দ করে দেয়। তারমানে প্রত্যেক কোম্পানীই পাচ্ছে এই স্পেক্ট্রামের একটা সীমিত অংশ, আর সেই কোম্পানী আবার তাদের গ্রাহকদের মধ্যে সেই সীমিত অংশকে ভাগ করে দেয়। এরমানে দাড়াচ্ছে, আমরা যদি খুব সহজ ঐকিক নিয়মে চিন্তা করি তাহলে কিন্তু একটা পর্যায়ের পর এই কোম্পানী কিন্তু গ্রাহকসংখ্যা আর বাড়াতে পারবে না, কারণ গ্রাহককে প্রয়োজনীয় সেবা দিতে গেলে তাকে নূন্যতম একটা পরিমানের স্পেক্ট্রাম তাকে বরাদ্দ দিতে হবে। আবার, BTRC বা FCC-এর পক্ষেও সম্ভব নয় ওই কোমাপ্নীর জন্যে বরাদ্দকৃত রেডিও স্পেক্ট্রামের পরিমান বাড়িয়ে দেয়া, কারণ, এটাতো প্রাকৃতিক সম্পদ, টাকা দিলেই সেটা পাওয়া যাচ্ছে না। তারমানে, শেষ পর্যন্ত দাড়াচ্ছে এই যে, এমন একসময় আসবে (খুব তাড়াতাড়িই) যখন আর গ্রাহক সংখ্যা বাড়বে না, বা গ্রাহককে আর নতুন সেবা দেয়া যাবে না, বা আরও অন্যান্য অনেক কিছুকে ওয়ারলেস করা যাবে না। কারণ এর সবকিছুর মূলেই আছে সেই মহামূল্যবান এবং সীমিত 'রেডিও স্পেক্ট্রাম'। এটা একটা বিরাট সমস্যা। তবে সমস্যা আরও আছে। আর এই সমস্যাগুলোই সমাধান করতে পারবে - 'বুদ্ধমান রেডিও' বা 'cognitive radio'।
[বিস্তারিত পড়তে চান তাহলে গুগল করুন বা আমাকে ই-মেইল করুন
আপনারা আগ্রহ বোধ করলে, এবং মডারেটররা ঘ্যাচাং না করলে … … … চলবে]
____________
ত্রিমাত্রিক কবি
ই-মেইলঃ eval(unescape('%64%6f%63%75%6d%65%6e%74%2e%77%72%69%74%65%28%27%3c%61%20%68%72%65%66%3d%22%6d%61%69%6c%74%6f%3a%73%68%61%6e%74%6f%5f%65%65%65%40%79%61%68%6f%6f%2e%63%6f%6d%22%3e%73%68%61%6e%74%6f%5f%65%65%65%40%79%61%68%6f%6f%2e%63%6f%6d%3c%2f%61%3e%27%29%3b'))



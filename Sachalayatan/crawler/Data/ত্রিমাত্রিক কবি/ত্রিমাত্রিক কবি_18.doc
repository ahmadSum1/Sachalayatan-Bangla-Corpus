সামাজিক ব্যবসার রকম সকম এবং রবির ফ্রি বিলবোর্ড



কিছুদিন আগে ফেসবুক স্ট্যাটাস হিসাবে দেয়া সচল ষষ্ঠ পাণ্ডবদার একটা উক্তি দিয়ে শুরু করি,

দুই প্রকার ব্যবসায়ী আছে। প্রথম প্রকার ব্যবসায়ী চুপচাপ ব্যবসা করে যায়, কখনো সম্ভব হলে জনসেবা করে বা করে না। দ্বিতীয় প্রকার ব্যবসায়ী মহা ঢাকঢোল পিটিয়ে ব্যবসা করে, কিন্তু স্বীকার করে না যে সে ব্যবসা করছে। জিজ্ঞেস করলে বলে সে সমাজসেবা করছে বা জনগণের কল্যান করছে। এটাকে মনে হয় সামাজিক ব্যবসা বলে।

বাংলাদেশে মোবাইল সেবাদাতা প্রতিষ্ঠানগুলো তাদের প্রতিষ্ঠার শুরুর দিক থেকেই তাদের ব্যবসায়িক দিকটি চেপে রেখে নিজেদের এক ধরণের সমাজসেবামূলক চরিত্র তৈরির চেষ্টা করেছে, শুধু চেষ্টাই করেনি, বলতেই হবে এই চেষ্টায় তারা অনেক ক্ষেত্রেই ভয়াবহভাবে সফলও হয়েছে। কখনও কখনও সেই চেষ্টা সহনীয় পর্যায়ে থেকেছে, কখনও সেই চেষ্টা অশালীন আবার কখনও সেটা হয়েছে রীতিমত অশ্লীল পর্যায়ের। মনে পড়ে কয়েক বছর আগেই, জাতীয় সংসদের সামনে গ্রামীণফোন নামক মোবাইল সেবাদাতা প্রতিষ্ঠান আয়োজিত একটি অনুষ্ঠানের কথা, যতদূর মনে পড়ে, সেই অনুষ্ঠানে বলা হয়, ‘আমরা আজকে গাইব, আমরা আজকে গাইব ভেতরের থেকে, এ অন্যদিনের মত গাওয়া নয়’, কথাটি এমনভাবে বলা হয় যেন আগে জাতীয় সঙ্গীত আমরা ভেতরের থেকে গাইতাম না, এতদিন পরে এসে গ্রামীণফোনের মত একটি মুনাফালোভী কর্পোরেট প্রতিষ্ঠানের কাছে আমাদের দেশপ্রেম আর জাতীয় সঙ্গীত গাওয়া শিখতে হবে। বলতে লজ্জা হলেও বলতে হচ্ছে, সেই অনুষ্ঠানে আমাদের জাতীয় সঙ্গীতই কেবল বিকৃত হয়নি, আমাদের অনেক শিল্পী, বুদ্ধিজীবীও বিক্রীত হয়েছেন। এভাবে শুধু মোবাইল সেবাদাতা প্রতিষ্ঠানগুলো শুধু নয়, অনেক প্রতিষ্ঠানই এভাবে মানুষের আবেগকে পুঁজি করে ব্যবসা করে যাচ্ছে। ব্যবসা করা কোন দোষের কাজ নয়, কিন্তু সেটা করার সময় সুমিষ্ট প্রলেপ লাগিয়ে, সমাজসেবার আলাপ জমিয়ে প্রতারণা করা নিশ্চয়ই দোষের। পাণ্ডবদার কথা অনুযায়ী এধরণের কাজকে সম্ভবত সামাজিক ব্যবসা বলা যেতে পারে।  
যাক ধান ভানতে শিবের গীত গাইতে শুরু করে দিয়েছি। সামাজিক ব্যবসার সংজ্ঞা দিতে এই লেখা লিখতে বসি নি। সামাজিক ব্যবসা নিয়ে এই সচলায়তনেই বিস্তর আলাপ আলোচনা তর্ক বিতর্ক হয়েছে বিভিন্ন সময়। তাছাড়া এই বিষয় নিয়ে লেখার জন্য আমি সম্ভবত যোগ্য ব্যক্তিও নই, তাই সেই আলাপে না গিয়ে বরং যে জন্য এই লেখার সূত্রপাত সেই আলাপে ফিরে যাই। কয়েকদিন আগে হিমু ভাই চ্যাটবক্সে একটা চোখে পড়ার মত খবর শেয়ার করেন। মোবাইল সেবাদাতা প্রতিষ্ঠান রবি নাকি নিজেদের লোগো আঁকা কাপড় পথশিশুদের দিচ্ছে ঈদের উপহার হিসাবে। এই নিয়ে কিছু লিখব নাকি সেরকম আলোচনা হচ্ছিল, পরে আর সে আলোচনা বিশেষ আগায় নি। আমি নিজেও ভুলে গিয়েছিলাম। আজকে বেশ কয়েকজনের স্ট্যাটাস আর দৈনিক পত্রিকা পড়ে দেখলাম রবি সম্ভবত পঁচিশ হাজার পথশিশুকে ঈদে নতুন জামা কিনে দিয়েছে বলে দাবী করছে। কিছু পত্রিকাতেও এই নিয়ে বিজ্ঞাপন দেখলাম, পথশিশুরা হাসিমুখে লাল টকটকে জামা পরে ছবির জন্য পোজ দিয়ে আছে। মন ভাল করে দেয়ার মত খবরই হবার কথা ছিল, কিন্তু সেই লাল কাপড়ের ওপর খুব দৃষ্টিকটুভাবে রবির লোগোটা ফুঁটে আছে, খয়রাতের চিহ্ন হিসাবে। 
এই ব্যপারে আরেকটু খোঁজ খবর নিলাম, খোঁজখবর নিয়ে জানতে পারলাম, ঈদের আগে রবি এই নিয়ে একটা বিজ্ঞাপন নির্মাণ করে। বিজ্ঞাপনের মূলকথা অনেকটা এরকম, একশজন গ্রাহক প্রত্যেকে ৫৮টাকার রিচার্জ করলে একজন পথশিশু পাবে ঈদের একটি নতুন জামা। অর্থাৎ মোট পাঁচ হাজার আটশ টাকার রিচার্জ করা হলে একজন পথশিশু একটি জামা পাবে। পাঁচ হাজার আটশ টাকায় রবির কতটা মুনাফা হয় আমার জানা নেই, তবে সেটি একশ টাকার বেশ কয়েক গুণ হবে বলেই আমার ধারণা। আর পথশিশুদের জন্য রবি যে রকম জামা দিয়েছে এরকম একটি জামার খরচ কোনভাবেই একশ টাকার বেশি হবার কথা নয়। আর এই উপলক্ষে অমিতাভ রেজার বানানো অতিআবেগী বিজ্ঞাপন দেখে নিশ্চয়ই ঝাঁকে ঝাঁকে লোকজন আটান্ন টাকা রিচার্জ করেছেন। হ্যাশট্যাগ বিপ্লবের এই যুগে মাত্র আটান্ন টাকা রিচার্জ করে যদি সমাজসেবা করা যায় (তার ওপর রমজানের সত্তর গুণের হিসাব তো আছেই) তাহলে খারাপ কী! তারা হয়ত খেয়ালও করেননি, এরকম ‘একশ’ জন রিচার্জ করলে তবেই একটা শিশু একটা জামা পাবে। আর রবি তার লক্ষ লক্ষ গ্রাহকের করা রিচার্জের টাকা থেকে সামান্য খরচ করে নিজের গায়ে সমাজ সেবকের ট্যাগ লাগিয়ে ফেলবে।  
আমাদের দেশে ঈদ বা অনেক উৎসবেই মানুষ নিজ উদ্যোগে গরীব ও বঞ্চিত লোকজনকে নানা ভাবে সাহায্য করে, কিন্তু হালের ‘জাগো’ আর আজকের ‘রবি’ ছাড়া কাউকে খয়রাতের ওপর নিজের সিল ছাপ্পর মেরে দিতে দেখিনি (সেটা আমার দৃষ্টিসীমার সংকীর্ণতা হতে পারে অবশ্যই)। কারও দান বা অনুগ্রহ গ্রহণ করা এমনিতেই যে কোন মানুষের জন্যই লজ্জার, কিন্তু দান গ্রহণ করে সেই দানের চিহ্ন ধারণ করে চলাফেরা করা সম্ভবত আরও লজ্জার। দুঃখজনক ভাবে রবি যাদেরকে নিয়ে এই দানের ব্যবসা শুরু করেছে, তাদের হয়ত সেটুকু বোঝার মত বয়স হয়নি, বা বয়স হলেও সেইটুকু বিলাসিতার সুযোগ নেই, সেই সুযোগে রবি তাদের দানের চিহ্ন এই সব বঞ্চিত শিশুদের পিঠে সীলমোহর করে নিজেরা মহান সেজে গেল। 
এই ঘটনার আরেকটা দিক আছে। রবি বা এরকম বড় বড় প্রতিষ্ঠানগুলোকে বিজ্ঞাপনের জন্য উচ্চমূল্যে বিলবোর্ড ভাড়া নিতে হয়, বা সোনার চেয়েও অধিক দামে টিভি বা রেডিওর এয়ার টাইম কিনতে হয়। অথচ রবির উচ্চবুদ্ধিসম্পন্ন এবং ধূর্ত কোন ম্যানেজার এই সামাজিক বিজ্ঞাপনের আইডিয়া দিয়ে কোম্পানির কোটি টাকা বাঁচিয়ে দিয়ে হয়ত প্রোমোশান আর বোনাসের টাকায় মালয়শিয়া বা থাইল্যান্ডে প্রমোদভ্রমণ করছে। গ্রাহকের রিচার্জের টাকায়, আর কোন ম্যানেজারের ধূর্ত বুদ্ধিতে রবি এখন দেশে বিনামূল্যে পঁচিশ হাজার বিলবোর্ড স্থাপন করেছে। আর আমাদের দীনহীন মলিন পথশিশুরা রবির দেয়া ততধিক মলিনতার চিহ্ন নিয়ে ঈদের আনন্দ উপভোগ করার চেষ্টা করছে। তারা হয়ত কখনও জানতেও পারবে না, গ্রাহকের রিচার্জের টাকায় একশ টাকার কাপড় পরিধান করে কত কোটি টাকার জীবন্ত বিলবোর্ড হিসাবে তারা এখন পথে ঘাটে ঘুরে বেড়াচ্ছে।  
(ছবিটা মুছে দেব নাকি ডকুমেন্ট হিসেবে থেকে যাবে?)



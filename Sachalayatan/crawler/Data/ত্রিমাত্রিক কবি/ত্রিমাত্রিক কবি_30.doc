ঠিক সময়ের ভুল কাব্য




১. ভুল

ভুলপথে বিস্তর হেঁটে যেতে পারি,
ভুল ঠিকানাও হতে পারে ঘরবাড়ি,
ভুল করে ভুল হাতে দিতে পারি ফুল,
ভুল হাত ভালবেসে ভুলের মাশুল।
ভুল খামে এঁটে দিয়ে ভুলভাল চিঠি -
ঠিকানাও ভুল সেঁটে ভুল বাসে উঠি।
নদ-নদী কী বুঝে যে ভুল পথে ছোটে,
পাড়ি দিয়ে মহাদেশ, লোনাজল জোটে!

২. ফর্দ

মগজে বিষাক্ত সংস্কার, 
চেতনায় বিশ্বাসের বিষ,
কিছু অভ্যাস, প্রাত্যহিক অহংকার,  
কিছু ভুলভাল দর্শন -
এইসবে বেঁচে আছি।
প্রেমে দর্শন এনে, বিশ্বাসে গ্রন্থ,
পুরোনো প্রেমিকার মত মদের গেলাস -
মাসে একবার, অথবা গভীর রাতে চুপচাপ প্রাত্যহিক ভ্রান্তি -
ভ্রান্তিতে সুখ খুঁজে, অথবা সংজ্ঞায়িত বিশ্বাস -
এইভাবে বেঁচে আছি, অভ্যস্ত ফর্দে।
পুরোনো জুতোর গন্ধেও সুখ,
বুঝেও বুঝিনা; মনের অসুখ।
ফর্দ মেনেই রোজ নিই শ্বাস,
এভাবেই বাঁচি, চেনা হাঁসফাস।

৩. সময়ের গান

কিছু কথা বাকি থাকা ভাল,
কিছু গান নাই হল লেখা,
কিছু ব্যাথা জমে থাক বুকে,
কিছু রাত বুড়ো হোক একা।
কিছু স্মৃতি বেঁচে থাক সুখে,
কার তাতে এসে যায় কীবা!
কার বুকে কত ব্যাথা গাঁথা,
কেবা তার খোঁজ রাখে কেবা?
কিছু কথা বুকে জমা থাক,
কিছু স্মৃতি পুড়ে হোক খাঁক,
হৃদয় না পোড়ে যদি শোকে -
প্রেমে জেনো থেকে যায় ফাঁক।
থাক কিছু কথা জমা থাক,
প্রেমে যদি ফাঁক থাকে থাক,
হৃদয়ের কথা পরে তুলো,
চোখে চোখে বাকি কথা বোলো;
আপাতত এস পুড়ে যাই -
অধরেতে ওষ্ঠ মেলাই,
হৃদয়ের কথা পরে হবে,
হয় যদি হোক পুড়ে ছাই।


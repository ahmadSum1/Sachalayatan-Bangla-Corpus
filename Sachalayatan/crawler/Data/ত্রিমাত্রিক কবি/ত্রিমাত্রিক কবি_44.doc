চাইলে আমি




আজ আমার মন খারাপের রাত,
কল্পনাতে চাইলে আমি আলতো করেই
রাখতে পারি তোমার হাতে হাত।
আজ আমার মন খারাপের রাত,
কল্পনাতে তোমার দেখা,
চাইলে আমি পেতেই পারি,
চাইলে আমি আলতো করে ছুঁতেই পারি।
তোমার চোখের, তোমার বুকের,
অবাক করা সমুদ্রটা,
চাইলে আমি, সাঁতরে পাড়ি দিতেই পারি।
কল্পনাতে হতেই পারে অনেক কিছু,
আগের মতই খুনসুঁটিতে -
দিনের পরে রাত্রি কেটে যেতেই পারে, কল্পনাতে।
নিঃশ্বাস খুব গভীর আর তীব্র হয়ে যেতেই পারে,
কল্পনাতে কাটিয়ে দেয়া তোমার সাথে,
নাম না দেয়া হয়ত কোন উষ্ণ রাতে।
কল্পনাতে তুমি শুধুই আমার তুমি,
অন্যলোকের সব প্রলোভন, সব পাতা ফাঁদ,
খুব হেঁয়ালির সাথেই তুমি, মাড়িয়ে দিয়ে,
আমার কাছেই বসতে পার, খুব নিকটে,
অন্য লোকের নষ্ট কথার ধার না ধেরে -
নিষ্কাম এক শুষ্ক চুমু দিতেই পার, আমার ঠোঁটে
আমিও খুব নই বেরসিক, কল্পনাতে,
সুদ-আসলে চুমুর দেনা, মিটিয়ে আমি দিতেই পারি
একটা হাতই শক্ত করে থাকবে ধরা তোমার হাতে,
অন্য হাতের খবর কি আর বলতে পারি? কল্পনাতে!
আজ আমার মন খারাপের রাত,
কল্পনাতে চাইলে আমি আলতো করেই
রাখতে পারি তোমার হাতে হাত।


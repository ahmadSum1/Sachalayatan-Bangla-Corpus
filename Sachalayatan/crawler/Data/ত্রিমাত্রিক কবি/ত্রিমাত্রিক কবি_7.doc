প্রিয় মুহম্মদ জাফর ইকবাল সমীপেষু



প্রিয় জাফর ইকবাল স্যার,
আশা করি ভালো আছেন। আপনার সাম্প্রতিক একটি মন্তব্য পড়ে, বলা যেতে পারে বাধ্য হয়েই আপনাকে লিখতে বসা। যা লিখব তার অনেক কিছুই আপনি জানেন, হয়ত আমার চেয়ে ভালোই জানেন। তারপরেও আপনার কর্মব্যস্ত দিনের মধ্যে কোনো অবসর সময়ে আমার চিঠিটি পড়ে ফেললেও ফেলতে পারেন এই ভরসায় লিখতে বসলাম।
২০১৩ তে শাহবাগ আন্দোলনের সমসাময়িক সময়ে মৌলবাদি, হেফাজতি এবং সর্বোপরি জামাত শিবিরকে খুশি করার জন্য চারজন ব্লগারকে গ্রেফতারের মাধ্যমে শুরু হওয়া ঐতিহ্যকে ধরে রাখতে ২০১৫ সালের বইমেলায় বাংলা একাডেমির ছত্রছায়ায় তথাকথিত বিতর্কিত বই প্রকাশের অজুহাত দেখিয়ে বন্ধ করে দেয়া হয় রোদেলা প্রকাশনীর স্টল। ২০১৩ সালের ১৫ ফেব্রুয়ারি তথাকথিত অশ্লীল এবং ধর্মবিরোধী লেখার অভিযোগ দেখিয়ে প্রবল জনসমর্থনের মধ্য দিয়ে লেখক এবং ব্লগার রাজিব হায়দারকে হত্যা করে ইসলামি মৌলবাদি গোষ্ঠী। ২০১৫ এর বইমেলা প্রাঙ্গনে লেখক অভিজিৎ রায়কে হত্যা করা হয় একই অভিযোগে। এরপর অল্পসময়ের ব্যবধানে ওয়াশিকুর বাবু, অনন্ত বিজয়, নীলয় নীল, ফয়সল আরেফিন দীপন সহ আরও বেশ কয়েকজনকে সেই একই অশ্লীল এবং ধর্মবিরোধি বই এবং ব্লগ লেখা এবং প্রকাশের জন্য। হত্যার উদ্দেশ্যে আক্রমণ করে আহত করা হয় শুদ্ধস্বরের পরিচালক আহমেদুর রশীদ টুটুলকে, সচলায়তনের ব্লগার, কবি, লেখক তারেক রহিম এবং রণদীপম বসুকে। এই এক বছরে এই সব হত্যাকান্ড এবং হামলার তদন্তের ব্যপারে কোনো উল্লেখযোগ্য অগ্রগতির খবর আমরা পাই নি। তদন্তের অগ্রগতির খবর না পেলেও প্রায় প্রতিটি হত্যাকান্ডের পর আমাদের মাননীয় প্রধানমন্ত্রী থেকে শুরু করে, পুলিশের উর্ধ্বতন কর্মকর্তা, মন্ত্রী-মিনিস্টার, চুনোপুটি লেখক, বামাতি আন্দোলকগোষ্ঠী আর হালের পিনাকি ভট্টাচারিয়া পর্যন্ত নানা সময় নানা রকম চটকদার ঈশপের গল্প আর উপদেশের বাণী নিয়ে হাজির হয়েছেন। একদিকে আনসারুল্লাহ, আনসারাল ইসলাম, জামাত-শিবির অশ্লীলতা আর ধর্মবিরোধিতার কারণ দেখিয়ে হত্যা করেছে লেখক ব্লগারদের আর অন্যদিকে তাদের প্রচারবিভাগ আর অপরাধ হা(লা)লকা প্রমাণ করার উইং হিসেবে কাজ করে আসছে সরকার থেকে শুরু করে নানা প্রতিষ্ঠান আর ব্যক্তি। আমি যদি ভুল করে না থাকি, এইসব প্রায় প্রত্যেকটি ঘটনায় আমরা আপনাকে সাথে পেয়েছি। আপনাকে ধন্যবাদ।
গত ২০১৫ সালের বইমেলায় রোদেলা প্রকাশনি বন্ধের ঘটনার মাধ্যমে আমরা বুঝতে পারি মুক্তচিন্তার এই বন্ধুর পথে আমরা সরকারকে পাশে পাবো না। বরং মৌলবাদি গোষ্ঠী যখনই বই প্রকাশ এবং মুক্তচিন্তা নিয়ে কোনো দাবি করেছে সরকার তখনই সেই দাবি পূরণে প্রবল উৎসাহে ঝাপিয়ে পড়েছে। বাংলা একাডেমি কর্তৃক আয়োজিত বইমেলায় গত এক বছরের মধ্যে নিহত হওয়া কোনো লেখক বা প্রকাশকের স্মৃতির প্রতি শ্রদ্ধা জ্ঞাপনের কোনো ব্যবস্থা রাখা হয় নি, উদ্বোধনী অনুষ্ঠান থেকে শুরু করে যে কোনো আনুষ্ঠানিক ব্যাপারেই তারা ছিলেন অনুপস্থিত। যে মেলা লেখক আর চিন্তকদের ধারণ করার কথা সেই মেলার জন্য এটা যে কত বড় অশ্লীল আর কদর্য বিষয় এটা লিখে বোঝানোর প্রয়োজন নেই। শুধু বাণিজ্যে ঘাটতি হবে, লোকজন নাখোশ হবে এইসব ভেবে যখন বইয়ের প্রকাশক থেকে লেখক, একাডেমির পরিচালক থেকে অধ্যাপক যখন এইসব ঘটনাকে পাশ কাটিয়ে বক্তৃতা সেমিনার করতে বসেন তখন তাঁদেরকে আর বাণিজ্যমেলার আয়োজক বিক্রেতাদের থেকে আলাদা করা যায় না।
এইসব ঘটনার ধারাবাহিকতা এবং ঐতিহ্য রক্ষায় প্রত্যাশিতভাবেই এবারের মেলায় বন্ধ করে দেয়া হলো ব-দ্বীপ প্রকাশনির স্টল, গ্রেফতার করা হলো ব্লগার ও লেখক শামসুজ্জোহা মানিককে। একজন সন্ত্রাসীর অস্ত্র জব্দ করার মতো করে সংগ্রহে থাকা বই পুস্তকও জব্দ করা হলো। একই ধরণের ঘটনা অবশ্য আমরা দেখেছি ২০১৩ সালে চারজন লেখককে গ্রেফতারের ঘটনার সময়েও। দাগী সন্ত্রাসীদের মতো করে নিজেদের ব্যবহৃত অস্ত্রসস্ত্র (কলম, পেন্সিল, কী-বোর্ড, মনিটর, সিপিউ) নিয়ে তাদের ছবি প্রকাশ করার ব্যবস্থা করা হয়। এবারের বইমেলা শুরুর আগেই অবশ্য বাংলা একাডেমির মহাপরিচালক ডঃ শামসুজ্জামান খান নিশ্চিত করেছিলেন এবারের মেলায় ‘উস্কানিমূলক’ বই বেশ কঠোর হাতেই দমন করা হবে। তবে এটা তিনি নিশ্চিত করেন নি যে এই ‘উস্কানি’র ফিল্টার হিসেবে জামাত-শিবির আর বাঁশেরকেল্লার তৈরি করে দেয়া মানই যে সর্বশেষ মান হিসেবে গ্রাহ্য হবে। অবশ্য উনি নিজেও সাক্ষাৎকারে বলেছেন যে, বইটি পড়ে উনি শিউরে উঠেছেন এবং যে সাংবাদিক ওনার সাক্ষাৎকার নিয়েছেন তিনি বাসায় গেলে উনি যে তাঁকে শিউরে ওঠার দৃশ্যটি আবার মঞ্চস্থ করে দেখাবেন সেটি নিশ্চিত করেছেন।
এবার এইসব পুরানো কথা আবার নতুন করে বলার কারণে ফিরে আসি। আজকে বেশ কিছু পত্রপত্রিকায় আপনার একটি বক্তব্য পড়লাম। সিলেটটুডে পত্রিকার রেফারেন্সে আমি বরং আপনার করা সেই বক্তব্যকে সরাসরি মনে করিয়ে দেই,

প্রথমত আমি কোনো স্টল বন্ধ করার পক্ষে নই। তবে যে বইটির কারণে স্টলটি বন্ধ করা হয়েছে, সেটির কয়েকটি লাইন আমাদের বাংলা একাডেমির মহাপরিচালক পড়ে শুনিয়েছেন। আমি কয়েক লাইন শোনার পর আর সহ্য করতে পারিনি। এত অশ্লীল আর অশালীন লেখা। এই স্টলটিকে আর অন্য দশটি সাধারণ স্টলের সঙ্গে তুলনা করলে চলবে না। তিনি বলেন, আমি মনে করে লেখালেখির সময় কিছুটা সতর্ক থাকতে হবে। যাতে কারও ধর্মীয় অনুভূতিতে আঘাত না আসে। আর যে বইটির বিষয়ে কথা হচ্ছে, আমার অনুরোধ কেউ যেন এই বইটি না পড়ে।

উল্লেখ করার মতো বিষয় হলো আপনি ‘যে’ কথাটি বলেছেন সেটি কোনো নতুন কথা নয়। গত দুই তিন বছর ধরে আমরা বিভিন্ন জায়গা থেকে এই একই ধরণের কথা শুনে অভ্যস্ত। যেটা উল্লেখ করার মতো বিষয় সেটা হলো কথাটি বলছেন ‘আপনি’।
দীর্ঘ সময় ধরে নানা রকম স্বার্থান্বেষী, পদপ্রত্যাশি, আপোষকামী বুদ্ধিজীবীদের ভীড়ে আপনি একজন ব্যতক্রমি উদাহরণ হয়ে আছেন। আমাদের প্রজন্ম থেকে শুরু করে আমাদের চেয়ে তরুণতর প্রজন্মের অনেকেরই শৈশব, কৈশোরে মুক্তিযুদ্ধ বিষয়ক, মুক্তচিন্তা বিষয়ক চিন্তা ভাবনার জগতে আগমন আপনার হাত ধরে। এরপর আমরা বড় হয়েছি। আমাদের অনেকেরই নিজস্ব চিন্তা ভাবনা এবং চেতনার জগৎ তৈরি হয়েছে। আপনার যুক্তি এবং চিন্তা কখনও ভুল মনে হয় নি এমন নয়। কিন্তু সবকিছুর পরেও আপনি দীর্ঘ সময় ধরে আমাদের মতো মানুষের প্রত্যাশা পূরণ করে এসেছেন, আমাদের পথ দেখিয়েছেন, আমাদের পাশে থেকেছেন। জনপ্রিয়তা হারানোর ভয়ে বা টাকাপয়সার লেনদেনে আমরা যখন অনেক বড় বড় রাঘব বোয়ালকে বিক্রী হয়ে যেতে দেখেছি, আপোষ করতে দেখেছি, আপনি সেরকম অনেক সময়েই আমাদের ভরসা দিয়েছেন। অভিজিৎ রায়, রাজীব হায়দারের হত্যার পর গুটিকয় মূলধারার লেখকদের মধ্যে থেকে আপনি কলম ধরেছেন। আমাদের ভরসার জায়গাটা শক্ত হয়েছে। শাহবাগে গিয়ে আপনি নিজের ভুল স্বীকার করেছেন, তরুণ প্রজন্মের সাথে শ্লোগান দিয়েছেন, সুশীল বুদ্ধিজীবীদের বকে দিয়ে কলাম লিখেছেন, মুক্তিযুদ্ধের বিপক্ষে বিবৃতি দেয়া পঞ্চাশ বুদ্ধিজীবীকে বকে দিয়েছেন। আমাদের ভরসার জায়গা শক্ত হয়েছে।
আর সেই শক্ত ভরসার জায়গা থেকেই আজ আপনাকে লিখতে বসেছি। রাজিব হায়দারকে হত্যার পর সবচেয়ে বেশি মানুষের কাছে যে কথাটি শুনতে হয়েছে সেটা হলো, ‘তুমি কি রাজিবের লেখা পড়ে দেখেছ?’ অভিজিৎ রায়ের হত্যার পরে, অনন্ত বিজয় বা ওয়াশিকুর বাবুর হত্যার পরেও একই ধরণের প্রশ্ন শুনেছি। এই জায়গায় একটা কথা স্পষ্ট করে আপনাকে বলে রাখতে চাই, এই ধরণের বিষয়ে অনেক প্রগতিশীল মানুষও এই প্রশ্নটি করেন। তবে সেই প্রশ্নের উদ্দেশ্য থাকে ভিন্ন। যেমন আমি অনেককেই বলতে শুনেছি, “যারা বলছে এই বইয়ে ধর্মবিরোধী কথা আছে, মানুষের অনুভূতিতে আঘাত করার মতো কথা আছে তারা নিজেরা কি এই বই পড়েছে?” অনেককেই উপসংহার টানতে দেখেছি যে যারা ধর্মান্ধ, মৌলবাদি তারা এইসব বই না পড়েই অন্যের শোনা কথায় নাকি এইসব বই নিষিদ্ধের দাবি জানায় বা বইয়ের লেখককে হত্যা করার হুমকি দেয় বা বা সুযোগ পেলে হত্যা করে। অনেকেই বলার চেষ্টা করেন, হয়ত যে বইগুলোর কথা বলা হয়েছে সে বইগুলো আসলে যথেষ্ট পরিমাণে অনুভূতিতে আঘাত করে না, হয়ত বইগুলো যথেষ্ট অশ্লীল নয়, এইজন্য বারবার প্রশ্ন করা হয়, ‘তুমি কি বইগুলো পড়ে দেখেছ?’ মৌলবাদিরা প্রশ্ন করে এটা বুঝাতে যে, বইটি এত খারাপ যে এর জন্য হত্যা করা যায়, আর অনেক প্রগতিশীল প্রশ্ন করে এই কারণে যে বইটি হয়ত এত খারাপ নয়, বা এতটা উস্কানিমূলক নয়। যে কারণে অনেকেরই বারবার বলতে হয়, ‘ওরা তো বইটি পড়েই নি’। আপনার আজকের কথা শুনে ঠিক সেরকমই মনে হল। ঠিক কতটা অশ্লীল হলে একটি বই পড়তে মানুষকে নিষেধ করা যায়?
আমি বলতে চাই, কী হবে যদি ওরা বইটি আসলেই পড়ে? আসলেই বইটি তাদের যথেষ্ট পরিমাণে আহত করে? তখন আমি কী বলব বইটির ব্যপারে? আমি কি বলব, "প্রথমত আমি কোনো স্টল বন্ধ করার পক্ষে নই। তবে ... ... "? আপনার যদি মনে না থাকে তাহলে আমি আপনাকে একটু মনে করিয়ে দিতে চাই, আপনি নিজেই কিছুদিন আগে ‘কিন্তু’ নিয়ে একটি লেখা লিখেছিলেন। আপনার কি মনে হচ্ছে না এই বাক্যে এই ‘তবে’ শব্দটি ব্যবহারের কারণে বাক্যের প্রথম অংশটি গুরুত্ব হারিয়েছে? আপনার কি মনে হচ্ছে না আপনার বলা, 'বইটি এতই অশ্লীল যে আমি সহ্য করতে পারি নি' কথাটি রাজিব হত্যার পর 'রাজিবের লেখা এতটাই অশ্লীল যে যে কোনো সুস্থ মানুষই এতে আহত হবে' কথাটির মতো শোনাচ্ছে না? 
আপনি জানেন গ্যালিলিওর আবিষ্কার সেই সময়ে কত মানুষের মনে, অনুভূতিতে আঘাত দিয়েছিল। সৌভাগ্যজনকবভাবে গ্যালিলিও ঠিক ছিলেন বলেই ঘটনাটি আমরা জানি। কিন্তু এমনও হতে পারত গ্যালিলিও আসলে ভুল করেছিলেন। গ্যালিলিও হয়ত মিথ্যা বলেছিলেন। যদি গ্যালিলিওর আবিষ্কার একশ বছর পর ভুল প্রমাণিত হতো তাহলে কি সেই সময় রাষ্ট্র কর্তৃক গ্যালিলিওকে শাস্তি দেয়া সঠিক হয়ে যেত? একজন মানুষ যখন একটা বই লেখে, একটা মতবাদের কথা বলে, কোনো কিছু নিয়ে মন্তব্য করে সেটা ভুল হোক আর ঠিক হোক, সত্য হোক আর মিথ্যা হোক, শ্লীল হোক আর অশ্লীল হোক সেটার জন্য তার কোনো শাস্তি প্রাপ্য হতে পারে না। আপনি সেটা কাউকে পড়তে নিষেধ করতে পারেন না। বিশেষ করে যখন সেই মানুষটি সেই কাজের জন্য রাষ্ট্র কর্তৃক নির্যাতনের শিকার হচ্ছে ঠিক সেই প্রসঙ্গে আলোচনার সময়। 
আপনার সাম্প্রতিক মন্তব্যের সাথে, হুমায়ুন আজাদকে হত্যাচেষ্টার পর আজাদের পাক সার জমিন বইটি নিয়ে হুমায়ূন আহমেদের ‘কারণ যে বইটা তিনি লিখেছিলেন, তা এতই কুৎসিত যে, যে কেউ বইটা পড়লে আহত হবে। তার জন্য মৌলবাদী হতে হয় না।’ বাক্যের সাথে বিশেষ কোনো পার্থক্য খুঁজে পাচ্ছেন কি? আজাদের এই বইটি মেলায় বিক্রী করা হচ্ছে কি? বা যে স্টল এটি বিক্রী করছে সেটি নিয়ে আপনার অনুভূতি জানতে ইচ্ছে করছে। আপনি কি আপনার অগ্রজ সহলেখক হিসেবে হুমায়ুন আজাদকে কখনও একটু বুঝে শুনে সতর্ক থেকে লেখার পরামর্শ দিয়েছিলেন? হুমায়ুন আজাদের অনেক বই নিয়ে অশ্লীলতা আর ধর্মানুভূতিতে আঘাত দেয়ার অভিযোগ এসেছে বিভিন্ন সময়। আপনি কি সেই বইগুলো পড়ে দেখেছেন? সেগুলো কয়েক লাইন পড়ার পর কি আপনি সহ্য করতে পেরেছেন? যে স্টলগুলো এই বইগুলো বিক্রী করছে তাদের কি আপনি আর আট দশটি স্টলের সাথে তুলনা করতে পারেন?
মানুষের লেখার এবং চিন্তা করার অধিকার দেয়ার জন্য সেই চিন্তাটির সঠিক হবার প্রয়োজন নেই, শ্লীল, মার্জিত হবার প্রয়োজন নেই, বিশেষ কোনো মানুষের রুচির ফিল্টারে পাশ করে আসার দায়বদ্ধতা নেই। হুমায়ুন আজাদ, রাজিব হায়দার, অভিজিৎ রায় বা শামসুজ্জামান মানিকের লেখা বইয়ের চিন্তা যদি ভুলও হয়, অশ্লীলও হয়, কোনো বিশেষ গোষ্ঠীর মানুষের মনে আঘাতও দেয় বা তাদের কাছে অশ্লীলও মনে হয় তাতেও কিছু যায় আসে না। আপনি বা আমরা কেউ বলতে পারি না, ঐ বইটি পড়ো না ওই বইটি পড়লে তুমি নষ্ট হয়ে যাবে। যতক্ষণ পর্যন্ত কোনো লেখা সরাসরি কোনো সম্প্রদায় বা মানুষকে হত্যা বা ক্ষতি করার কারণ হিসেবে না দাঁড়ায় ততক্ষণ পর্যন্ত সেই লেখাটিকে বিচারের কাঠগড়ায় দাঁড়া করানো যায় না। প্রাসঙ্গিক উদাহরণ হিসেবে ২০১৩ সালে আমার দেশ পত্রিকায় প্রকাশিত কিছু প্রতিবেদনের কথা উল্লেখ করা যায়। যে লেখাগুলো সরাসরি কিছু মানুষকে হত্যায় প্ররোচিত করার জন্য লেখা হয়েছিল। এই ধরণের কিছু ক্ষেত্রে আমরা কেবলমাত্র লেখার অধিকারের বিরুদ্ধে কথা বলতে পারি।
আপনাকে যখন লিখতে বসেছি, এই সুযোগে প্রাসঙ্গিক আরও কিছু কথা বলে ফেলি। আপনি অবাক হয়ে লক্ষ্য করবেন, আমার দেশ পত্রিকায় লেখাগুলর প্রসঙ্গে যখন মাহমুদুর রহমানকে গ্রেফতার করা হয় তখন অনেক সাংবাদিক, সম্পাদক বুদ্ধিজীবী বাকস্বাধীনতার দোহাই দিয়ে মাহমুদুর রহমানের পাশে দাঁড়ায়। একইভাবে আপনি কিছুদিন আগে যাদের নিয়ে লিখেছেন, সেই পঞ্চাশ বুদ্ধিজীবী কিন্তু বাকস্বাধীনতার দোহাই দিয়ে বার্গম্যান নামক জামাতের ভাড়াতে লেখকের পাশে দাঁড়িয়েছেন। একটু খেয়াল করলেই দেখতে পাবেন এইসব লোকদের কিন্তু রাজিব হায়দার বা শামসুজ্জামান মানিকের পাশে পাবেন না। কারণ বাকস্বাধীনতা তাদের কাছে ইস্যু মাত্র, তাদের মূল এজেন্ডা এই দেশে জামাত শিবিরের পথকে প্রশস্ত করে দেয়া অথবা ভবিষ্যতে কিছু অর্থ আগমনের পথককে সুগম করা।
অনেক কিছু লিখে ফেললাম। আপনি ভুল স্বীকার করতে পারেন বলেই লিখলাম। আপনি আমাদের লোক বলেই লিখলাম। এখন পর্যন্ত আপনাকে খাঁটি মনে হয় বলেই লিখলাম। আপনার কথার গুরুত্ব অনেক মানুষের কাছে অনেক জরুরি বলেই লিখলাম। শ্লীল অশ্লীল বা উস্কানির ওপর ভিত্তি করে যে বই নিষিদ্ধ করা যায় না, আশা করি আপনি সেটি বুঝবেন। বইয়ের কাজই তো উস্কানি দেয়া, মানুষকে আহত করা, পুরোনো ধারণাকে বিপন্ন করা। যে বই চিন্তাকে উস্কে দেয় না, চেতনাকে বিপন্ন করে না, নিজেকে প্রশ্নের মুখে দাঁড় করিয়ে দেয় না সে বইয়ের সাথে বাচ্চাকে খুশি করার জন্য ঝুনঝুনিওয়ালা খেলনার পার্থক্য কোথায়?
আপনি ভালো থাকবেন। আমি বিশ্বাস করি আমাদের জন্য, বাংলাদেশের জন্য আপনার ভালো থাকার এখনও খুব প্রয়োজন আছে।
ইতি
আপনার একজন পাঠক


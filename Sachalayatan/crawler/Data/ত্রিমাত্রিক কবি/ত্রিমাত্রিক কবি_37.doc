হুমায়ূনের ভূত! প্লিজ চলে যান



স্যার, আপনাকে নিয়ে লিখবনা ভেবেছিলাম। সবাই তো লিখছে, নতুন করে আর কী লিখব? আপনার জন্যে ভালবাসা ছিল, শ্রদ্ধা ছিল, আপনার সহজ ভাষার যাদুকরী ক্ষমতায় মুগ্ধতা ছিল। আর এসব ছিল বলেই, আপনার প্রতি অনেক অভিযোগও ছিল, আক্ষেপ ছিল, মনে মনে অনেক দাবী ছিল। আপনি মারা গেলেন, এত আগে হয়ত না গেলেও চলত, হয়ত আমাদের আরও কিছু দিতে পারতেন, কে জানে! আপনি আমার সবচেয়ে প্রিয় লেখক হয়ত ছিলেন না, কিন্তু আপনার যতগুলো বই পড়েছি, এক লেখকের এতগুলো বই মনে হয় আর পড়িনি। আপনি আপনার মত করে লিখতেন বলেই হয়ত প্রিয় লেখক না হতে পারলেও কাছের লেখক হয়ে গিয়েছিলেন। আপনি মারা গেলেন যেদিন, খুব মন খারাপ হয়েছিল, ফেসবুকে লিখেছিলাম,


আমার শৈশব আর কৈশোরের হুমায়ূন কখনও মারা যাবেন না, লেখক হুমায়ূন কোনদিনও মরবেন না, মরবেন না নাট্যকার হুমায়ূন, মরবেন না শিল্পী হুমায়ূন; মানুষ হুমায়ূন মরতে পারেন। লেখক হিসেবে তার অসাধারণ ক্ষমতাই হয়ত আমার মত অনেককে ক্ষেপিয়ে তুলেছিল তার শেষদিকের অহুমায়ূনীয় অনেক কার্যকলাপে। প্রিয় হুমায়ূন, আপনাকে বলতে চাই, আপনাকে অনেক অনেক ভালবেসে অনেক উঁচুতে বসিয়েছিলাম বলেই আপনার ওপর রাগ হত, রাগ হত আপনার হাত থেকে আরও একটি'নন্দিত নরকে' বা 'হোটেল গ্রেভার ইন' পাইনি বলে, রাগ হত আপনি আর 'শঙ্খনীল কারাগারে' অথবা 'কোথাও কেউ নেই' বানান না বলে, রাগ হত শৈশব আর কৈশোরের সেই জাদুময় সময়গুলো আর দিতেন না বলে। কিন্তু আমার মত এমন অপাংক্তেয় মানুষের রাগে বা অভিমানে কী বা এসে যায়। এত তাড়াতাড়ি না গেলেও তো পারতেন। আপনি কোথায় গেছেন সেটা হয়ত আমি জানিনা, কিন্তু আমার শৈশব আর কৈশোরের হুমায়ূন আমার খুব কাছেই থাকবেন, সারাজীবন।

কিন্তু স্যার, আপনার ভূত! আপনার ভূত আমার শৈশব আর কৈশোরের হুমায়ূনকে শান্তিতে থাকতে দিচ্ছে না স্যার। আপনি স্যার শোনেননি স্পাইডারম্যান সিনেমার ওই কথাটা- "With great power comes great responsibility"? কথাটা বলতে বলতে লিখতে লিখতে ক্লিশে হয়ে গেছে স্যার। আপনার গ্রেট পাওয়ার ছিল, সেই পাওয়ার নিয়ে আপনি আমাদের আবেগ নিয়ে খেলেছেন, আপনার ক্ষমতার ঝলক দেখিয়েছেন, কিন্তু রেস্পন্সিবিলিটি কি পালন করেছেন স্যার? 
আমি এমন কেউ না, লেখালেখি বা অন্য কোন যোগ্যতায়ও আপনার ধারেকাছে নই। ভাবছেন স্যার, এরকম প্রশ্ন করার সাহস কোত্থেকে পাচ্ছি? আর আপনি তো মারা গেছেন, আপনাকে আর এসব প্রশ্ন করে কী লাভ? আপনি মরে গিয়ে বেঁচে গেছেন স্যার। আপনার দায়িত্ব আপনি পালন নাই করতে পারেন, আপনি অনেক বারই বলেছেন, আপনি কোন উদ্দেশ্য নিয়ে লেখেন না, লেখেন আপনার নিজের আনন্দের জন্যে, আপনার কোন দায়িত্ব নেই। ওকে স্যার, তাই সই, আপনাকে তাও ধন্যবাদ দিতাম, শুধু সেইসব নির্মল বিনোদনের জন্য, চমৎকার নাটক আর সিনেমাগুলোর জন্য। শেষদিকে অসব আর বানাতেন না হয়ত, 'শঙ্খনীল কারাগার' আর 'আগুনের পরশমণি'র স্রষ্টা যখন 'নয় নম্বর বিপদ সংকেত' বানান, তখন আমাদের মেজাজ খারাপ হতেই পারে, কিন্তু আপনি নিজের আনন্দের জন্যে বানিয়েছেন, তাতে আমাদের কী বলার আছে স্যার? কিচ্ছু বলার নেই, হয়ত দু-একটা দীর্ঘশ্বাস ফেলতাম এই যা।
কিন্তু স্যার, আর চুপ থাকতে পারলাম না। আপনি অলৌকিকত্ব প্রচার করা শুরু করলেন, অন্ধবিশ্বাস প্রচার করা শুরু করলেন! আপনার বইয়ের অনেক চরিত্রেই ছিল এরকম অলৌকিক অন্ধবিশ্বাস আর অলৌকিকতার প্রশ্রয়। সেটা আপনি চরিত্রের বৈচিত্রের কারণে আনতেই পারেন। সেই অধিকার আপনার আছে। কিন্তু আপনি যখন নিজেই নিজেকে এক অলৌকিকতার প্রত্যক্ষদর্শী বলা শুরু করলেন, আর চুপ থাকতে পারলাম না স্যার। 
আজকে পত্রিকায় আপনার একটা ঘরোয়া সাক্ষাৎকার উঠে এসেছে স্যার। আপনি ঘরে কী বলছেন, তাতে স্যার আমাদের কিচ্ছু যায় আসে না, আপনার ব্যক্তিগত জীবন নিয়ে আমার বিন্দুমাত্র আগ্রহ নেই স্যার। কিন্তু আপনি যদি ঘরের কথা পত্রিকায় ছাপানোর ব্যবস্থা করে যান, সেটা নিয়ে কথা হবে স্যার। অনেকে বললেই হয়ত এড়িয়ে যেতাম, কিন্তু আপনি কি জানেন, এদেশে অগণিত লোক আপনাকে পীরের মত ভক্তি করে? আপনার এক একটা কথা কোটেশান হিসেবে ফেসবুক আর ব্লগের আনাচে কানাচে ছড়িয়ে পড়ছে স্যার। 
আপনি মারা গেছেন। কিন্তু আপনার পীর সাজার শখ আপনার ভক্তরা আজকে পূর্ণ করে দিচ্ছে স্যার। আমরা যখন বিজ্ঞানের আলোয় আলোকিত হতে চাচ্ছি, তখন আপনি আপনার জীবনের অলৌকিক কাহিনীর গল্প ফেঁদে বসছেন? জ্বিন-ভূত আপনার সাথে কথা বলে, সে গল্প আপনি নিনিত-নূহাশকে শোনাতে পারেন, তাতে আমার কিচ্ছু বলার নেই, কিন্তু আপনি আগাগোড়া বিজ্ঞানের ছাত্র, ঢাকা বিশ্ববিদ্যালয়ের বিজ্ঞানের অধ্যাপক হয়ে অপবিজ্ঞানের প্রচার করে যাবেন? এটা আমরা মেনে নেব না স্যার।  
আপনার ভূত আমাদের ওপর চেপে বসেছে। আপনার শেষের দিকের লেখাগুলোয় আপনি অনেকের প্রতিই সহানুভূতি দেখিয়েছেন। শেখ মুজিবের ভাষণে পাকিস্তান জিন্দাবাদ ঢুকিয়েছেন। আপনার ঘরোয়া সাক্ষাৎকারে আপনি যখন বলেন,

ইতিহাস কে লেখে জানো? যারা জয়লাভ করে, ইতিহাস সব সময় তারাই লিখে। বিজয়ের ইতিহাস লেখে। পরাজিতরা কখনো ইতিহাস লিখতে পারে না। পরাজিতরা কখনো ইতিহাস লেখার সুযোগ পায় নাই। এ সময়েই দেখো না, হিটলারের পক্ষে কোনো ইতিহাস লিখতে পেরেছে কেউ?

 স্যার, আপনার এই কথার কি কোন গূঢ় অর্থ আছে স্যার? ইতিহাস শুধু বিজয়ীরা লেখে না স্যার। এটা একটা জনপ্রিয় উক্তি হতে পারে, কিন্তু আপনি যখন কথাটা বললেন, সেটা আপনার অগণিত অন্ধভক্ত ব্যবহার করতে পারে, এটা ভেবে বলেছিলেন স্যার? আজকে একজন এসে আপনার দোহাই দিয়ে বলবে, মুক্তিযুদ্ধের ইতিহাস পাকিস্তানীরা লিখলে অন্যরকম হত, তখন আপনি কী বলবেন স্যার? আপনার শহীদ বাবাকে কী জবাব দেবেন?
আপনি স্যার, কোন পক্ষে যেতে চাননি। আপনি সবার হতে চেয়েছেন। ওইযে বাদুরের গল্পটা শুনেছিলেন স্যার? যুদ্ধ শেষে পশু বা পাখি কেউই কিন্তু শেষ পর্যন্ত তাকে দলে টানে না স্যার। আপনি কী বললেন? আপনি বললেন,

তবে আমার কাছে মানবিক সম্পর্ক রাজনীতির চেয়ে অনেক বেশি আকর্ষণীয় বলে মনে হয়। যেমন আমাকে যদি জিজ্ঞেস করা হয়, নারী পুরুষের ভালোবাসার কথা বলুন। বলুন প্রেম কী? সংজ্ঞা দিন।

 আপনি রাজনীতি নিয়ে লেখেন না, কারণ তাতে আপনি কারও কারও কাছে অপ্রিয় হবেন, কারও বিরুদ্ধে লিখতে হবে, সেই শক্তি আপনার ছিল না স্যার। আপনি সত্তর আর আশির দশকে লেখক হয়ে উঠলেন, অথচ আপনার লেখায় স্বৈরাচার আসল না, মুজিব হত্যা আসল না, এরশাদ আর জিয়ার কথা আসল না, স্বৈরাচার বিরোধী আন্দোলনের কথা আসল না স্যার? অবশ্য তাতে আমার অভিযোগ করা সাজে না, আপনার ভাল লাগেনি লিখতে, আপনি আনন্দ পাননি তাই লেখেননি। কিন্তু শেষ বেলা এসে 'দেয়াল' লিখে কী আনন্দ পেলেন? আপনি প্রেমে-ভালোবাসার সংজ্ঞাই দিয়ে যেতেন, তাতেও আমরা কেউ আপত্তি করতাম না। কিন্তু আপনি অলৌকিকত্ব প্রচার শুরু করলেন কী উদ্দেশ্য নিয়ে স্যার? আপনার যে নাস্তিক নাম ছিল, মুরতাদ বলে কেউ কেউ গালি দিত, তাদেরও দলে টানতে চাইলেন স্যার? আমি জানিনা আপনার উদ্দেশ্য কী ছিল, কিন্তু প্রথম আলোর নিউজটার নিচে মন্তব্যগুলো পড়ে দেখেন স্যার, সেটা আপনার উদ্দেশ্য হয়ে থাকলে আপনি সফল হয়েছেন স্যার। ফেসবুকে অনেক শেয়ার টেয়ার দেখেছিলাম স্যার আপনি নাকি নাস্তিক হয়ে মরেছিলেন, কিন্তু আপনার ভূত এখন মুসলমানিত্ব পেয়ে গেছে স্যার, বিশ্বাস না হয় খবরের নীচের কমেন্টগুলো পড়ে দেখেন স্যার।
আপনার নামে লোকজন এখন বিবর্তনবাদকে অস্বীকার করবে, আপনি রসায়নের অধ্যাপক হয়ে হাজার বছরের ক্লিশে হয়ে যাওয়া ক্রিয়েশানিজমের লজিক শুনিয়ে গেলেন স্যার? আমার কয়েক বন্ধুর সাথে আমার তর্কও হয়ে গেল, "তুই হুমায়ূন স্যারের চেয়ে বেশি জানিস?"। ফেসবুকে আজকে আপনার নামে অনেক অপবিজ্ঞানের শেয়ার দেখতে পাচ্ছি স্যার, কিছুদিন বিবর্তন নিয়ে কোনঠাসা অবস্থানে পড়ে যাওয়ায় আজকে আপনার কোটেশান তাদের কাছে একেবারে জার্নালের মর্যাদা পাচ্ছে স্যার। ধৃষ্টতা হলেও আপনাকে জানিয়ে রাখতে চাই স্যার, আপনি ক্রিয়েশানিজমের যে ক্লিশে লজিক ব্যবহার করেছে এসব লজিক অনেক আগেই বাতিল হয়ে গেছে, বিবর্তন এখন মহাকর্ষ আর কুলম্বস ল এর মতই সত্য। পৃথিবী গোলাকার, এটা যতটা সত্য, বিবর্তনবাদও ততটাই সত্য। খুব খারাপ লাগছে স্যার, এটা আপনাকে আমার বলতে হচ্ছে, কিন্তু স্যার যেটা সত্যি সেটা যে খারাপ লাগলেও বলতেই হবে। 
স্যার আপনি জ্ঞানী মানুষ, আপনাকে সব কথা খুলে বলার প্রয়োজন নেই, তিলটা বললে আপনি তালটা বুঝে নিতে পারবেন। আপনি স্যার এযুগের পীর, আপনার স্যার অগণিত ভক্ত, আপনি জ্বিন দেখলে তারাও জ্বিন দেখে স্যার, আপনি গাছের সাথে কথা বললে তারাও গাছের সাথে কথা বলে, আপনি মনে মনে সালাম দিলে তারা উত্তর দিয়ে যায়, আপনি বিবর্তনকে মিথ্যা বললে তারাও মিথ্যা বলে। কিন্তু স্যার, আপনি মিথ্যা বললেই সব মিথ্যা হয়ে যায় না। আপনি অসাধারণ ক্ষমতা নিয়ে এসেছিলেন, অনেক কিছু দিয়ে যেতে পারতেন, কিন্তু আপনি আমাদের কিছু প্রেম-ভালোবাসার উপন্যাস আর নাটক-গল্পের সাথে দিয়ে গেলেন অলৌকিক বিশ্বাস, কুসংস্কার, বিজ্ঞান নিয়ে ভুল ধারণা। 
আমার কেন যেন এখনও বিশ্বাস হচ্ছে না, এই সাক্ষাৎকার আপনি দিতে পারেন। স্যার আপনি তো মরে গেছেন, অনেক তো দিয়েছেন, আর না হয় নাই দিলেন। আর স্যার এটা যদি আপনার ভূত হয়ে থাকে তাহলে তাকেই বলছি "হুমায়ূনের ভূত! প্লিজ চলে যান।"


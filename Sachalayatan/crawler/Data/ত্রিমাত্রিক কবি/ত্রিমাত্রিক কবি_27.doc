অকবিতা




১. অসংজ্ঞায়িত
অথচ সংজ্ঞা জেনে ভালবাসিনি,
বুঝিনি তো আমি ভালবাসার কী মানে!
সূত্র মেনে ভালবাসা যায় বুঝি?
কামসূত্র বাজারে বিকোয় জানি,
বদঅভ্যাসে প্রেমসূত্রও খুঁজি!
সংজ্ঞা মেনেই বন্ধুত্ব কর?
সেসব দেখিয়ে শত ভুলচুক ধর,
অর্থনীতির হিসেব তোমার পাকা,
বন্ধুত্বেও হিসেব শিখেছ রাখা!
অর্থনীতি না পড়েই এত দিনে 
কিতাব না পড়ে কোন সংজ্ঞা না জেনে,
স্মৃতির খাতায় কত বন্ধুরা জমা!
হিসেবের খাতা থাকলে থাকুক ফাঁকা।

২. যুগলবন্দী
সেই প্রেমহীন যুগলবন্দী রাতে -
যদি গভীরতা মেপে কেটে যেত একসাথে -
কার কতটুকু ক্ষতি হত তাতে বল?
স্মৃতির খাতা কি হত ক্ষীণ উজ্জ্বল?
অথচ সেসব মলিন স্মৃতিরা তবু -
যন্ত্রণা দেয় বেরুটিনে এসে কভু -
গভীরতা মেপে কেটে যায় কত রাত,
স্মৃতির গভীরে অধরা তোমার হাত। 
অথচ আমিও পথ বদলাতে জানি,
মুছে দিতে পারি ঐতিহাসিক পথ -
স্মৃতির সে পথে রোজ আনাগোনা মানি,
নাই বা ছুটল সে পথে আমার রথ।
অথচ আমিও মুছে দিতে পারি জানো?
ভুলতে পারি সে সম্মোহনের স্মৃতি।
জানি আঙ্গুল-স্পর্শে বিজলীকে তুমি আনো।
হোক অন্ধকারেই স্পর্শসুখের ইতি।
তাই আমিও এখন অন্ধকারের মত,
বন্ধ ঘরেই একাকী কাটাই রাত।
খোলা জানালায় রশ্মিরা লজ্জিত,
আলোয় আঁধারে রোজকার সংঘাত।


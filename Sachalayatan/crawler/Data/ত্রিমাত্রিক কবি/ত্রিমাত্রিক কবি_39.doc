সচলের জন্মদিনে কানাডায় অগ্ন্যুৎসব




কয়েকদিন লেখালেখিতে একটু বিরতি পড়লেই মন একটু দুরুদুরু করতে থাকে, মনে হয় আর বোধহয় লিখতে পারব না। এমন না যে, যখন লিখি, লিখে একেবারে ফাটিয়ে ফেলি। কিন্তু কোথায় যেন কেমন একটা ব্যাপার আছে, একটু দূরে সরে গেলেই, মনের টানটা ঠিক টের পাই। এই ভয়ে ভয়ে অর্ধেক লিখে রাখা 'ফেরা'টা আর ধরাই হচ্ছে না। উঠতে বসতে আশপাশের লোকজনের গালি খাই, 'ফেরা' আর না ফেরানোর জন্য। আমার অবশ্য ভালোই লাগে, এইরকম মিডিওকার একজন লেখকের লেখা যে লোকজন পড়ে, আর সেটা নিয়ে অল্পবিস্তর আল্লাদও করে সেটা আমার জন্যে একেবারে কম পাওয়া নয়।
যাই হোক যে কথা বলছিলাম, এখানে লেখালেখিতে বিরতি পড়লেও, আরেক লেখা কিন্তু ঠিকই আগাচ্ছে, মাস্টার্সের থিসিস। প্রতিদিন নিয়ম করে অন্তত এক-দুই প্যারা করে লিখে যাচ্ছি, লিখতে লিখতে মোটামুটি শেষ পর্যায়েও এনে ফেলেছি। আর পাঁচ-সাতদিন একটু সাইজ করে ঘুঁটা দিলেই মোটামুটি সাইজে চলে আসবে। এর মধ্যে আমার গুরুও আবার ইউরোপ ট্যুরে যাচ্ছে। গুরু ফিরে আসার আগে আর বাকিটুকু সাইজ করার সম্ভাবিলিটি নাই। তাই ভাবলাম একটু মাস্তি করা যাক। 
এর মধ্যে সচলের জন্মদিন। সচলের জন্মদিনের সাথে মিল করে কানাডার লোকেরা দেখি একই দিনে কানাডার জন্মদিন পালন করে। আর জন্মদিন উপলক্ষে লোকজন সব আবেগময়, লেখা, কমেন্ট আর স্ট্যাটাস শেয়ার করতেছে। আমার দায়িত্ব তো আরেকটু বেশি। কেন বেশি সেটা নিয়ে আমিও একটা স্ট্যাটাস দিয়েছিলাম। তো ভাবলাম, সবাই শুধু লেখা পোস্টায়, আমি একটু ফটু-টটু পোস্টাই।
তো জন্মদিনের থিমের সাথে যায়, এরকম কোন ছবি পোস্টানো দরকার। কী ছবি পোস্টানো যায়, এরকম আবজাব ভাবছি। এর মধ্যে কানাডার লোকজন দেখি একটা সুন্দর ব্যবস্থা করে দিল আমার জন্যে। সচল তথা কানাডার জন্মদিনে কানাডার অনেক শহরেই একেবারে জম্পেশ উৎসব হয়, আর সেই উৎসব শেষ হয় জম্পেশ অগ্ন্যুৎসবের মাধ্যমে। তো সচলের জন্মদিনের উপহার হিসেবে, সেই জম্পেশ অগ্ন্যুৎসবের ফটুর চেয়ে ভাল উপহার আর কী হতে পারে?
সেই ভেবে সন্ধ্যার একটু আগে বের হলাম, ক্যামেরা আর তার সংসার নিয়ে। সংসার মানে, লেন্সের বহর, ট্রাইপড, রিমোট শাটার রিলিজ, গোটাকয়েক মেমোরী কার্ড, রাতের বেলা যাতে দেখতে সমস্যা না হয় সেজন্যে একটা ছোট্ট টর্চলাইট। 
অগ্ন্যুৎসব হয় এখানকার ডাউনটাউনে, ওকানাগান লেকের ভেতরে। যখন পৌঁছেছি, তখনও বেশ বিকাল, সূর্য ডুবতে আরও ঘণ্টা দেড়েক বাকি আছে। অগ্ন্যুৎসব শুরু হতে আরও বেশ কিছুক্ষণ বাকি আছে। তাই ক্যামেরায় জুম লেন্সটা সেট করে নিলাম। ব্যক্তিগত সংগ্রহে রাখার মত কিছু ছবি তোলার জন্য। 
আশেপাশে ঘুরে দেখলাম কিছুক্ষণ, কোন অজ্ঞাত কারণে আগের বছরের চেয়ে লোকসংখ্যা অনেক কম। কনসার্ট হচ্ছে দুই জায়গায়, কিন্তু কোনটাই ঠিক জাতের না। আর তাছাড়া ক্যামেরার বস্তা আর ট্রাইপড নিয়ে ওখানে নাচানাচি করারও তেমন সুযোগ নাই। ওইদিকে তাই আর নজর দিলাম না। এদিক ওদিক এমনি এমনি উল্টাপাল্টা টেপাটেপি করলাম। বয়স তো আর কম হল না। কিন্তু টেপাটিপির ফলাফল বিশেষ সুবিধার হল না। নগদে ডিলিট মারলাম। বুঝলাম বয়স বাড়লেও অভিজ্ঞতার কমতি আছে। সচলের অভিজ্ঞ ফটুরেদের কাছ থেকে ঠিক মত টিপ দেয়া শিখতে হবে। আশা করি টিপ দেয়ার কথা শুনে চরম উদাস ভাই নাক গলাতে আসবে না। 
আর দেরি করা চলে না, ঠিকমত একটা জায়গা দখল করতে না পারলে এতক্ষণ ধরে এই ওভার-ওয়েট ট্রাইপড আর বস্তা টানা শুধুমাত্র পিঠব্যাথায় কনভার্ট হবে। মোটামুটি পঞ্চাশ মিনিট আগে একটা জুতসই জায়গা দখল করে ফেললাম। যেখান থেকে আগুন ছোঁড়া হবে সেটার অবস্থান দেখে আন্দাজ করে পঞ্চাশ মিলি লেন্সটা সেটা করলাম। ট্রাইপডের উপরে ক্যামেরা সেট করে শাটার রিলিজটা লাগিয়ে, ক্যামেরাটা বাল্ব মোডে নিয়ে, আশে পাশে তাক করে ইচ্ছা মত টিপলাম, যতক্ষণ ইচ্ছা ততক্ষণ ধরে টিপলাম। 
(১)

(২)

(৩)

(৪)

এখনও শুরু হতে বেশ খানিকটা সময় বাকি আছে। এর মধ্যে দেখি এক চাচী এসে পেছন থেকে গুতায়, একেবারে বিগলিত হাসিমুখে বলে 'ইস্কিউজ মি, তোমার ট্রাইপডটা কি একটু নিতে পারি?'। আমি মনে মনে বলি, 'চাচী, থিসিস লেখা বাদ্দিয়া, আধমণি ট্রাইপডটা কি আমি তোমারে ছবি তুলতে দেয়ার লাইগা আনছি?' ওইটা আর বললাম না, বললাম, 'সরি, আমি তো এটা আনছি ছবি তোলার জন্য (মামার বাড়ির আবদার পাইছনি?)'। সে বলে, 'না না, সমিস্যা নাই, আমি এখনই দিয়ে দেব, ফায়ারওয়ার্কস শুরু হওয়ার আগেই'। আমি কইলাম, 'ফায়ারওয়ার্কসের আগেই যদি ট্রাইপড দিয়া দিবা, তো নিবা কিসের লাইগা?' সে আমাকে তখন নিচের লেকের পানির দিকে দেখায়। দেখি একটা চটি পড়ে আছে, পায়ের দিকে তাকিয়ে দেখি, একপায়ে চটি নাই। আমি বুঝে ফেলায়, সেও একটা বেশ বিজয়ীর হাসি দিল। বলল, 'ট্রাইপডটা দেও, কোন লাঠি পাচ্ছি নাতো, চটিটা তুলেও তোমাকে দিয়ে দেব'। ভদ্রভাবে কইলাম, 'সরি আই কান্ট, আই উইল মিস সাম গ্লোরিয়াস শটস'। মনে মনে বললাম, 'চাচী! তুমি তোমার দশ টাকার চটি তোলার জন্য, আমার দেড়শ টাকার ট্রাইপড পানিতে হান্দাইবা? ঈমানে কইতাছি, তোমার মাথা ঠিকাছে তো? যাও আরেকটা চটি ফালায়ে দিয়া খালিপায়ে বাসায় যাও'।
তো এমন করতে করতে আকাশ অন্ধকার হয়ে আসল। ঘড়িতে সাড়ে দশটা বেজে গেছে। দুই-একটা টেস্ট শট নেয়া হল। আগুন যত উপরে উঠবে ভাবছিলাম, তার চেয়েও উপরে উঠল। পঞ্চাশ মিলিমিটার দেখি ঠিকমত কাভার করতে পারবে না। তাড়াহুড়া করে ওয়াইড অ্যাঙ্গেলটা ফিট করলাম। 
এরপর শুরু হল প্রতিযোগিতা। কে কত টিপতে পারে। ওইদিকে কামানের ট্রিগার টেপে তো আমি এদিকে আমার শাটার রিলিজ টিপি। ওরা কিন্তু টিপে ছেড়ে দিচ্ছে, আমি বেশ কিছুক্ষণ ধরে থাকি, চার-পাঁচ-ছয় সেকেন্ডের এক্সপোজার তো নিতে হবে। এর মধ্যে দেখি সেই বিরক্তিকর ব্যাপার, লং শাটার নয়েজ রিডাকশনের জন্যে যতক্ষণের শাটার স্পিড ততক্ষণ নয়েজ রিডাকশনে সময় লাগে। দেখলাম এই ঝামেলা নিয়ে ওদের সাথে টেপাটেপির প্রতিযোগিতায় ঠিক কুলিয়ে উঠতে পারব না। মেনুতে ঢুকে, লং শাটার নয়েজ রিডাকশান অফ করলাম। যত নয়েজ ঢোকার ঢুকুক, দেখি না কী আছে কপালে?
(৫)

(৬)

(৭)

(৮)

(৯)

(১০)

(১১)

(১২)

(১৩)

(১৪)

(১৫)

(১৬)

(১৭)

(১৮)



শবের শহরে



আমাদের কানে কত কথা আসে, গান ভেসে যায়,
কত আকাঙ্ক্ষা! তড়িৎ নেশায় –
এখনও অনেক দুপুর অবধি একা বসে থাকি।
বিষণ্ণ রোদ, অযথা সময় – 
আমাদের নয়। সুষুপ্ত সব দ্রোহে কুৎসিত উল্লাস-দিন – 
হয় না সহ্য। আমাদের মতো স্মৃতিবিব্রত সুলভ শরীর – হয় সুপাচ্য।
কে ওখানে বসে বুড়ো হয় একা? আমাদের মতো মৃতের শহরে –
চাষবাস নেই। পুরোনো ফসল ঘরে তুলবার আয়োজন খুব।
নতুন এখানে মৃতদেহ নিয়ে  ধুঁকে ধুঁকে বাঁচে, বিবশ স্বপ্নে।
এখানে এখন মৃতরাই বাঁচে, সংখ্যায় বাড়ে যৌন জননে।
যৌনতা ছাড়া প্রজনন নেই। এখানে সফল – অবশ শবেরা।
কত কোলাহল পুরোনো কথার, বুড়ো মগজের জং ধরা রব।
সত্য এখানে নিত্য গোপনে বাঁচে না বোধ হয় (আলোর অভাবে),
মিথ্যারা সব ফুলে ফেঁপে বাড়ে যৌন জননে, গুজবে গুজব।
তবুও অনেক দুপুর অবধি একা বসে থাকি, কি জানি কী হয়!
জানি এ ভ্রান্তি, হয়ত তবুও আমাদের মতো নয় এ সময়।
তুমি তো আজকে বেছেই নিয়েছ সহজ শত্রু!
কত আততায়ী এমনি খুঁজছে ওদেরকে, জানো!
পারলে দাঁড়াও আমাদের মতো সনামে, সমুখে,
বুলেট-বিদ্ধ হতেও কিন্তু, কিছুটা সাহস ঠিক লেগে যায় –
জানি পারবেনা। কৃতিত্ব নাও ছিপি আঁটা কোনো বোতলেতে বসে; 
পেছনে সেপাই, রাজ স্বাক্ষর – সেসব গুনেছ, তুলেছ ফসল,
নিয়েছ পক্ষ, যেখানে সহজ ফসলের ঘ্রাণ –
এমনিতে এসে দিয়ে যায় ধরা।
পারলে দাঁড়াও স্রোতের সমুখে, নিজ নামে এসে। তুমি কোন বাড়ি?
তবু অজস্র ভুলের দেয়ালে সত্যের কিছু খুন ঝিকমিক,
তোমরাও পাবে যে দলেই থাকো সত্য খুনের তীব্র ঝিলিক।
ছিপি খুলে দাও, মুক্ত বাতাস প্রবাহিত হোক। ঝড় ঝাঁপটায় –
কিছুটা স্রোতের বিপরীতে হোক তোমাদের জয়।
যেখানে রাত্রি যতটা আঁধার জেনো বারবার –
সেখানেই ভোর ততটা নিকট। যতটা ঝড়ের ঝাঁপটা বাতাস –
তত বেশি সব দুর্বল গাছ –
ভেঙে পড়ে যাক, ছিপি খুলে যাক, উড়ে যাক সব –
বদ্ধ বাতাস। বোটকা গন্ধ –
ভেসে যাক স্রোতে। কিছুটা দুপুর গোধূলি রঙের বিকেলের দিকে –
প্রবাহিত হোক। কিছুটা রাত্রি ভোরের যাত্রা পথের সমুখে –
থমকে দাঁড়াক, ভেঙে পড়ে যাক।
তোমার আমার ভাগ্যের রেখা মেলেনি কখনো, মিলবার নয়,
তবুও অনেক রাত্রি অবধি একা বসে থাকি, কি জানি কী হয়!


ওয়াইড অ্যাঙ্গেল আর আমার ত্যানা প্যাঁচানি






ছোটবেলায় চিকন চাকন আছিলাম। তেমন একটা খাইতে পারতাম না। আশে পাশে দেখি মোটাসোটা মানুষ, বিয়ে শাদীর দাওয়াতে গিয়ে মোটাসোটা কাজিনরা দেখি চার-পাঁচটা রোস্ট খেয়ে ফেলে, খাসির মাংসের বাটি সাবাড় করে ফেলে, পোলাও আসার আগে বোরহানির জগ খালি করে ফেলে। আমার দেইখাই মেজাজ খারাপ হইত। আমি পারি না ক্যান? চেষ্টা শুরু করলাম আস্তে আস্তে। এই লাইনে গড গিফটেড প্রতিভা ছিল না, কিন্তু পরিশ্রম বৃথা যায় না। আইনস্টাইন লেভেলে না উঠতে পারলেও মোটামুটি কুদ্রাত-ই-খুদা লেভেলে উঠে যাই। 

এরপর সেই মোটাসোটা কাজিন কই থেকে দুইটা ডাম্বেল নিয়ে আসল। সকাল বিকাল ডাম্বেল ভাজে। আমার তখন অল্প স্বল্প পেট উঁকি দেয়, খাওয়া দাওয়া চলতেছে রীতিমত, কিন্তু আকার আকৃতিতে কাজিনের ধারে কাছে যাইতে পারি নাই। ভাবলাম ওইটা তো আমার হাতে নাই, ওইটার জন্যে আল্লার কাছে দোয়া করতে থাকলাম, আর যেইটা আমার হাতে ছিল সেইটা হইল, স্টেডিয়াম মার্কেট থেকে দুইটা ডাম্বেল কিনে নিয়ে আসলাম, শুরু হল সকাল বিকাল ডাম্বেল ভাজা। 

কিছুদিন পর সেই কাজিনের বাসায় গিয়ে দেখি, একটা ডাম্বেল খাটের নীচে জায়গা পেয়েছে, আরেকটা দিয়ে বারান্দার দরজা চাপা দিয়ে রাখা, বাতাসে যেন দরজা খুলে না যায়। আমিও ভাবলাম, নাহ অনেক হইছে, আর না, ডাম্বেল দুইটার রেস্ট দরকার, আমারও। ডাম্বেল দুইটাকে আমি পেপার ওয়েট হিসাবে ব্যবহার শুরু করলাম। 

কয়েকদিন আগে একটা লেখায় লেখছিলাম ঈর্ষা নিয়ে। আমার বেশীরভাগ কাজের মোটিভেশান আসে ঈর্ষা থেকে। কাউকে ভাল খারাপ কিছু করতে দেখলেই শান্তি পাই না, ওইটা আমার করাই লাগবে, পারি না পারি। এই এক বিশাল পেইন। 

একসময় কোন কিছু নিয়া চিন্তা ভাবনা করতাম না, ভালই শান্তিতে ছিলাম। আশে-পাশের লোকজন দেখি খালি টেনশান করে, দৌড়াদৌড়ি করে। আমি ভাবলাম, আমারও করা লাগবে। চিন্তা শুরু করলাম। দেখলাম মানুষ কী নিয়ে চিন্তা করে, আমিও ওইগুলা নিয়ে চিন্তা ভাবনা শুরু করলাম। এইসব করতে করতে দেখি পোলাপান ঝাঁক ধইরা বুয়েটে অ্যাডমিশান টেস্ট দিবে। আমি ভাবলাম, আমারেও দিতে হবে। পোলাপানের সাথে কোচিং এ ক্লাস শুরু করলাম। পোলাপান কয়েকটা দেখি ধুমায়ে পড়ে, আর ধুমায়ে নাম্বার পায়, আমি ভাবলাম আমিও ধুমায়ে পড়ব। ধুমায়ে পড়া শুরু করলাম, ধুমায়ে নাম্বার পাওয়াও শুরু করলাম। এরপরে কিছু পোলাপান দেখি, ঠিকমত কোচিংএ আসে না, আসলেও পিছনে বইসা গল্প করে, সামনের বেঞ্চে কোন বালিকার নাম কী, কোন বালিকা কোথায় থাকে এইসব তথ্য বিনিময় হয়, আমি ভাবলাম আমি কী দোষ করলাম? আমিও তথ্য উপাত্ত যোগার করা শুরু করলাম। দেখলাম এসব পোলাপান নাম্বার খুব একটা ভাল পায়না, এরা বলে, 'আরে এত্ত বেইল দিয়া লাভ আছে?' আমিও বলা শুরু করলাম, 'এত্ত বেইল দিয়া লাভ আছে?'

এমনে দিন কাটতেছিল, খারাপ না। যেখানে যে যা করে আমিও গিয়া বাম হাত ঢুকাই। এইরকম একসময় দেখি কিছু পোলাপান লেখালেখি করে, ভাবলাম আমি কেন করি না? শুরু করলাম। সচলে রেজিস্টার করলাম। সচলে দেখি সবার ভাবের ভাবের নাম, ভাবলাম আমারও ভাবের নাম লাগাইতে হবে। অনেক খুঁইজা পাইতা একটা ভাবের নাম বাইর করলাম, 'ত্রিমাত্রিক কবি'। সেইটার একটা ভাবের ব্যাখ্যাও দাঁড়া করাইলাম, লেখালেখি করলে একটু ভাব না থাকলে চলে? 

ততদিনে পাশ কইরা বাইর হইছি। একসময় ইচ্ছা ছিল ব্যাবসাপাতি করব, কিন্তু দেখলাম সবাই চাকরী খুঁজতেছে, আমি আর বইসা থাকি ক্যামনে, একটা সিভি বানাইয়া বিভিন্ন জায়গায় ফেলা শুরু করলাম। সবার দেখাদেখি আমারও একটা চাকরী হয়ে গেল। আমিও তখন ধুমায়ে চাকরী করা শুরু করলাম। কিছুদিন পরে দেখি পোলাপান সব বিদেশ যাওয়ার জন্যে জিআরই টোফেল দেয়া শুরু করছে। আমি ভাবলাম, আমি বাদ থাকব ক্যান? আমিও রেজিস্টার করে ফেললাম।

কেউ দেখি জিআরই টোফেলে ফাটায়ে দিতেছে। আবার কেউ বাঁশ খেয়ে লাল হয়ে যাচ্ছে। আমি কোনদিকে যাই? আমার তো সবদিকেই যাওয়ার স্বভাব। তাই চিন্তা ভাবনা করে টোফেলে মোটামুটি লেভেলে ফাটাইলাম, আর জিআরই তে বাঁশ খাইয়া লাল হইয়া কক্সবাজার চইলা গেলাম তিনদিনের জন্যে।

এরপরের ঘটনা একই রকম, পোলাপানের দেখাদেখি কানাডা আইসা পড়লাম। এখানে আইসাও দেখি ঝামেলা। লোকজনের হাতে দেখি বিশাল বিশাল ক্যামেরা। শুনলাম ওগুলারে নাকি এসএলআর বলে। নেটে কিছু গুতাগুতি করলাম। এসএলআর সম্পর্কে কিছু জ্ঞানার্জন করলাম। ততদিনে নেট আর ফ্লিকার থেকে বোকেহ, ওয়াইড অ্যাঙ্গেল,  এইচডিআর, ম্যাক্রো ফটোগ্রাফি এসব ভাবের নাম শিখে ফেলি। এবার সবার দেখাদেখি একটা ক্যামেরা কেনা চাই। পকেটে পয়সা তেমন নাই। কিন্তু কিছু করার নাই, মাথায় উঠছে ততদিন ক্যামেরা। কিনে ফেললাম কম দামের মধ্যে একটা নাইকন ডি৩০০০। কয়েকদিন পরে একটা ৩৫ মিমি পোট্রেট লেন্স। ধুমায়ে ছবি তুলি, জাতের হয় না, কিন্তু হাল ছাড়ি না, আশে পাশে যা পাই, টেবিলের উপ্রে কলম, পেন্সিল থেকে শুরু করে বাথ্রুমের কমোড, রান্না করা খিচুড়ি কিছুই বাদ যায় না। ধীরে ধীরে কিছুটা হাত আসতে থাকে। 

এর মধ্যে দেশে যাই। গ্রামে গিয়ে চারিদিকে শুধু ছবি আর ছবি। শুধু কপি পেস্ট করে নিজের মেমোরি কার্ডে ভরার অপেক্ষা। শাটার টিপে যাই। কপি-পেস্ট করাও যে এতদিনে শিখিনি, এটা দেখে নিজের ওপর মেজাজ খারাপ হয়ে যায়, 'ধুর্বাল ফটোগ্রাফি আমারে দিয়ে হবে না'। ঢাকার ফিরে আসি, ল্যাপ্টপে ছবি নামাই, হাজারটা নাখাস্তা ছবির মধ্যে থেকে দুই চারটা চলনসই ছবি বের হয়। সেইগুলা একটু ফটোশপে ঘষামাজা কইরা খোমাখাতায় আপ্লোড করি। ওইখানে মানুষ লাইক দেয়ার জন্যে বসে থাকে। লোকজন ধুমায়ে লাইক দিতে থাকে। আমি আস্কারা পাই।

কানাডা ব্যাক করে ভাবি সচলে একটা পোস্ট মেরে দেখি। নেট থেকে কিছু ভাবের কবিতা আর গান কালেক্ট করে ভাবের একটা পোস্ট বানায়ে ফেলি, এই গ্রীষ্মে - আমাদের গ্রামঃ ছবিব্লগ। আপাতত টেপাটেপি বন্ধ থাকে, আসার সময় ক্যামেরা ছোট ভাইয়ের হাতে ফালায় আসছি। কিন্তু শান্তি পাইনা। কিছুদিন চুপচাপ বসে থাকার পর হুট করে আবার কিনে ফেলি একটা নাইকন ডি৯০, সাথে একটা ৭০-৩০০মিমি। এরপরে একটা ৫০মিম এফ/১.৮, এরপর একটা সস্তায় পেয়ে যাওয়া ৮৫ মিমি। এভাবে চলতে থাকে। 

ছবি তোলার চেয়ে কেনাকাটার প্রতি বেশী নজর আমার। যার কাছে যা দেখি, কিনে ফেলি হুটহাট। একটা ফ্ল্যাশ ইউনিট, একটা শাটার রিলিজ কন্ট্রোলার, ট্রাইপড বিভিন্ন রকমের ফিল্টার। ছবি তোলা সেরকম হয় না। উন্নতিও তেমন নাই। কিন্তু সচলে দেখি মেগা সব ফটোগ্রাফার অনুপম ত্রিবেদী, ফাহিম হাসান, মুস্তাফিজ ভাই, উজানগাঁ। নাহ এরা আমারে শান্তিতে থাকতে দেয় না। এদের পোস্ট দেখি, মাঝে মাঝে পুরানো পোস্টে ঢু মারি। নাহ শান্তি পাই না। এর মধ্যে চিন্তা কইরা দেখি আমার একটাও ওয়াইড অ্যাঙ্গেল লেন্স নাই। ক্যামনে কী? ই-বে তে একটা মাউসের গুতায় অর্ডার মাইরা দেই, সিগ্মা ১০-২০মিমি এফ ১:৪-৫.৬ ফর নাইকন। 

কাইল্কা লেন্স হাতে পাইয়াই আর দেরী করি না। ক্যাম্রা হাতে বাইর হইয়া পরলাম আইজ বিকালে। একটু কাজও ছিল। কাজ মানে পকেটে কয়েকটা ডিল নিয়া ঘুরতেছি, বার্গার কিং এর। একটার দামে দুইটা হুপার দিবে। প্রতি সপ্তাহে এই ডিলের জন্যে বুধবার পর্যন্ত অপেক্ষা করতে হয়। একটা ডিলের কাগজ দিয়ে গেছিল মেইলবক্সে। পাশের বিনে দেখি অনেক লোকজন সেই কাগজ ফালায় দিছে, আমি খুইটা নিয়া আসলাম হিসাব কইরা, ফেব্রুয়ারীর ১২ তারিখ পর্যন্ত প্রতিদিন দুইটা কইরা হুপার একটার দামে খাইতারুম।

এত ত্যানা প্যাঁচানি কিসের জন্যে? খাইতে গিয়া ওয়াইড অ্যাঙ্গেল নিয়া কিছু টিপাটিপি করছিলাম। বাসায় আইসা টিপাটিপির সাইডিফেক্ট হিসাবে কিছুক্ষণ ঘষাঘষি করলাম, তারপর কিছুক্ষণ কোপাকুপি, কোপাকুপি শেষ হইলে একটু কাপড়-চোপড় পরাইয়া দিলাম, এরপর কোনা দিয়া ছাপ্পর মাইরা দিলাম, নাইলে শান্তি পাইনা। 

এরপর ভাবলাম লোকজন মাঝে মাঝে সচলে ফাঁকিবাজি পোস্ট দেয়। আমি দিমু না ক্যান??























নির্ঘন্টঃ
টিপাটিপি = ছবি তোলা (সাটার টেপা অন্য কিছু না)
ঘষাঘষি = আরেহ যা ভাবতেছেন তা না, এইটা হইল ফটোশপে একটু ঘষা দেওয়া
কোপাকুপি = ছিহ ওই কোপাকুপি না, এইটা হইল কোপ দিয়া ছবির আশে পাশের অপ্রয়োজনীয় অংশ ফালায়ে দেয়া
কাপড়-চোপড় পরানো = ছবিতে বর্ডার দেয়া
ছাপ্পর মারা = একটা লোগো মাইরা দেয়া, এইটা একটা ভাব। তবে ছবির বেজায়গায় মাইরা দিলে ছবি চুরি ঠেকানো যায়, আমার অবশ্য বেজায়গায় মারামারির অভ্যাস নাই, আমি লুক ভাল।




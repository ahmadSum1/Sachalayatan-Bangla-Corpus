তাই তিনি নিরাকার, তাই তিনি অসীম...



ব্লগে সাধারণত ধর্ম আর অধর্ম নিয়ে তর্ক করি না। আমি একটা জিনিস মানি তা হলো প্রাপ্ত বয়ষ্ক একজন ব্যক্তিকে কোন কিছু বুঝানো সম্ভব নয় যদি না তিনি সেটা নিজে থেকে বুঝেন। তাই আমি যেটার চেষ্টা করি তা হলো নিজের জাজমেন্ট অন্যের কাছে চাপিয়ে না দিয়ে বরং তথ্য এবং যুক্তি গুলো তুলে ধরি, তারপরে সিদ্ধান্ত নেওয়ার পালা অন্যের।
অন্যের বিশ্বাসে আমার আপত্তি নেই ততক্ষন, যতক্ষন তার বিশ্বাস আমার জন্যে অস্বস্থিকর না হয়। সমস্যা হলো যে যেকোন বিশ্বাস/ধারণাই হোক (সেটা ধর্ম হোক, গনতন্ত্র হোক, জাতিয়তাবাদী হোক, মানবতাবাদী হোক, বা নাস্তিকতাই হোক) সেটার কাজই হচ্ছে ভাইরাসের মতো ছড়িয়ে যাওয়া। কিন্তু যে বিশ্বাস ন্যাচারাল সিলেকশনে উন্নতর সুবিধে প্রদান করবে মানুষকে, সে বিশ্বাসই পরবর্তী প্রজন্মে বেশি করে ছড়িয়ে যাবে এবং টিকে থাকবে। যে বিশ্বাসগুলো টিকে থাকায় বাড়তি সুবিধে প্রদান করবে না তারাই ধীরে ধীরে হারিয়ে যাবে। যেমন হারিয়ে গিয়েছে বহু ভাষা, বহু সংস্কৃতি, বহু জাতি। ধর্ম গুলো এর বাহিরে নয়।
আমি যেভাবে দেখি তা হচ্ছে - মানুষ সাধারণত একটি গ্রুপের মাঝে থাকতে পছন্দ করে। এই যেমন সচল বা মুক্তমনা সবাই একটি গ্রুপ। আরো বড় গ্রুপ যদি চিন্তা করেন তবে ধর্মীয় গ্রুপ গুলো, কিংবা একেকটি জাতি বা রাষ্ট্রকে চিন্তা করতে পারেন। ছোট হোক বা বড় হোক যে গ্রুপে আপনি স্বাচ্ছন্দ বোধ করেন সেই গ্রুপে আপনি চলতে পছন্দ করেন। অনেকে আবার একই সাথে একাধিক গ্রুপে চলে থাকেন। একটি গ্রুপের অন্যান্য সদস্যদের প্রয়োজন গ্রুপ বড় করার (টিকে থাকায় সুবিধে), আবার আপনার নিজেরও প্রয়োজন কোন না কোন গ্রুপে থাকার (নিজেরও টিকে থাকার বাড়তি সুবিধের জন্যে)। এভাবে দু’য়ের প্রয়োজনে আপনি আপনার গ্রুপ খুঁজে পান, আবার একটি গ্রুপও আপনাকে খুঁজে পায়। 
একটি গ্রুপের চেষ্টা থাকে নানান সুবিধে দিয়ে তার গ্রুপকে সুসংহত রাখার। অন্য গ্রুপের আক্রমন হতে গ্রুপ আপনাকে রক্ষা করে। নিজের নানান বিপদে গ্রুপের সদস্যদের আপনি পাশে পাবেন যেটা আপনি পেতেন না যদি আপনি এই গ্রুপের সদস্য না হতেন। আবার একটি গ্রুপ সব সময় নিজের ভাঙ্গন রোধে সচেষ্ট থাকে। তাই অনেক সময় কেউ গ্রুপ হতে বের হয়ে চলে যেতে চাইলে সেটাকে প্রতিহত করার চেষ্টা করে। গ্রুপের সদস্যদের মাঝে কোন প্রকার অপ্রীতিকর ঘটনা রোধে গ্রুপ নানান নীতিমালা প্রণয়ন করে থাকে। গ্রুপের মাঝে কেউ নিয়ম না মানলে তাকে শাস্তি দেওয়া হয় গ্রুপকে রক্ষার্থে আবার ভালো কাজের জন্যে তাকে পুরষ্কৃত করা হয়। এই সবই চিন্তা করা যেতে পারে “এজ এ সেলফিশনেস অফ এ গ্রুপ” হিসেবে। অর্থাৎ গ্রুপ যা করছে তা তার নিজের টিকে থাকার জন্যে, তার নিজের আদর্শকে টিকিয়ে রাখার জন্যে, কোন নির্দিষ্ট ব্যক্তির জন্যে নয়।   
ছোট হোক বড় হোক যে কোন গ্রুপের মাঝে আমরা এই কমন বৈশিষ্ট্যগুলো দেখতে পাবো। এই বৈশিষ্ট্যগুলো যেমন সত্য সচল বা মুক্তমনার মত ছোট গ্রুপের জন্য তেমনি সত্য প্রাতিষ্ঠানিক রাজনৈতিক কিংবা ধর্মীয় সংগঠনগুলোর জন্য। এখন কেউ যদি ধর্ম গ্রন্থগুলো পড়ে দেখেন আপনি দেখবেন ধর্ম গ্রন্থগুলোতে সেই সব এলিমেন্টই রয়েছে যা দিয়ে তার গ্রুপের মানুষদেরকে প্রয়োজনে একত্রিত করা যাবে, কিংবা অন্য গ্রুপ থেকে নিজেকে রক্ষা করতে পারবে, কিংবা নুতন মানুষকে আকৃষ্ট করতে পারবে। 
এ কারণেই দেখবেন প্রতিটি ধর্ম গ্রন্থেই দাবী করা হবে তারাই সর্ব শ্রেষ্ঠ, এক মাত্র তারাই সত্যি। সব গুলোই দাবী করে তাদের ধর্ম গ্রন্থ সরাসরি ঈশ্বরের সৃষ্টি এবং তাদের ঈশ্বরই সত্য। যদিও সেই দাবীর পক্ষে কোন প্রমান তারা দেয় না। এ কথা সত্য যে মনুষ্য সৃষ্ট ধর্ম হলে সেটার গ্রহনযোগ্যতা এমনিতেই কমে যায়।  এ কারণেই দেখা যাবে প্রতিটি ধর্ম গ্রন্থে মানুষকে ভালো কাজের জন্যে পুরষ্কারের ব্যবস্থা রাখা হচ্ছে আর খারাপ কাজের জন্যে রাখা হচ্ছে শাস্তির। এ কারণেই দেখা যায় নিজ ধর্ম ব্যতীত অন্য ধর্মের প্রতি ঘৃণার এলিমেন্টও থাকে। এ সবই স্বাভাবিক যদি নিজের দলকে সুসংহত রাখতে চাই। এ সবই স্বাভাবিক যখন ধর্মগ্রন্থ গুলো  হয় মনুষ্য সৃষ্ট। 
তাই ধর্ম গ্রন্থে যখন পুরষ্কারের লোভ দেখায় আর নরকের লেলিহান আগুনের ভয় দেখায় আমি বিশেষ অবাক হই না। তাই ধর্ম গ্রন্থে যখন অন্য ধর্মে বিশ্বাসী কিংবা অবিশ্বাসীদের প্রতি ঘৃণার বাণী থাকে আমি তাতে বিশেষ অবাক হই না। প্রতিটি গ্রুপই চায় যে কোন ভাবেই হোক নিজেকে টিকিয়ে রাখতে। ধর্ম গুলোও সেটার ব্যতিক্রম নয়। শুধু অবাক হই যখন সেগুলো করা হয়ে থাকে ঈশ্বরের নামে।  
কারণ, ঈশ্বর যদি থেকেও থাকেন তার প্রয়োজন নেই মানুষে মানুষে বিভেদ সৃষ্টির। তার প্রয়োজন নেই স্বর্গ ও নরক নামক আসমানপুরীর। তিনি যদি হন সর্ব শক্তিমান, তবে তিনি হতেন এ সমস্ত ক্ষুদ্র মানসিকতার উর্ধ্বে। কিন্তু তিনি তা নন, এবং নয় তার ধর্মগ্রন্থ গুলো। এ কারণে আমি মনে করি সব ধর্মগ্রন্থ গুলো কোন না কোন মানুষের তৈরী। তবে আমি স্বীকার করি ঈশ্বর সত্যিই নিরাকার, তিনি সত্যিই অসীম। কারণ উনার অবস্থান আসলে আমাদের কল্পনায়, আমাদের মস্তিষ্কে। তাই তিনি নিরাকার, তাই তিনি অসীম।


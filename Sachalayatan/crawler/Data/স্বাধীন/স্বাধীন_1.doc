ডিজিটাল এস এল আর ক্যামেরার বিষয়ে কিছু পরামর্শ চাইছি সচলের ফটু বিশেষজ্ঞদের কাছ থেকে



একটি ডিজিটাল এস এল আর কিনবো, তাই সচলের ফটু বিশেষজ্ঞদের কাছে কিছু পরামর্শ চাইছি। ফটোগ্রাফি সম্পর্কে কিংবা ক্যামেরা সম্পর্কে আমার ধারনা কিছুই নেই। তাই কোন মডেলটি ভালো হবে, কিংবা কোন প্রতিষ্ঠানের ক্যামেরাটি ভালো হবে বুঝে উঠতে পারছি না।  ক্যানন, নাইকন, সনি এগুলোর নামই খালি শুনি আর জানি। কিন্তু এদের কোন মডেল কোনটা কার সমতুল্য, বা কোন মডেলটি আমার মতো নবিশদের জন্য ভালো হবে, বুঝতে পারছি না। কোন কোন ক্যামেরাতে নাকি  ইমেজ স্ট্যাবিলাইজেশন রয়েছে আবার কোনটাতে নাকি লেন্সে, এগুলোর মানে কি - সবই মাথার উপর দিয়ে যায়।
আমার রিকোয়ারমেন্ট কি হওয়া উচিত সে সম্পর্কেও তেমন জানি না। শুধু জানি মূলত পারিবারিক ছবিই তুলবো, মাঝে মাঝে বাহিরে গেলে কিছু আউটডোর সিনারিওর ছবি তোলা হতে পারে। ছবি তোলার নেশা আমার তেমন নেই, কিন্তু হতে কতোক্ষণ। আগ্রহী হলে সচলের ফটু বিশেষজ্ঞদের মতো কিছু ফটুব্লগও হয়ে যেতে পারে। মূল রিকোয়ারমেন্ট মনে হয় সীমিত বাজেটের মধ্যে ভালো মানের একটি ক্যামেরা, যা সবার বেলাতেই প্রযোজ্য। আশা করি এই পোষ্টের পরামর্শগুলো অনেকরই কাজে আসবে।  
যা হোক, আমাকে কিছু মডেলের নাম দিলে আমি দরদাম দেখে যেটা সাশ্রয়ী মনে হবে কিনলাম।  কিন্তু এই মুহুর্তে কোন মডেলগুলো বিবেচনায় আনবো সেটাই বুঝে উঠতে পারছি না। কিছু ঘাটাঘাটি করার চেষ্টা করলাম, কিন্তু ফটগ্রাফী সম্পর্কে যেহেতু একদমই কিছু জানি না তাই ওগুলো হায়ারোগ্লিফিক্স মনে হয়। আমি এখন পর্যন্ত যে কয়টা ঘেটে দেখেছি, তা হচ্ছে Cannon T3, Sony A390, Sony A35, Sony A55, Sony A57. নাইকন সম্পর্কে একদমই কোন ধারনা নেই, তাই তেমন দেখা হয় নি। এখন পর্যন্ত ক্যানন আর সনিই ঘাটলাম। 
আমার বাজেট ৫০০ থেকে ৭৫০ বা ৮০০ কানাডিয়ান ডলার পর্যন্ত। এর উপরে যেতে চাচ্ছি না। অবশ্যই যত কমের মধ্যে থাকতে পারি সেটাই ভালো। ক্যামেরার সাথে যে বেসিক লেন্স আসে সেটাই পর্যাপ্ত কিনা নাকি টেলিলেন্সও কেনা ভালো এই বিষয়েও কিছু আলোকপাত করলে ভালো হয়।  এই প্রাইস রেইঞ্জে টেলিলেন্স সহ ভালো মানের ক্যামেরা পাওয়া সম্ভব কিনা সেটাও মনে হয় একটি প্রশ্ন।  যা হোক, যে কোন পরামর্শের জন্যে অগ্রীম ধন্যবাদ জানিয়ে রাখলাম।


ডিরেক্ট ডেমোক্রেসী কি হতে পারে সম্ভাব্য সমাধান?



গণ-আন্দোলন পৃথিবীতে কম হয়নি। সাধারণ মানুষের পিঠ যখন দেয়ালে ঠেকে গিয়েছে তখনই মানুষ রুখে দাড়িয়েছ। গণ-রোষ হয়েছে মিশরীয় সভ্যতায়, গ্রীক সভ্যতায়, মধ্য যুগে, রেঁনেসার যুগে, আধুনিক সময়ে, উত্তরাধুনিক সময়ে। কে জানে, হয়তো গণ-রোষ হয়েছিল আমাদের আদি মানব সভ্যতাগুলোতেও। কিন্তু প্রতিবারই সেই গণ-জাগরণের সুফল কেড়ে নিয়ে যায় মুষ্টিমেয় কিছু মানুষ। ধর্মের নামে নিয়ে যায় ধর্মাবতারেরা, বিশুদ্ধ রক্তের নামে নিয়ে যায় রাজারা। সাম্যের নামে নিয়ে যায় সাম্যবাদীরা, বুদ্ধির নামে নিয়ে যায় বুদ্ধিজীবিরা। পুঁজির নামে নিয়ে যায় পুঁজিবাদীরা, আর গণতন্ত্রের নামে নিয়ে যায় নির্বাচিত প্রতিনিধিরা।
উপরোক্ত মতবাদগুলোর কোনটাই সাধারণ মানুষকে রিপ্রেজেন্ট করে না। সাধারণ মানুষকে দমিয়ে রাখতে সব সময় একটি কথা সামনে আনা হয় যে সাধারণ মানুষ তার নিজের ভালো মন্দ বিচারের ক্ষমতা রাখে না। তাই উন্নত শ্রেণীর কাউকে না হয় কাউকে সেই কাজটুকু করতে হবে। কথাটুকুর মাঝে সত্যতা কতটুকু রয়েছে? গণতন্ত্র ও এর সমালোচনা (Democracy and Its Critics by Dahl, R. A.) এই বইটিতে এই দিকটি নিয়ে আলোচনা করা হয়েছে যার কিছু আমি আমার গণতন্ত্রের ইতিবৃত্ত এই লেখায় তুলে ধরেছিলাম। বুদ্ধিমত্তার বিচারে, কিংবা শারিরীক গঠনে মানুষে মানুষে পার্থক্য থাকবে প্রাকৃতিক নিয়মে কিন্তু তাতে কারোর নৈতিকতা অন্য একটি মানুষের তুলনায় উন্নত হয়ে যায় না। তাই এমন কোন উন্নত শ্রেণী নেই যারা সাধারণ মানুষের হয়ে তাদেরকে শাসন করার মত যোগ্যতা রাখে।
আমাদের বর্তমান গণতান্ত্রিক ব্যবস্থার রূপটি হলো রিপ্রেজেন্টেটিভ গণতন্ত্র বা প্রতিনিধিমূলক গণতন্ত্র। এই ব্যবস্থায় আমরা আমাদের প্রতিনিধি নির্বাচিত করি আমাদের হয়ে শাসন কার্য পরিচালনা করার জন্যে। কিন্তু বর্তমান রিপ্রেজেন্টেটিভ ব্যবস্থাটি সাধারণ মানুষের প্রতিনিধিত্ব করতে ব্যর্থ হচ্ছে, যার কারণ সেই রিপ্রেজেন্টেটিভ ব্যবস্থার মূলেই রয়েছে। জনপ্রতিনিধিত্ব ব্যবস্থায় জনগণের ক্ষমতা সীমিত, শুধুমাত্র প্রতি চার/পাঁচ বছরে দুই চোরের মধ্যে মন্দেরভালো চোরকে বেছে নেওয়ার। এছাড়া আর কোন ক্ষমতা নেই। এই নির্বাচিত প্রতিনিধিরাই আইন প্রণয়ন করে, এবং বলাই বাহুল্য তারা সেই আইনই প্রণয়ন করে যেগুলোতে সাধারণ মানুষের কন্ঠকে রোধ করা যায়, আর নিজদের ভাগ্যকে উন্নয়ন যায়।
আজকের বর্তমান রিপ্রেজেন্টেটিভ গণতান্ত্রিক রাষ্ট্রের স্বরূপ এমন যে সে সাধারণ মানুষের জেগে উঠাকে মেনে নিতে পারে না। রাষ্ট্র তার সকল শক্তি ব্যবহার করে সেই জেগে উঠাকে রোধ করতে। এমনই চিত্র আমরা দেখতে পাই, আমাদের দেশে, পার্শ্ববর্তী দেশে, এমনকি পাশ্চাত্যেও। ফেইসবুক স্ট্যাটাস রোধে হাইকোর্টের আচরণ, ভারতে আন্না হাজারেকে অনশণে বাধা দেওয়া, কিংবা উইকিলিক্স বন্ধে আমেরিকা ও তার দোস্তদের চেষ্টা সেইসব উদাহরণের খন্ডাংশ। 
আমি এটিকে দেখি রিপ্রেজেন্টেটিভ ডেমোক্রেসী বনাম ডিরেক্ট ডেমোক্রেসীর দ্বন্দ্ব। এই দ্বন্দ্ব সব গণতান্ত্রিক রাষ্ট্রেই ছিল, কিন্তু ক্ষুদ্র স্কেলে। সাধারণ মানুষের সংগঠিত হবার সূযোগ ছিল কম, নিজেদের মধ্যে মতবিনিময়ের সুযোগ ছিল কম, তথ্যের অবাধ বিচরণ ছিল কম। আজ ব্লগ, ফেইসবুক, ইউটিউব, উইকিলিক্স, সর্বোপরি ইন্টারেন্ট/মোবাইলের যুগে এই দ্বন্দ্বের বহিঃপ্রকাশ মানুষের জন্যে সহজ হয়ে উঠেছে। এরই বহিঃপ্রকাশ হিসেবে আজ বিশ্বের প্রায় সব দেশেই দেখি সাধারণ জনগণের জেগে উঠার চিত্র। আধুনিক গণতন্ত্রের রূপদানকারী দেশ বৃটেনেও আজ মানুষ ক্ষোভে দাঙ্গায় নেমে পড়ে। আমেরিকাতেও জনগণ রাজনীতিবিদদের তামাশা দেখতে দেখতে হতাশ। একই হতাশার বহিঃপ্রকাশ দেখি তিউনিসিয়া, মিশরের মতো দেশগুলোতে। 
সাম্প্রতিক ঘটনায় আমাদের দেশের মানুষও ক্ষেপে উঠেছে এই সিস্টেমের বিরুদ্ধে। বুদ্ধিজীবিদের একাংশ প্রায়ই জনগণকে দোষারূপ করার চেষ্টা করে দেশের বর্তমান অবস্থার জন্যে। কিন্তু এই দেশের মানুষই ভাষা আন্দোলনের সময় জেগে উঠেছে, মুক্তিযুদ্ধের সময় জেগে উঠেছে, স্বৈরাচারী আন্দোলনের সময় জেগে উঠেছে। আমার দৃষ্টিতে তারা সব সময়ই সচেতন ছিল, এবং আছে। কিন্তু যে কথাটি বলেছি, প্রতিবারই জনগণ তার দায়িত্ব শেষের পরে অবাক হয়ে দেখে যে তার উপর আমরা প্রতিনিধিত্বমূলক গণতন্ত্র নামক উপহাস চাপিয়ে দিয়েছি। মিশর আর তিউনিসিয়ার চিত্রটি দেখুন। গণ-আন্দোলন সফল হওয়ার পরেও মানুষ প্রকৃত ক্ষমতা লাভ করতে পারছে না। প্রতিটি আন্দোলনে সাধারণ মানুষই রক্ত দেয়, আর তার সুফল ভোগ করে মুষ্টিমেয় কিছু মানুষ। তাই যেটি করতে হবে এই সাধরণ মানুষগুলোকে বিশ্বাস করতে হবে। তাদের উপর আস্থা রাখতে হবে। তাদের উপর আস্থা রেখে একটি সরাসরি গণতন্ত্রমূলক + প্রতিনিধিমূলক সরকার পদ্ধতিতে  যেতে হবে। আজকের ইন্টারেন্ট/মোবাইল প্রযুক্তির যুগে এটি কোন অসম্ভব/অবাস্তব বিষয় নয় এবং আমার মতে এটি শুধু সময়ের ব্যাপার। 
কেমন হতে পারে এই সরকার? এই সরকার হবে সাংবিধানিক প্রজাতান্ত্রিক সরকার। অর্থাৎ প্রজাতন্ত্রের সকলে সংবিধান অনুসারে চলবে, যা বর্তমান ব্যবস্থার মতই। কিন্তু এই সংবিধান পরিবর্তনের ক্ষমতা কেবল মাত্র জনগণের হাতে থাকবে। সেই সাথে রাষ্ট্রের মৌলিক স্তম্ভগুলো ঃ বিচার বিভাগ, নির্বাহী বিভাগ, সংসদ, নির্বাচন কমিশন, দুর্নীতি দমন কমিশন, পুলিশ বিভাগ, সামরিক বিভাগ ইত্যাদীর প্রধান সরাসরি জনগণ দ্বারা নির্বাচিত হবে যারা সংবিধান অনুসারে স্ব-স্ব বিভাগ পরিচালনা করবেন। যে কোন সময়, যে কোন মুহুর্তে, যে কোন বিভাগের প্রধানকে অপসারণের ক্ষমতা জনগণের হাতে থাকবে, এবং তা অবশ্যই সংখ্যাগরিষ্ঠ কিংবা ৬৭ বা ৭৫ ভাগ ভোটের মাধ্যমে হবে। 
প্রতিটি বিভাগ তাদের নিজস্ব নীতিমালা তৈরী করতে পারবেন  এবং সেই আলোকে নিজ নিজ বিভাগ পরিচালনা করতে পারবেন, কিন্তু কোন নীতিমালাই সংবিধানের সাথে সাংঘর্ষিক হতে পারবে না। এর ফলে রাষ্ট্রের প্রতিটি কর্মের জন্যে জনগণের কাছে যেতে হচ্ছে না, (যেটি সরাসরি গণতন্ত্রের একটি প্রধান দুর্বলতা)। কেবল মাত্র কোন নুতন আইন করতে হলে যা সংবিধান আপডেট করা ছাড়া সম্ভব  নয় সেই সব বিষয়ের ক্ষেত্রে জনগণের সরাসরি ভোটের মাধ্যমে করতে হবে এবং আজকের ইন্টারেন্ট/মোবাইল এর যুগে সল্প সময়ে একটি গণভোটের আয়োজন  অসম্ভব কিছু নয়।  
ব্যক্তি মানুষের চিন্তা/ধারণা সময়ের সাথে দ্রুত বদল হয়, কিন্তু মাস পিপলের পরিবর্তন সে তুলনায় কিছুটা ধীর গতির হয়। সময়ের চেয়ে এগিয়ে থাকা মানুষের চিন্তা  অনেক সময় উন্নতর হলেও সেটি গ্রহণে যদি মাস পিপল তৈরী না থাকে সে ক্ষেত্রে মাস পিপলের উপর সেটি চাপিয়ে দিতে গেলে যদি তারা বিদ্রোহ করে বসে তার জন্যে মাস পিপলকে দোষ দেওয়া  যায় না। একই কথা প্রযোজ্য একটি শিশু বা কিশোরের ক্ষেত্রে। যদি একজন অভিজ্ঞতা সম্পন্ন ব্যক্তি তার নিজের বুঝ চাপিয়ে দিতে চায় একটি শিশু/কিশোরের উপর সেটি সব সময় কার্যকর নাও হতে পারে। অনেক সময় সেটি সেই শিশু/কিশোরের মনে বিরূপ প্রভাব ফেলতে পারে। মাস-পিপলকে সেভাবেই দেখতে হবে। অনেক সময় শিশুকে নিজের মতো করে বড় হয়ে উঠতে দিতে হয়, এবং তখনই আমরা পেতে পারি একজন সুস্থ মানসিকতার শিশু। তেমনি ডিরেক্ট ডেমোক্রেসির দ্বারা একটি মানব গোষ্ঠীকে চলতে দিলে তারা সময়ের সাথে সাথে বিবর্তিত হয়ে একটি সুস্থ সিস্টেম গড়ে তুলতে পারবে নিজদের জন্যে। 
এ কথা অনস্বীকার্য যে এই ব্যবস্থায় সকল সংঘর্ষ দূর হয়ে যাবে তা নয়। এই ব্যবস্থাতেও সংখ্যালঘু এবং সংখ্যাগরিষ্ঠ, কিংবা ব্যক্তি বনাম গোত্রের দ্বন্দ্ব রয়েই যাবে। গোত্র চাইবে ব্যক্তিকে রোধ করতে বা সংখ্যাগরিষ্ঠ চাইবে সংখ্যালঘুকে নিয়ন্ত্রণ করতে। কিন্তু এই দ্বন্দ্ব বিবর্তনের নিয়ম অনুসারেই মিমাংসিত হবে। সংখ্যালঘু যদি সংখ্যাগরিষ্ঠকে কিছু চাপিয়ে দিতে চায়  সে ক্ষেত্রে যেমন সংখ্যাগরিষ্ঠ একদিন প্রতিবাদ করে, তেমনি সংখ্যাগরিষ্ঠ যদি প্রতিনিয়ত সংখ্যালঘুকে দমিয়ে রাখতে চায় তবে তারাও একদিন প্রতিবাদ করে উঠবে। বারংবার সংঘর্ষের পরে দু’দলই বুঝে যে দু’পক্ষই সবচেয়ে বেশি লাভবান হবে যদি তারা একটি সমঝোতায় আসে, যা বর্তমান আধুনিক জনগোষ্ঠী এর মধ্যেই জানে। তাই আমরা সংবিধানে দেখতে পাই ক্ষুদ্র-জনগোষ্ঠিকে রক্ষার্থে আইন।  
ডিরেক্ট ডেমোক্রেসী ধারণা বর্তমানে একেবারে অপ্রচলিত তা নয়। সুইজারল্যান্ডে এটি আছে এবং আমেরিকার ২৪ টি প্রদেশে এই পদ্ধতি আছে। তাই আমাদের দেশেও এটি সম্ভব। জনপ্রতিনিধিদের জবাবদীহিতা নিশ্চিত করার জন্যে ডিরেক্ট ডেমোক্রেসীর বিকল্প দেখি না আমি। একটি মৌলিক পরিবর্তন ব্যতীত আমি বর্তমান অবস্থার পরিবর্তন দেখি না। না হলে হাসিনা, তারপরে খালদা, তার স্থলে এরশাদ বা বামদল কিংবা তৃতীয় শক্তি যাকেই আনা হোক না কেন এই অবস্থা থেকে মুক্তি কোন নেই। যারা পরিবর্তনে দৃঢ়বদ্ধ তারা সংঘবদ্ধ হোন একটি মৌলিক পরিবর্তনের আশায়, শুধু সরকার পরিবর্তনের আশায় নয়। 
সবার উম্মুক্ত আলোচনা আশা করছি।


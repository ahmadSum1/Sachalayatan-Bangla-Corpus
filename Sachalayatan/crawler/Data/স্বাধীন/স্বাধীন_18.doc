সচলায়তন নিয়ে কিছু ভাবনা 



আমি সেই ভাগ্যবানদের দলে নই যারা জীবনের যে কোন কিছু ঘটনাকে, কথামালার রঙ দিয়ে যে কোন গল্প বা কবিতা লিখে ফেলতে পারেন। তাই আমাকে লেখার জন্য ভরসা করতে হয় বিভিন্ন বইয়ের পড়াশুনালব্ধ জ্ঞান থেকে। আর সংসারী হয়ে এবং বিশ্ববিদ্যালয়ে গবেষনার কাজে লিপ্ত থেকে, বাড়তি পড়াশুনা বা লেখার জন্য সময় বের করা হয়ে উঠে একটি দুরহ ব্যাপার। তারপরেও লেখালেখির প্রতি ভালবাসা এবং অজানাকে জানার চেষ্টা থেকে জোর করে হলেও কিছুটা সময় প্রতিদিন বের করে আনি। 
সচলকে আমি একটি পরিবারের মত দেখি, যেখানে প্রতিটি সচল আমার কাছে মুক্ত চিন্তার কিছু মানুষ। সচলের এই পরিবেশটির জন্যই প্রথম দিন হতেই সচলকে নিজের এক অবিচ্ছেদ্য অংশ হিসেবে বেছে নিয়েছি। কিছুটা নিজের চিন্তা অন্যদের সাথে ভাগ করার জন্য এবং তারও বেশি অন্যদের থেকে শেখার জন্য। সচলের সেই পরিবার দিন দিন বড় হয়ে উঠবে এবং সচলায়তন বাংলা ভাষার লেখালেখির জন্য একটি অনবদ্য মাধ্যম হয়ে উঠবে এই স্বপ্নই দেখি।
সচলে ইদানীং কিছু বিতর্ক ঘুরেফিরে চলে আসছে। সবগলোই সচলের ভবিষ্যতের সাথে ওতপ্রেত ভাবে জড়িত, সে কারণেই এগুলো উঠে আসে। প্রধান বিতর্ক সচলের মান নিয়ে। সচলে কি ধরণের লেখা আসবে তা নিয়ে। আমি নিশ্চিত অধিকাংশের মতামতই হচ্ছে লেখক কি লিখবে সেটা লেখকেরই নির্ধারণ করা উচিত। আমার নিজেরও এ বিষয়ে দ্বিমত নেই। তবে নীড়পাতা যেহেতু ব্লগের প্রাণ তাই নীড়পাতায় বা প্রথম পাতায় কি লেখা আসবে সে ব্যাপারে সকলের চিন্তা করা উচিত। আমি মনে করি ইদানীং কালে জন্মদিন পোষ্ট, ফটোব্লগ, ব্লগর ব্লগর, সচল আড্ডা ক্যাটাগরির অনেক পোষ্ট বেড়ে গেছে। এইসব ক্যাটাগরীর লেখা কম মান সম্পন্ন এ রকম আমি বলছি না (কেউ মাইন্ড খাইয়ে না বা ব্যক্তিগত ভাবে নিয়েন না)। কিন্তু লক্ষ্য করে দেখবেন এখন যেহেতু সচল এবং আধা-সচল মিলে অনেক লোক, তাই প্রতিদিন যে হারে লেখা আসে তাতে একটি লেখা নীড়পাতায় একদিনের বেশিও থাকতে পারে না। 
আমি এর জন্য কিছু প্রস্তাব রাখছি যা সকলে চিন্তা করে দেখতে পারি। লেখককে অপশন দেওয়া হোক লেখাটি নিজের ব্লগে প্রকাশিত হবে নাকি প্রথম পাতায় প্রকাশিত হবে। আমি মনে করি জন্মদিন, ব্লগর ব্লগর, ফটো ব্লগ ক্যাটাগরির লেখা লেখকের নিজের ব্লগে প্রকাশিত করা হোক। অথবা নীড়পাতাকে দু’কলাম করা হোক। এক কলামে মৌলিক গল্প, কবিতা, প্রবন্ধ, ভ্রমন কাহিনী, আত্মজীবনী, (সব মনে পড়ছে না) এগুলো থাকুক। আরেক কলামে বাকীগুলো। এই কাজটুকু মডারেটরদের না করে লেখকেরা নিজেরাই করতে পারি। 
দ্বিতীয় বিতর্ক হচ্ছে নীতিমালা। একটি সংস্থার টিকে থাকার জন্য এর নীতিমালার স্বচ্ছতা বিশেষভাবে প্রয়োজনীয়। আমি বলবো এক পাতার একটি নীতিমালা সচলের মত পরিবারের জন্য কিছুওই নয়। প্রয়োজন পূর্ণাঙ্গ আকারের সংবিধান যেখানে প্রতিটি পদক্ষেপ পরিষ্কার করে বলা থাকবে। কতটি লেখার পর বা কতটা সময় পর একজন অতিথি লেখক আধা সচল হবেন বা আধা সচল পূর্ণ সচল হবেন তা পরিষ্কার করে বলা দরকার। এক জন সচলের আচরণ কী হবে এবং কী পরিস্থিতিতে তার সচলত্ব চলে যাবে এবং সেটার প্রক্রিয়া কী হবে তা পরিষ্কার করে বলা থাকা দরকার। সচল কিভাবে চলবে বা মডারেটর কিভাবে নিযুক্ত হবে বা মডারেটরদের দায়িত্ব কি রকম হবে তা পরিষ্কার করে বলা থাকা দরকার। 
এ রকম ভাবে সকল সম্ভাব্য ইস্যু নিয়ে সেগুলোর ব্যাখ্যা নিয়ে একটি পূর্ণাঙ্গ সংবিধান ছাড়া একটি সংস্থা টিকে থাকতে পারবে না। সচলকে ভালবাসি বলেই মনে করি সচলের জন্য পূর্ণাঙ্গ নীতিমাল এখন সময়ের একটি দাবী। সবশেষে এটা মনে রাখতে হবে সবাইকে যে সচলকে চলতে হবে সচলের সদস্যদের মতামতের ভিক্তিতে। অন্তর্জালের সুবিধে নিয়ে নির্দিষ্ট নীতিমালার আলোকে সরাসরি গণতান্ত্রিক পদ্ধতিতে অথবা নির্বাচিত প্রতিনিধিদের মাধ্যমে, দু’ভাবেই সচল চলতে পারে। কিন্তু সচল কিভাবে চলবে সেটা আমাদেরকেই ঠিক করতে হবে।


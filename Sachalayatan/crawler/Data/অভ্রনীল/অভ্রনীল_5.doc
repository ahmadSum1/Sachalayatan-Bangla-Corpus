সতর্কীকরণ পোস্টঃ চট্টগ্রামে Ubuntu Bangladesh Ltd নামক ভুইফোড় কোম্পানির প্রতারণা



।০।
শিরোনামেই বলা আছে যে আমার এই পোস্টটি জনসচেতনতামূলক পোস্ট। আপনার প্রতি বিশেষ অনুরোধ রইলো যে, এই পোস্টটি পড়ে নিজে তো সতর্ক হবেনই সে সাথে দয়া করে আপনার পরিচিত-বন্ধু-বান্ধব সবাইকে সতর্ক করে দেবেন।
।১।
উবুন্টু নামের চমৎকার অপারেটিং সিস্টেমটির সাথে নিশ্চয়ই সবার পরিচয় আছে। ব্যবহার না করলেও অন্তত এর নাম শুনেছেন। এই দুর্দান্ত অপারেটিং সিস্টেমটির পেছনে যে কম্পানিটি রয়েছে সেটি হচ্ছে ক্যনোনিকাল। উবুন্টুকে ছড়িয়ে দেবার জন্য ও উবুন্টু ব্যবহারকারীদের মধ্যে বন্ধন আরো মজবুত করার জন্য বিশ্বের বিভিন্ন দেশে উবুন্টুর লোকো টিম গড়ে উঠেছে। লোকো (LoCo) টিম হচ্ছে লোকাল কমিউনিটি। উবুন্টু বাংলাদেশ হচ্ছে ক্যানোনিকালের অনুমোদিত বাংলাদেশের জন্য একমাত্র লোকো টিম। উবুন্টু বাংলাদেশ ছাড়া অফিসিয়ালি আর কোনো টিম বাংলাদেশে উবুন্টু বিষয়ক কোন ধরণের কার্যক্রম চালাচ্ছে না। ক'দিন আগে সুষ্ঠুভাবে সম্পন্ন হওয়া "বন্টু-মিন্টু'র আড্ডা"টির আয়োজনও করেছিল উবুন্টু বাংলাদেশ। 
।২।
আজকে উবুন্টু বাংলাদেশের মেইল লিস্টে একটা গুরুতর বিষয় জানানো হয়েছে। বিষয়টি হচ্ছে, কিছু অসাধু লোক Ubuntu Bangladesh Ltd নাম দিয়ে চট্টগ্রামে একটি প্রতিষ্ঠান খুলে বসেছে, যার সাথে ক্যানোনিকাল কিংবা উবুন্টুর বাংলাদেশী লোকো টিম উবুন্টু বাংলাদেশ কোনো ধরনের সংযোগ ও সম্পর্ক নেই।  Ubuntu Bangladesh Ltd নামের ঐ প্রতিষ্ঠানটি উবুন্টুর লোগো পর্যন্ত নকল করে নিজেদের বলে চালিয়ে দিয়েছে। এতে করে যে কেউ সরল মনে ভেবে বসতে পারেন যে এরাই বুঝি বাংলাদেশের জন্য ক্যানোনিকাল অনুমোদিত উবুন্টুর স্থানীয় টিম। Ubuntu Bangladesh Ltd প্রতিষ্ঠানটির প্রচারণার জন্য ব্যবহৃত ফেসবুকে তাদের প্রমোশনাল পেজে গেলে দেখা যাচ্ছে যে তারা গ্রামে গ্রামে লিনাক্স নির্ভর কাজের ক্ষেত্র তৈরি করবে। তাছাড়া ফেসবুকে ঐ পেজে তারা ইউটিউব থেকে উবুন্টু ইন্সটলেশানের একটা ভিডিও শেয়ার করেছে, যাতে করে দেখে মনে হচ্ছে যেন তারা সত্যি সত্যি ক্যাননিকাল থেকে দায়িত্ব পেয়ে বাংলাদেশে উবুন্টু ছড়াতে এসেছে। Ubuntu Bangladesh Ltd প্রতিষ্ঠানটির ফেসবুকের প্রমোশনাল পেজের পূর্ণ স্ক্রিনশট পাবেন এখানে।
।৩।
উবুন্টু বাংলাদেশের মেইল লিস্টে জানা গেল যে, অভিযোগ এসেছে যে, Ubuntu Bangladesh Ltd  নামের এই কম্পানিটি দাবী করছে যে তাদের কাছে চট্টগ্রামে ওয়াইম্যাক্স নেটওয়ার্ক করার লাইসেন্স রয়েছে, এবং সমগ্র চট্টগ্রামব্যাপী "Ubuntu Rural ICT Centers" তৈরি করে দেবার নামে বিভিন্ন ব্যাক্তি ও প্রতিষ্ঠান থেকে বিপুল পরিমানের অর্থ হাতিয়ে নিয়েছে। উবুন্টুর নাম ভাঙিয়ে মোটা অংকের অর্থ হাতিয়ে এই প্রতিষ্ঠানটির জড়িতরা  বর্তমানে নিরুদ্দেশ হয়ে গিয়েছে বলে খবর এসেছে আজকে উবুন্টু বাংলাদেশের মেইল লিস্টে। খুবই স্বাভাবিক যে লোকজন Ubuntu Bangladesh Ltd  প্রতিষ্ঠানটিকে স্বেচ্ছাসেবক সংগঠন ক্যানোনিকাল অনুমোদিত উবুন্টু বাংলাদেশ'র সাথে গুলিয়ে ফেলতে পারেন। অথচ শুধু বাংলাদেশেই নয় বরং পৃথিবীর কোনো দেশেই ক্যানোনিকাল এমন কোন উদ্যোগের সাথে জড়িত নয়। এবং ক্যানোনিকালের অনুমোদিত লোকো টিম হিসেবে উবুন্টু বাংলাদেশও এরকম কোনো উদ্যোগের সাথে জড়িত নয়।
।৪।
Ubuntu'র লোগো ক্যানোনিক্যাল লিমিটেড-এর রেজিস্টার্ড ট্রেডমার্ক এবং ক্যানোনিকালের লিখিত অনুমতি ছাড়া কোন ব্যবসা প্রতিষ্ঠান অথবা অন্য কোন সংগঠন তাদের সেবার মাঝে Ubuntu ট্রেডমার্ক ব্যবহার করতে পারেন না। উবুন্টু বাংলাদেশের পক্ষ থেকে এ সম্পর্কে ক্যানোনিকালকে ইতিমধ্যেই অবহিত করা হয়েছে। ক্যানোনিকাল এ ব্যাপারে তাদের পক্ষ থেকে পদক্ষেপ নেবে বলে জানিয়েছে। 
।৫।
এ পোস্টটির মাধ্যমে Ubuntu Bangladesh Ltd  নামের প্রতিষ্ঠানটির প্রতারণা সম্পর্কে সতর্ক করা হচ্ছে এবং সবাইকে অনুরোধ করা হচ্ছে যেন মানুষকে এই প্রতিষ্ঠান সম্পর্কে সচেতন করা হয়।  একই সাথে জানানো যাচ্ছে যে কেউ যদি বাংলাদেশে উবুন্টুর জন্য কোন উদ্যোগ নিতে চান আমরা তার উদ্যোগকে স্বাগত জানাই কিন্তু দয়া করে সেই উদ্যোগটাকে অবশ্যই উবুন্টু বাংলাদেশ'র সাথে পরামর্শ করে নেবেন এবং উবুন্টু বাংলাদেশ থেকে প্রয়োজনীয় দিক নির্দেশনা ও অনুমতি নিয়ে নেবেন। অনুগ্রহ করে অতি উৎসাহী হয়ে বেআইনী হয়ে যায় এমন কোনকিছুর সাথে জড়িয়ে পড়বেন না। বাংলাদেশে উবুন্টু বিষয়ক যেকোনো জিজ্ঞাসার জন্য উবুন্টু বাংলাদেশের সাথে যোগাযোগ করার জন্য বিনীত অনুরোধ করা যাচ্ছে।
।৬।
শুরুর কথাটাই আবার বলে শেষ করছি। আপনার প্রতি অনুরোধ রইলো যে, এই পোস্টটি পড়ে নিজে তো সতর্ক হবেনই সে সাথে দয়া করে আপনার পরিচিত-বন্ধু-বান্ধব সবাইকে সতর্ক করে দেবেন।


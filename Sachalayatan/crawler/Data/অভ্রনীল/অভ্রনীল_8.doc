অভ্র, বিজয়, চুইংগাম



‌॥০॥
খবরটা পাই গত কালকে। মিথ্যা খবরটা পড়েই প্রচন্ড রাগে মেজাজটা খিঁচড়ে গেল। বেশ কিছুক্ষণ চেষ্টা করলাম মেজাজটাকে বাগে আনতে। মেজাজটা বাগে আসলেও কিছু লিখতে ইচ্ছা করছিলনা। তাই আজকে আবার বসলাম ব্যাপারটা নিয়ে। ইতিমধ্যে দেখলাম হিমু ভাই একটা পোস্ট করেছেন। তারপরও মেজাজটাকে ঠান্ডা করার আর কোনো বিকল্প কিছু না দেখে নিজে আরেকটা লিখলাম। যদি কারো বিরক্তি উদ্রেক করে থাকি সেজন্য আন্তরিকভাবে ক্ষমাপ্রার্থী।
॥১॥
যখন দেখতাম লোকজন কম্পিউটারে বাংলায় লিখতো, খুব আশ্চর্য হতাম। এটা কিভাবে সম্ভব? খোঁজ নিয়ে জানলাম, বিজয় নামে এক সফটওয়্যার দিয়ে নাকি বাংলা লেখা যায়। সেই সফটওয়ারের আবার বেজায় দাম। আমি তখন মোটামুটি বাচ্চা মানুষ, নটরডেমে পড়ি। বিজয় কেনার সামর্থ্য আমার ছিলনা। তাই এক আত্মীয়ের কাছে যখন শুনলাম যে তার পিসিতে বিজয় আছে, জীবনে প্রথমবারের মত বাংলা লেখার লোভে তার বাসায় পড়িমরি করে ছুটে গেলাম। আগ্রহ নিয়ে পিসির সামনে বসে পিসি অন করে ভ্যাবাচ্যাকা খেয়ে গেলাম। সে সময় বিজয়ের একটা বুটআপ স্ক্রিন দেখাতো। (এখনো দেখায় কিনা জানিনা) সেই স্ক্রিণে দেখলাম একজন বদরাগী চেহারার লোক তার নাতীকে কোলে নিয়ে ভেংচীকাটা মুখ নিয়ে পোজ দিয়েছেন। (পরে অবশ্য জানতে পারি সেটা নাকি ঐ বদরাগী লোকের ছেলে!) সেই ছবি দেখে আক্ষরিক অর্থেই কিছুটা দমে গেলাম। পরে সফটওয়্যার চালাতে গিয়ে দেখি আলাদা কিলেয়াউট মুখস্ত করতে হবে। সাথে সাথে ওখানেই বিজয়কে ইস্তফা দিলাম। qwerty নিয়েই সেসময় ভ্যাজালে থাকতাম, তারউপর বাংলার জন্য আলাদা কিলেয়াউট মুখস্ত করা আমার পক্ষে সম্ভব না। ঐসময়ে বাংলা টাইপিংয়ে ইস্তফা দেবার সময় কখনো চিন্তা করিনি যে কোনদিন আবার কম্পিউটারে বাংলা লিখতে পারবো।
‌॥২॥ 
২০০৭ এর দিকের কথা। অভ্র নামের এক বাংলা সফটওয়ারের খবর পাই যেটা দিয়ে নাকি ফনেটিক উচ্চারণে বাংলা লেখা সম্ভব। অর্থাৎ ইংলিশ উচ্চারণে বাংলা লিখলে সেটা স্বয়ংক্রিয়ভাবে বাংলা বর্ণমালায় লেখা হয়ে যাবে। চমৎকৃত হলাম শুনে কিন্তু কোন আগ্রহবোধ করলাম না। বিজয়েরই যে দাম, আর অভ্র'র মত এরকম একটা সফটওয়ারতো আরো দামী হবে। তাই আর এগুনো হয়নি। একসময় অভ্র'র কথা ভুলেও গেলাম। 
২০০৮ এর কথা। কিভাবে কিভাবে যেন একদিন অমিক্রনল্যাবের সাইটে গিয়ে হাজির হই। সেখানে অভ্রকে দেখে বেশ অবাক হলাম। আরো অবাক হলাম ফ্রি ডাউনলোড দেখে। ডাউনলোড করলাম, ইন্সটল করলাম এবং ঠিক দুইদিনের মাথায় আমি ঝরঝরে বাংলা লেখা শুরু করে দিলাম! বিজয় যে কাজটা আমাকে দিয়ে করাতে পারেনি সেটা অভ্র করিয়ে নিল দুই দিনে! সেই থেকে আমি অভ্রের প্রতি চিরকৃতজ্ঞ - নিজের ভাষায় ইলেক্ট্রনিক্স মিডিয়ায় আমাকে হাত ধরিয়ে লেখা শিখাবার জন্য।
॥৩॥
একটা সময় ছিল যখন ইন্টারনেটে রোমানাইজড বাংলা ভয়াবহভাবে চালু হয়েছিল। অনেকে আশংকা করেছিলেন যে নতুন প্রজন্মের কাছে বাংলা বর্ণগুলো মনে হয় হারাতে বসেছে। আর এখন ফেসবুক থেকে শুরু করে জিমেইলের একাউন্ট সবখানে বাংলা বর্ণের ছড়াছড়ি। এর পেছনের সিংহভাগ কৃতিত্বই কিন্তু অভ্রের। অভ্র আছে বলেই লোকে এত সহজে বাংলা লিখতে পারছে। অভ্র আছে বলেই ইন্টারনেটে বাংলা ব্লগ, ফোরামসহ বিভিন্ন বাংলা সাইটের এত আনাগোনা। ইন্টারনেট থেকে রোমাইনজড বাংলার জঘন্য সংস্কৃতি থেকে মুক্ত করে বাংলা বর্ণকে তার প্রাপ্য সম্মান দিয়েছিল অভ্র। অভ্রের ছায়াতলে এসে জড়ো হয়েছিল বাংলাদেশ নির্বাচন কমিশনও। বাংলাদেশের ইতিহাসে এই পর্যন্ত বাংলায় ডিজিটাল তথ্য সংগ্রহের সব চাইতে বড় প্রকল্প 'ভোটার তালিকা ও জাতীয় পরিচয়পত্র প্রস্তুতকরণ' প্রকল্পে অভ্র ব্যবহার করা হয়েছিল। তাদের প্রথম পছন্দ বিজয় হলেও বিজয়ের প্রস্তুতকারক কম্পানি বিজয়ের জন্য কম্পিউটার প্রতি পাঁচ হাজার টাকা লাইসেন্স ফি চেয়েছিল যা পরে বাতিল করে দিয়ে অভ্র ব্যবহারের সিদ্ধান্ত নেয়া হয়। এ জন্য নির্বাচন কমিশনের অভ্রকে দেয়া একটা স্বীকৃতিমুলক সনদের জন্য একটা কাগজ আর সামান্য কালি ছাড়া আর কিছুই খরচ করতে হয় নি। শুধু তাইনা, আমরা যারা উবুন্টু-মিন্ট নিয়ে চিল্লাচিল্লি করি তারা এতদিন পালে বাতাস পেতামনা, কারণ লোকজন যখন জিজ্ঞেস করত যে উবুন্টুতে অভ্র চলে? তখন চুপসে যেতাম। অভ্র টিমের কাছে উবুন্টুতে অভ্রের সাপোর্ট নিয়ে ঘ্যানরঘ্যানর করতাম। আমাদের সেই চুপসানো পালে আবার বাতাস দিয়েছিল অভ্র টিম- উবুন্টুর জন্য অভ্র বানিয়ে দিয়ে। তাই আমার চোখে অভ্র টিম হচ্ছে আধুনিক ভাষা সৈনিক। ভাষাকে নিয়ে ব্যবসা নয় বরং ভাষাকে সবার মাঝে ছড়িয়ে দেয়াটাই যাদের লক্ষ্য। আমি এজন্য সবসময় সবাইকে বলি যে যদি কখনো কোনোভাবে প্রধানমন্ত্রীগোছের কিছু হয়ে যাই তাহলে পুরো অভ্র টীমকে একুশে পদক দিব।    
॥৪॥
দৈনিক জনকন্ঠে মোস্তফা জব্বারের লেখা "সাইবার যুদ্ধের যুগে প্রথম পা ॥ একুশ শতক" নামের কলামের একটি অংশ তুলে ধরলামঃ
"... আমাদের দেশের হ্যাকাররাও কম বিপজ্জনক নয়। আমার বিজয় সফটওয়্যারের পাইরেটেড সংস্করণ ইন্টারনেটে প্রদান করার ক্ষেত্রে এই হ্যাকাররা চরম পারদর্শিতা প্রদর্শন করেছে। এই হ্যাকার ও পাইরেটদের সহায়তা করার ক্ষেত্রে ইউএনডিপির নামও যুক্ত আছে। অভ্র নামক একটি পাইরেটেড বাংলা সফটওয়্যারকে নির্বাচন কমিশনে অন্তর্ভুক্ত করার ক্ষেত্রে ইউএনডিপির অবদান সবচেয়ে বেশি। ফলে প্রধানমন্ত্রীর কার্যালয়ের একসেস টু ইনফরমেশন সেলের ওয়েবসাইট হ্যাক হলে তার দায় থেকেও ইউএনডিপিকে ছাড় দেয়া যায় না..."
॥৫॥
জব্বার সাহেবের (!) ভাষায় অভ্র ডেভেলপাররা হচ্ছে পাইরেট ও হ্যাকার! কিভাবে সেটা সম্ভব জানিনা। কিন্তু আমার খুব জানতে ইচ্ছা করে। আমি নিশ্চিত এই উক্তির প্রেক্ষিতে যদি প্রমাণপত্র দিতে বলা হয় তবে তিনি কিছুতেই সেটা পারবেননা। অবশ্য অভ্র'র সাথে উনার এই বিবাদ অনেক পুরোনো। যখন থেকে উনি বুঝতে পেরেছেন যে বিনামূল্যের অভ্র তার মূল্যবান (!) বিজয়কে দুমড়ে মুচড়ে ফেলছে তখন থেকেই উনি অভ্রের পেছনে লেগেছেন। উনার ব্যাকগ্রাউন্ড ঘাটলে দেখা যায় উনি এককালে সাংবাদিকতার সাথে জড়িত ছিলেন পরবর্তীতে আনন্দ মাল্টিমিডিয়া নামে এক কম্পানি খুলে সেখান থেকে বিজয় বাজারজাত করে ব্যবসায়ী হয়ে যান। বিজয়ের প্রোগ্রামরও উনি না (আমার যথেষ্ট সন্দেহ আছে যে উনি বিজয়ের সোর্স কোডের একলাইনও বুঝেন কিনা!), বরং বিভিন্ন সময় বিভিন্ন জনকে দিয়ে উনি সেটা লিখিয়েছেন। অথচ অন্যদের বানানো এই জিনিসটার জোরেই তিনি বাংলাদেশের আইটি সেক্টরের প্রধান বিশেষজ্ঞ হিসেবে রয়েছেন, শুধু তাইনা তিনি সরকারকে আইটি পরামর্শ দিয়ে যাচ্ছেন, বিভিন্ন পত্রিকায় উপসম্পাদকীয় লিখছেন এবং সবচেয়ে ভয়ের কথা তিনি মাধ্যমিক শ্রেণীর "মাধ্যমিক কম্পিউটার শিক্ষা" বইটিরও লেখক! অবাক লাগে নিখাদ ব্যবসায়ী হওয়া সত্ত্বেও কিভাবে তিনি একটা দেশের মাধ্যমিক স্তরের কম্পিউটার বইয়ের লেখক হন? যারা বইটি পড়েননি তাদের জন্য ছোট্ট একটা টীকা দিয়ে যাই, বইটাকে "মাধ্যমিক কম্পিউটার শিক্ষা" বই না বলে "মাধ্যমিক উইন্ডোজ ও ভিজ্যুয়াল বেসিক শিক্ষা" বললে বেশি মানানসই হত। 
॥৬॥
এরকম গুরুত্বপূর্ণ ব্যক্তির কাছে জানতে খুব ইচ্ছা করে, অভ্রকে পাইরেটেড বলে এত চেঁচামেচি করছেন, অথচ কম্পিউটারের দোকানগুলোতে যে দেদারসে পাইরেটেড সব উইন্ডোজ বিক্রি হচ্ছে সেগুলো নিয়ে লেখেননা কেন? উইন্ডোজ বন্ধ হয়ে গেলে আপনার সাধের বিজয় মাঠে মারা পড়বে বলে? তখন উবুন্টু-মিন্টের জন্য বিজয় লিখতে আরেকজন ডেভেলপারকে ভাড়া করতে হবে বলে? কি লাভ হচ্ছে অভ্র'র প্রতি মিথ্যাচার করে? নিজের সম্মানটুকু ধরে রাখার কোন বোধই কি সৃষ্টিকর্তা আপনাকে দেয়নি? 
‌॥৭॥
এক চুইংগাম অনেকক্ষণ চিবোনো যায় ঠিকই কিন্তু কিছুক্ষণ পরই সেটা স্বাদহীন আবর্জনায় পরিণত হয়। তখন নিজের অজান্তেই মুখ থেকে থুথুর সাথে তা বেরিয়ে আসে। এক বিজয় দিয়েও অনেকদিন...


বন্টু-মিন্টুর আড্ডা



।১।
উপরের শিরোনাম পড়ে নিশ্চয়ই বুঝে গিয়েছেন আড্ডা-ফাড্ডা'র কোনো কাহিনী আছে। কিন্তু কাহিনীটা যে কী সেটাই নিশ্চয় বুঝেন নাই! কাহিনী আর কিছুইনা, বাংলাদেশের চিপাচুপার ভিতর থেকে সব বন্টু-মিন্টু আড্ডা দেবার জন্য ঢাকায় জড়ো হচ্ছে। আড্ডা মানে সেইরকম আড্ডা হবে, ইংলিশে যারে বলে "পুরা এলাহী আড্ডা"! 

।২।
আপনি যদি বন্টু-মিন্টুদের একজন হয়ে থাকেন, তাহলে কোনো কথা নাই, এই আড্ডা আপনার জন্য। এক্কেবারে চোখবুঁজে চলে আসবেন। সুখ-দুঃখের কথা বলার জন্য বহু সাথী পাবেন। উবুন্টু-মিন্টের কথা বলতে গিয়ে কেমন দৌড়ানি খেয়েছেন, লোকজন আপনাকে কীরকম নাকানি-চুবানি দিয়েছে, অথবা কপাল খারাপ থাকলে কতটুকু প্যাঁদানী খেয়েছেন - মনের মাঝে রেখে দেয়া এইসব না বলা কথাগুলো নির্বিঘ্নে উগড়ে দিন এই আড্ডায়। হয়তো জালের জগতের নিকনেম দিয়েই কমিউনিটিতে সবার সাথে চেনাজানা, কিন্তু এতে আপনার পরান ভরেনা। আপনি চান আরো বেশি কিছু। আপনি কল্পনা করতে থাকেন অমুকের চেহারা দেখতে কেমন? শাহরুখ নাকি ক্রুজ? মাধুরী না জোলি'র প্রটোটাইপ? এইসব হাজারো কল্পনাকে মনের স্ক্রিনসেভার থেকে এবার এই আড্ডায় বাস্তবেই দেখে নিন। 
।৩।
আপনি যদি বন্টু-মিন্টুদের দলে না থাকেন, আপনি যদি এদের কথাবার্তায় ত্যক্ত-বিরক্ত হয়ে থাকেন, যদি মনে মনে প্রতিজ্ঞা করে থাকেন যে সামনে পেলে এগুলোর গুষ্ঠি কিলাবেন - তাহলে এইটা আপনার সূবর্ণ সুযোগ। বাংলার সব বন্টু-মিন্টুকে কিলাবার জন্য একজায়গায় একছাদের তলায় পাবেন! তাছাড়া, এইসব বন্টু-মিন্টু দেখতে কেমন, এগুলো কি মানুষের মত কথা বলে, এরা খায় কি, এগুলোর চোখ-নাক-মুখ কয়টা, এইগুলার কি কোন কামকাজ নাই, ইত্যাদি ইত্যাদি গুরুত্বপূর্ণ সন্দেহগুলো যদি আপনার মনে উঁকি দিয়ে থাকে - তবে এ আড্ডায় এসে নিজে যাচাই করতে পারবেন। এদের নিজেদের মুখেই শুনে যান কেন এরা নিজের খেয়ে বনের মোষ তাড়ায়, আর সেই মোষ তাড়িয়ে এদের স্বার্থটাই বা কি। এছাড়া, ধরুন গিয়ে, আপনার মনে উবুন্টু-মিন্ট নিয়ে বহুৎ জাতের-অজাতের-বেজাতের-কুজাতের প্রশ্ন আছে, যেগুলো কাউকে বলতে সাহস পাচ্ছেননা। সেসব প্রশ্ন এই আড্ডায় এসে নিশ্চিন্তে বন্টু-মিন্টুদের উপর উগড়ে দিন। প্রচলিত আছে যে সাহায্য করার ব্যাপারে বন্টু-মিন্টুদের ধৈর্য অপরিসীম।প্রশ্ন উগড়ে দিয়ে কথাটা নিজেই একবার পরখ করে দেখুন।
।৪।
এটা কেবলই আড্ডা। এখানে কোনো কঠিন কঠিন কথাবার্তা হবেনা, কোনো কাঠখোট্টা লেকচার হবেনা, কোনো উচ্চমার্গীয় কম্পু-কপচানী হবেনা - শুধুই আড্ডা হবে। কেবলমাত্র এই আড্ডায় আড্ডা মারতেই বন্টু-মিন্টুরা দেশের বিভিন্ন জায়গা থেকে এসে একাট্টা হচ্ছে। বিশাল এক আড্ডা হতে যাচ্ছে। এই আড্ডায় মুভি দেখার আয়োজনও করা হয়েছে। তাছাড়া উবুন্টু-মিন্টের লোগোসহ টিশার্ট কিনতে পারবেন, বিভিন্ন প্রয়োজনীয় সফটওয়্যারসহ (যেগুলো নেট থেকে নামাতে) উবুন্টু ও মিন্টের ডিভিডি পাবেন সেখানে। আর এ্যাত্তো এ্যাত্তো লোকজনের সাথে ফ্রি গ্যাঁজাগ্যাঁজি-হাহাহিহি তো আছেই।
।৫।
এবার তাহলে আড্ডার সূচীটা এক ঝলক দেখে নেয়া দরকার। 
বন্টু-মিন্টুর আড্ডা
তারিখঃ ২৩ জুলাই, ২০১০, শুক্রবার
সময়ঃ বিকাল ৩:৩০ থেকে সন্ধ্যা ৭:৩০
স্থানঃ আরসি মজুমদার মিলনায়তন, ঢাকা বিশ্ববিদ্যালয়
ফেসবুক ইভেন্ট লিংকঃ এখানে ক্লিক করুন
আরো বিস্তারিতঃ এখানে ক্লিক করুন
।৬।
তো আসুন, আগামী ২৩ জুলাই সবাই মিলে একটু আড্ডা মারি। আপনি বন্টু মিন্টু হোন বা না হোন, আমরা আপনাকে এই আড্ডাতে চাই।


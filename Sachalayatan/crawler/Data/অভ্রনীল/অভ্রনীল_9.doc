বাংলা ভাষা বিষয়ক অতিশয় সাধারণ একটা আর্জি



শিরোনাম দেখেই মালুম হয় যে এই পোস্টে বাংলাভাষা নিয়ে ব্যাপক কপচানি আছে। তারউপর সামনে ভাষার মাস আসি আসি করছে। সেই হিসেবে এই পোস্টখানাকে ইমোশনাল ব্ল্যাকমেইলিং (এর বাংলা কি?) জাতীয় পোস্ট ও বলা যায়। বাঙ্গাল জাতির (মহামতি ভানুর সংজ্ঞানুসারে বাঙ্গালী হল স্ত্রী লিঙ্গ আর বাঙ্গাল হল পুংলিঙ্গ এবং মহামতি ভানু নিজেকে অর্থাৎ বাংলাদেশকে বাঙ্গাল বলেই জাহির করতেন) স্বভাব হচ্ছে গিয়ে একেবারে অনুভূতিতে গিয়ে হাত দিয়ে টিপাটিপি না করলে কোন কিছুতে মন দিতে চায়না। তাই সাবধান! ভাষা বিষয়ক এই পোস্টখানিতে আমি কিন্তু অনুভূতিতো অনুভূতি দরকারে কলিজায়ও হাত দিয়ে ফেলতে পারি।
বহুত ভূমিকা গেল, এইবার আসল পোস্ট শুরু করি।
১।
আপনি নিশ্চয়ই উবুন্টুর নাম শুনে থাকবেন। বর্তমান দুনিয়ায় উইন্ডোজ আর ম্যাকের পর সবচেয়ে জনপ্রিয় অপারেটিং সিস্টেম হিসেবে চিহ্নিত করা হয় উবুন্টুকে। উন্মুক্ত সোর্সের এই অপারেটিং সিস্টেমটির একটা অন্যতম জনপ্রিয় বৈশিষ্ট্য হল এটাকে পৃথিবীর বহু ভাষায় অনুবাদ করা হয়েছে। ইন্সটল করার সময়ই এটা আপনাকে অপশন দিবে আপনি কোন ভাষায় একে দেখতে চান। যদি বাংলা সিলেক্ট করেন তাহলে আপনার পিসিতে ইন্সটল হওয়া উবুন্টুটি বাংলা ভাষায় চলবে। এই অপারেটিং সিস্টেমটি এবার সিদ্ধান্ত নিয়েছে সবার জন্য একটা ইউজার ম্যানুয়াল তৈরি করবে, যাতে করে কম্পু দুনিয়ায় নতুন কেউ যেন উবুন্টু নিয়ে "ক্যামনে কি" টাইপের খাবি না খায়। এই ম্যানুয়ালটা উবুন্টুর প্রতিটা ভার্সনের সাথে রিলিজ করা হবে। এবং এই ম্যানুয়ালটিকেও উবুন্টুর অন্য সবকিছুর মত বিভিন্ন ভাষায় অনুবাদ করা হচ্ছে।

২।
অন্যান্য ভাষার মধ্যে অবশ্যই বাংলা আছে। এবং বরাবরের মত উবুন্টুর এই ইউজার ম্যানুয়ালটাও বাংলায় অনুবাদ করা হবে। একজন নতুন কম্পিউটার ব্যবহারকারি যাতে সহজে উবুন্টুর সব কিছু সাবলীলভাবে বুঝতে পারে সেজন্য এই ম্যানুয়ালটিতে জটিল জটিল টেকি কথাবার্তাকে পাশ কাটিয়ে সবকিছু একদম সহজ ভাষায় উপস্থাপন করা হয়েছে। ইংলিশে যেই ভার্সনটা আছে সেটারই বাংলা অনুবাদ হবে। সেজন্য স্বেচ্ছাসেবক দরকার। স্বেচ্ছাসেবক মানে জানেনতো? ঐ যে ঘরের খেয়ে বনের মোষ তাড়ায় যারা। ওপেনসোর্স কমিউনিটি কিন্তু এই স্বেচ্ছাসেবকদের উপরই দাঁড়িয়ে আছে। এদের জন্যই ওপেনসোর্স সফটওয়ারগুলো হয় অনেক উন্নত। যাই হোক আগের কথায় ফিরে আসি। কোথায় ছিলাম? ও হ্যা মনে পড়েছে ... বাংলা অনুবাদ করতে হবে। উবুন্টুর ম্যানুয়ালটার বাংলা অনুবাদটা করতে পারলে বাংলাভাষীদের জন্য খুব উপকার হত। কারন বাংলায় লেখা হলে দেশের বেশিরভাগ মানুষ উবুন্টু দিয়ে কিভাবে কি করতে হবে সেটা ভালোভাবে বুঝতে পারবে। তো এই অনুবাদের জন্য বেশ কিছু স্বেচ্ছাসেবক দরকার। উবুন্টুর আগামী রিলিজ "ল্যুসিড লিংক্স" এর সাথে সামনের এপ্রিলে এই ম্যানুয়ালকেও অফিসিয়ালি রিলিজ করা হবে। সেই হিসেবে হাতে তেমন একটা সময় নাই। তাই যারা উবুন্টু ব্যবহারকারি বা যারা ইংলিশ-টু-বেংগলি ট্রান্সলেশনে বিশেষ পারদর্শী কিংবা যারা কিছুটা স্বেচ্ছাশ্রম দিয়ে বাংলায় কম্পিউটিংকে আরেকটু উন্নত করতে চান অথবা যাদের কোন কাম কাজ নাই আজাইরা দিন গুজরান করেন অথবা যারা উপরের কোন ক্যাটাগরিতেই পড়েননা, তাদের সবার প্রতিই আমার আবেদন রইল - একটু সময় বের করে যদি স্বেচ্ছাসেবক দলে যোগ দিয়ে দিনে কেবল দুইখান অনুবাদ করে দিতেন তবে আমরা যারপরনাই উপকৃত হতাম। ("যারপরনাই" শব্দটা মনে হয় "উপকৃত"র সাথে খাপ খায়না!)
৩।
তো অনুবাদের নিয়ম কি? অফিসিয়ালি কোন নিয়ম নাই। তবে আনঅফিসিয়ালি একটা নিয়ম আছে। সেটা হলঃ সহজ আর সাবলীল বাংলা ব্যবহার করতে হবে। প্রয়োজনে পারিভাষিক শব্দও ব্যবহার করা যাবে। ছোট্ট কিছু উদাহরন দেই; Search Bar, Advanced Server Settings বা Contact Details, শব্দগুলোর বাংলা অনুবাদ হিসেবে ছিল যথাক্রমে খোজনদন্ড, তথ্যভান্ডার সংক্রান্ত অত্যান্নুত বৈশিষ্ট্যাবলী এবং যোগাযোগ সম্বন্ধীয় বিস্তারিত বিবরন! পরে অবশ্য এগুলোকে পাল্টাতে হয়। তো বাংলা যদি এমন হয় তাহলে লোকজন পড়তে গিয়ে ব্যাকটেরিয়ার মত মারা পড়বে। তাই লোকজনকে অকাল মৃত্যুর হাত থেকে বাঁচানোর তাগিদেই সহজ বাংলা বা পারিভাষিক শব্দকে (যেগুলো কমবেশি সবাই জানে) বেশি গুরুত্ব দেয়া হচ্ছে।
৪।
এইবার ধরলাম ট্রান্সলেশনের জন্য আপনি পুরা হট হয়ে গেছেন, মুখ দিয়ে লালা ঝরা শুরু হয়ে গেছে, কিন্তু সমস্যা একটাই ক্যামনে কি করবেন? বেশি কিছু করা লাগবেনা, শুধু নিচের সচিত্র ধাপগুলা ফলো করা শুরু করেনঃ
ক। লঞ্চপ্যাডে একাউন্ট খুলুন (যদি না থেকে থাকে)।
খ। উবুন্টু বেংগলি ট্রান্সলেটরস গ্রুপের সদস্য হোন (যদি সদস্য না হয়ে থাকেন)। সদস্য না হওয়া পর্যন্ত পরের ধাপে কাজ শুরু করতে পারবেন না। (এই ধাপের চিত্রখানা এইখানে)
গ। এরপর ট্রান্সলেশন পেজে গিয়ে Bengali সিলেক্ট করে অনুবাদ করা শুরু করে দিন। (এই ধাপের চিত্রখানা এইখানে)
ঘ। অনুবাদের সময় খেয়াল রাখবেন যে ব্যাকস্ল্যাশ (\) থাকলে সেটার সাথে ইংলিশে যেই শব্দটা থাকবে সেটাকে অনুবাদ করা যাবেনা। কারন এটি ল্যাটেক দিয়ে লেখা। \date, \author, ইত্যাদি হল কমান্ড। এগুলো বাংলা করলে কমান্ড কাজ হবে না। (এই ধাপের চিত্রখানা এইখানে)
ঙ। অনুবাদ শেষ করার পর পৃষ্ঠার নিচে Save বাটন পাবেন তাতে অবশ্যই ক্লিক করবেন। নাহলে যা যা করেছিলেন সব কিছু ফুসসসস....
৫।
তাহলে হে ভাইজান ও বোনজানেরা, যার যা কিছু আছে (কিবোর্ড, ইন্দুর ইত্যাদি) তা-ই নিয়ে হট হয়ে ট্রান্সলেশন শুরু করে দিন। আখেরে বহুত ফায়দা হবে। 
(শাইসে! আমি তো ইমোশনালি ব্ল্যাকমেইল করতে বেমালুম ভুলে গেলাম যে!! কলিজায় হাত দিতেও মনে নাই! ধুররর! যাই একটা বিগম্যাকে কামড় দিয়া আসি।) 


পৌনঃপুনিক



[১]
এলার্ম ঘড়িটা দুইবার বাজলো, তৃতীয়বার বাজবার আগেই রনির ডান হাতটার চাপড়ে সেটা বন্ধ হয়ে যায়। ওর ঘুম ভেঙ্গেছিলো আগেই, এতক্ষন শুয়ে শুয়ে ডায়রীটা পড়ছিলো। যে পাতার উপর চোখ আটকে আছে সেটাতে বড় করে লেখা “এটেম্পট নাম্বার ১৪”। আগের পৃষ্ঠাটা উল্টায় রনি। সেটাতে বড় করে লেখা “এটেম্পট নাম্বার ১৩” যেটা আবার লাল কালি দিয়ে কাটা, যার একটাই অর্থ এটেম্পটা সফল হয়নি। দীর্ঘশ্বাস ফেলে রনি, সামান্য একটা কাজ করতে এতগুলো এটেম্পট নিতে হয়! কাজটা অনেক আগেই শেষ হত কিন্তু বাগড়া দেয় নীলা, ওকে দেখলেই সবকিছু ভুলে যায় রনি। এই মেয়ের জন্যই সারা জীবনে সবখানে সফল রনি এই কাজে এসে ধরা খেয়ে যায়। কিন্তু নাহ কাজটা আজকে শেষ করতেই হবে, যেভাবে হোক। গা ঝাড়া দিয়ে উঠে রনি বাথ্রুমের দিকে যায়।
[২]
শাহবাগের মোড় থেকে গোলাপফুল কেনে রনি। দোকানদার তার পরিচিত, দেখলেই হাসি দেয়। উত্তরে রনিও পাল্টা হাসি দেয়। হাসাহাসির পাট চুকিয়ে দামাদামি শুরু হয়। আশ্চর্য ব্যাপার। পরিচিত দোকানী কিন্তু তারপরও প্রতিদিন দরদাম করতে হয়। একসময় দামাদামিও শেষ হয়, রনিরও ফুল কেনা হয়।
ফুল নিয়ে হাঁটতে হাঁটতে তিন নেতার মাজারের সামনে গিয়ে বসে রনি। মাথায় এখনো ঘুরছে কাজের কথা। আজকে সে প্রচন্ড ডিটারমাইণ্ড যে কাজটা হয়ে যাবে। রাস্তার উল্টোপাশে আরিফরা সব বসে আছে। রাস্তার ওপাশ থেকে রনির উপর ওরা নজর রাখছে। এইটা ওরা সবসময়ই করে। ওদের কথা বাদ দিয়ে রনি আবার তার কাজের দিকে মন ফেরায়।
বসে থাকতে থাকতে সাত মিনিট পার হয়ে গেছে। এমন সময় সামনে এসে থামলো সাদা কারটা। প্রতিদিনের মত আজকেও নীলা কে তার বড়বোন অফিস যাবার পথে নামিয়ে দিতে এসেছে। নীলা গাড়ি থেকে নামলো। অসাধারন সুন্দর লাগছে ওকে আজকে। নীল কামিজ পড়েছে সাথে ম্যাচিং করা ব্যাগ। ও কিভাবে জানলো নীল রঙ রনির পছন্দের? রনিতো ওকে জানায়নি। মুহূর্তে কাজের কথা বেমালুম ভুলে যায় রনি। হাঁ হয়ে তাকিয়ে দেখে নীলাকে। নীলা স্মিত হেসে ওর দিকে আসতে লাগলো।  রনির তারপরও ঘোর কাটেনা! ও মুগ্ধ হয়ে কেবল দেখছে, নীলাকে দেখছে!
[৩]
হঠাৎ কাঁধে চাপড় পড়তেই ঘোর ভাঙ্গে রনির। চাপড়টা আরিফের। হাসতে হাসতে লুটোপুটি খাচ্ছে আরিফ, সাদেক, মামুনরা। ডানে বামে তাকালো রনি, কোথাও নীলা কে দেখলোনা। মন থেকে মুগ্ধতা মুছে গিয়েছে, মুগ্ধতার জায়গায় এখন নিজেকে লাথি দেবার একটা ফিলিংস এসে ভর করেছে। ওদিকে আরিফরা তখনো হেসে চলেছে। সাবধানে ব্যাগ থেকে ডায়রিটা বের করলো রনি, পৃষ্ঠা উলটে বড় করে লিখলো “এটেম্পট নাম্বার ১৫”, লাল কালি দিয়ে আগের পৃষ্ঠায় লেখা “এটেম্পট নাম্বার ১৪” কেটে দিল। হাসি থামিয়ে আরিফ জিজ্ঞেস করে- “এইটা তোর কত নাম্বার এটেম্পট রে!” ডায়রিটা বন্ধ করতে করতে নিজেকে গালি দিল, আজকেও পারলনা নীলাকে ওর ভালোবাসার কথা জানাতে। কালকে আরেকটা এটেম্পট নিবে রনি।      
[৪]
রনির পরিনতি জানতে উৎসাহী পাঠকরা এই গল্পটা আবার শুরু করতে পারেন প্রথম থেকে, তবে যতগুলো সংখ্যা পাবেন সবগুলোর সাথে প্রতিবার ১ যোগ করে নেবেন! 


রিক্সা রঙ্গ



মাস ছয়েক আগের কথা। গাড়ী চালাচ্ছিলাম বেইলী রোডে। গন্তব্য মতিঝিল টি এন টি কলোনী। হঠাৎ বলা নাই কওয়া নাই এক রিক্সাওয়ালা তার তিন চাকার শক্তিশালী (!) যানটাকে আমার গাড়ীর সামনে দিয়ে হ্যাঁচকা টানে ঘুরিয়ে দিল। সাথে সাথে হার্ড ব্রেক কষলাম। মেজাজ গেল খারাপ হয়ে। জানালা দিয়ে মাথা বের করে দিলাম ঝাড়ি -
: ... ওই মিয়া, হাত দেখাইতে পারনা?...
: এত বড় গাড়ীটারে ডাইনে ঘুরাইলাম, হেইটা দ্যাহেননা... আর আমার এইটুকুন হাত নাড়াইলে সেইডা বলে দেখ্‌ব... রিক্সাওয়ালার নির্লিপ্ত উত্তর।
-----------------------------------------------------------------------
যারা নতুন গাড়ী চালানো শেখেন তারা সবাই জানেন যে শিক্ষানবিশ ড্রাইভারদের প্রতি রিকশাওয়ালাদের একটা আলাদা টান কাজ করে। মানে মনের টান না, রিক্সা দিয়ে গাড়ীর পাশে টান দিয়ে দেয়। কারন ওরা ভালো করেই জানে এইসব শিক্ষানবিশ ড্রাইভাররা সব সময ভয়ে ভয়ে থাকে। রিক্সা দিয়ে ঘষা দিলে কিছু বলার নাই। একবার আমার এক ফ্রেন্ড গাড়ী চালানো শিখছিলো ধানমন্ডি লেকের ধারের রাস্তায়। এমন সময় এক রিকশা দিলো গাড়ীকে একটা ঘষা। ফ্রেন্ড গেলো ক্ষেপে -
: ... এইটা তোর দাদার রাস্তা আর বাপের রিক্সা?? এত ডাইনে চাপাস ক্যান??
: পয়লাটা আমার দাদার না তয় পরেরটা কইলাম আমার বাপের। বাপেরটাই অহন আমি চালাই...  
--------------------------------------------------------------------

--------------------------------------------------------------------
ফার্মগেট থেকে রিক্সায় ধানমন্ডি আসব, সংগে ছিলো এক জুনিয়র ছেলে। এক রিক্সাওয়ালাকে ভাড়া জিজ্ঞেস করলাম। উত্তরে সে প্রশ্ন করলো
: একজন না দুইজন?
বলে কি? আমিও পালটা জিজ্ঞেস করলাম-
: দুইজনের ভাড়া কত?
: পচিশ টাকা।
: একজনের ভাড়া?
: পচিশ।
: তাইলে জিগাইলেন ক্যান?
: এমনে ... মন চাইসে...
--------------------------------------------------------------------
রিকশাওয়ালাদের একটা বড় সমস্যা হল প্রায়ই এরা নারী মহলকে পুরুষদের তুলনায় বেশি প্রাধান্য দেয়। মাঝে মাঝে এমনও হয়েছে যে আমি যে ভাড়া বললাম সে ভাড়ায় রিক্সাওয়ালা নড়বেইনা। কিন্তু পরমুহূর্তেই যখন কোন মেয়ে এসে ওই একই জায়গায় কম ভাড়ায় যেতে চাইলো অমনি রিক্সাওয়ালা রাজি। কী সেলুকাস!
--------------------------------------------------------------------
কড়া রোদ পড়েছে। তেজগাঁও থেকে ফার্মগেট আসবো, রিক্সা পাচ্ছিনা। অনেকদুর হেঁটে এসে একটাকে পেলাম যেটার চালক আবার হুডের তলায় বসে আছে। বললাম যাবে কিনা, বলল যাবেনা। ভাবলাম টাকা বাড়িয়ে দিয়ে বলে দেখি। বললাম-
: ভাড়া বাড়ায়ে দিব।
: কইলাম না যামুনা। যে রোইদ, কালা হইয়া যামুনে...


জালের জগতে প্রথম ঠিকানা



জালের জগতের সাথে প্রথম মোলাকাত ইন্টার পরীক্ষা দেবার ঠিক আগে আগে। আমার জালের জগত সম্পর্কে জ্ঞান তখন খুবই করূণ। ইন্টারে রচনা কমন ফেলার জন্য যতটুকু জানা দরকার তার চেয়ে বেশি না। এই জগতের মাজেজা আমার কাছে তাই সম্পূর্ণ অচেনা। এক বন্ধু তখন এমএসএন ম্যাসেঞ্জারে চুটিয়ে প্রেম করছে কানাডা প্রবাসী (আদৌ কানাডা প্রবাসী কি না কে জানে!) এক মেয়ের সাথে। বন্ধুর সাথে সেই মেয়ের ছবি দেখতে গিয়ে আমার জালের জগতে হাতে খড়ি। যাই হোক আমার মত নাদান তখনো এই জগতের মহীমা বুঝতে পারেনাই! 
মহীমা বুঝতে পারি যখন আমার প্রথম ইমেইল এড্রেসটা খুলি। জালের জগতে আমার প্রথম ঠিকানা তৈরি করি আইইউটিতে ভর্তি হবার পর। ভর্তি হবার পর একদিন আমাদের ফার্স্ট ইয়ারের সবাইকে একটা এপ্লিকেশন ফর্ম দিয়ে জানানো হলো যে আমাদের সবার নামে স্টুডেন্ট ইমেইল একাউন্ট খোলা হবে, সবাই যেন নিজেদের পছন্দের নাম জমা দেয়। আগেই বলেছি আমি ছিলাম নাদান। তো নাম যেহেতু চাইলো আমি তাই বাবা-মা'র দেয়া আমার ঊনিশ অক্ষরের  (আন্ডারস্কোরসহ একুশ অক্ষর) বিশাল নামটাই দিয়ে দিব বলে ঠিক করলাম। এরই মধ্যে একদিন আবিষ্কার করলাম পোলাপান সব কাব্যিক নাম দিচ্ছে। কী বাহার সেই সব নামের! স্বপ্নীল, দলছুট, নীলআকাশ। আবার মারমার কাটকাট নামও ছিলো বেশ কয়টা; যেমন ডেথবয়, হেলকীপার, ফায়ার অফ ফিউরি। একজনতো ম্যাট্রিক্স মুভি দেখে সেই ছবির নায়ক চরিত্র নিও'র নাম দিয়েছিল নিজের একাউন্টে। আমার মত আরেকজন নাদান আবার তার প্রেমিকার নামে একাউন্ট খুলে বসেছিলো! 
এতসব নামের বাহার দেখে আমি বুঝলাম যে স্মার্ট হতে আমার এখনও অনেক দেরী। কী আর করা, আমার ইমেইলের নামতো বদলাতে হবে। স্টাইলিশ নাম দিতে হবে। চিন্তায় পড়ে গেলাম। আমার ঊনিশ অক্ষরের নামের মধ্যে মোট তিনটা অংশ, যার মধ্যে একটা অংশের বাংলা মানে করলে দাঁড়ায় "যার কোন ক্ষয় নাই"। ডিকশনারি নিয়ে বসলাম এর ইংলিশ প্রতিশব্দ বের করার জন্য। শেষমেষ বের করে ফেললাম। নামটা জমাও দিয়ে দিলাম। আমার প্রথম ইমেইল নিকটা ছিল "ইটারনাল" [ETERNAL]. সেই অনু্যায়ী জালের জগতে আমার প্রথম ঠিকানাটা ছিলো eval(unescape('%64%6f%63%75%6d%65%6e%74%2e%77%72%69%74%65%28%27%3c%61%20%68%72%65%66%3d%22%6d%61%69%6c%74%6f%3a%65%74%65%72%6e%61%6c%40%69%75%74%2d%64%68%61%6b%61%2e%65%64%75%22%3e%65%74%65%72%6e%61%6c%40%69%75%74%2d%64%68%61%6b%61%2e%65%64%75%3c%2f%61%3e%27%29%3b')). (যদিও এই ঠিকানাটা খুব একটা ব্যাবহার করিনাই, কারন কদিন পরেই হটমেইল আর ইয়াহু'র খোঁজ় পেয়ে গেলাম) এর পর কত জায়গায় কত নামে ঠিকানা খুলেছি তার ইয়েত্তা নাই। অবশ্য সার্বজনীন ঠিকানায থিতু হতেও খুব একটা সময় লাগেনি। কিন্তু ঐ প্রথম ঠিকানাটা কখনোই ভুলতে পারিনা।
প্রিয় পাঠক, আপনার কি মনে পড়ে জালের জগতে আপনার প্রথম ঠিকানাটা কী ছিল? কীভাবে খুলেছিলেন সেই ঠিকানাটা? যদি এখনো কোনমতে মনে থাকে... তবে আর দেরী কেন... কস্ট করে নীচের মন্তব্য বাক্সে... দুই বা ততোধিক লাইন খরচ করুন। 


অনু-সংলাপ!



- কিছু কথা কাউকে বলা দরকার। অনেকদিন ধরে মনের ভেতর ধরে রেখেছি।
- আমাকে বলা যায়? আমি সবসময় তোর কথা শুনতে রেডি।
- আমি সেটা জানি। সেজন্যই সবচেয়ে কাছের বন্ধুর কথা মনে হলেই তোর কথা মনে পড়ে।
- হুমম... মনে পড়ে বারেক স্যার একবার ক্লাসে বলেছিলেন ছেলে আর মেয়ে কখনো বন্ধু হতে পারেনা, বন্ধুত্বের মাঝে প্রেম চলে আসে।
- সেদিন ক্লাসে আমি এইটা শুনে হেসে ফেলেছিলাম... এখনো মনে আছে।
- আর স্যার তোকে বের করে দিয়েছিলেন...
- হুমম... এটাও মনে আছে।
-তারেকরা আমাকে আর তোকে নিয়ে ঠাট্টা করত... তারেকের কথা মনে আছে?
- মনে থাকবেনা আবার! ও আমাদের কে সবসময় সুখী দম্পতি বলত... বেচারা... বন্ধুত্ব আর প্রেমের মধ্যে পার্থক্যটা ও কখনোই ধরতে পারেনি...
- না ধরতে পারার যথেষ্ট কারনও ছিলো... পুরো ভার্সিটি লাইফে... আমি প্রেম করার মত কোন ছেলে পেলামনা... আর তুই পেলিনা কোন মেয়ে...
- কী মজার দিন গুলো ছিল... তাইনারে!
- হু... মজার ছিলো... তোর সমস্যাটা বললিনা যে!
- অনেকদিন ধরে একজনকে একটা কথা বলতে চাচ্ছি, কিন্তু পারছিনা। 
- কেন?
- কারন আমি তাকে প্রচন্ড ভালোবাসি।
- তো?
- ভয় হয় যদি আমাকে না করে দেয়!
- তোকে না করবে! মাথা খারাপ নাকি! তোর মত ছেলে কয়টা ভাগ্যবতী মেয়ের কপালে
জুটে?
- আমার মনে হয় ও আমাকে পছন্দ করেনা।
- ব্যাপারনা... তুই জাস্ট বল্‌ যে তুই ওকে ভীষন পছন্দ করিস... তোর ফীলিংস্‌টাতো ঐ মেয়েকে দেখাতে হবে... নাকি!
- আমি প্রতিদিন ওকে এইটা বলতে চাই কিন্তু পারিনা...
- আমি তোর অবস্থাটা বুঝি... আমারো এই সমস্যাটা আছে... আমিও কোনদিন ঐ ছেলেকে আমার মনের কথাটা বলতে পারবোনা।
- এক মিনিট! একটা ছেলে তোর জীবনে আছে আর আমি জানিনা! কোন ছেলে?
- আছে একজন... বাদ দে... তোর ব্যাপারটা বল্‌,...
- নাহ্‌ মেয়েটা আমাকে কোনমতেই পছন্দ করেনা?
- কে আছে এই পৃথিবীতে যে তোকে পছন্দ করবেনা?
- তুই!
- কে বললো তোকে... আমার বিপদে আনন্দে তুইই ছিলি আমার সাথী... তুই আমার সবচেয়ে... সবচেয়ে কাছের বন্ধু... তোকে আমি কিভাবে অপছন্দ করব? তোকে যে আমি ভালবাসি!
- আমিও ... আমিও তোকে ভালোবাসি। অনেক... অনেক ভালোবাসি...
- তাহলে এইবার মেয়েটাকে মনের কথা খুলে বল্‌...
- আমি যে এইমাত্র সেটা করলাম।


মেঘদল- শহরবন্দি



 "সিলিং এ ঝুলছে রূপবতী লাশ
মহাশূন্যের মত একা
শহরে আজও বৃষ্টি হবেনা তাই
কাঁচপোকাদের নেই দেখা।
জলজ ঘ্রাণের নুন
অনেকটা প্রাচীন
খোলসের মত আছে পড়ে
করোটির ভেতরে জমাট অন্ধকার
অক্ষরগুলো শুধু ওড়ে।"
মেঘদলের সাথে পরিচয় ২০০৫ এর কোনো এক শীতের দুপুরে আমার এক বন্ধুর বাসায়। টেবিলে দেখি একটা সি.ডি. পড়ে আছে। লজ্জার সাথেই স্বীকার্য যে আমি প্রচণ্ড কিপ্টা। নতুন কোনো সিডি বের হলে নিজের পয়সায় কেনার আগে অন্য কোথাও সাধারণত শুনে নেই। পছন্দ হলে কিনি, নাহলে কপি পেস্ট.... থুক্কু.. ইয়ে মানে, কিনি না আরকি। 
সিডির নামে দেখি লেখা "দ্রোহের মন্ত্রে ভালবাসা"। নাম দেখেই তো আমার জীভে পানি চলে আসলো... "মেঘদল" .. সাথে দেখি আবার বদেলেয়ারের উদ্ধৃতিও দেখা যাচ্ছে। সিডিটা সুন্দর করে বগলদাবা করে নিয়ে আসার তাল করছি, এমন সময় আমার বন্ধু হুংকার দিয়ে উঠলো "এইসব ধান্দাবাজি চলবে না.. এই গান শুনতে চাইলে সিডি কিনে শোন, আমার এই সিডি আমি এক মুহূর্তের জন্যেও হাতছাড়া করব না"..  মর্ জ্বালা.. উল্টে পাল্টে কিছুক্ষণ দেখার পর মনে হলো গান ভালো না হলেও এই সিডি পয়সা দিয়ে কেনা যায়। গানের কথা পড়েই পয়সা উসূল হয়ে যাবে। 
কিনলাম.. শুনলাম... মেঘদলের মায়াজালে আটকা পড়ে গেলাম। সারাদিন মাথার ভিতর খালি দুইটা লাইনই ঘোরে -
"মগজের বালুচরে ভীষণ অসম্ভবে শুভ্র হাসি আঁকে এই কালো ছেলে"
দেশ ছাড়ার সময় জিনিস কমানোর জন্য অধিকাংশ গানই এমপিথ্রি হিসেবে নিয়ে আসলেও এই সিডিটা আক্ষরিক অর্থেই হাতে করে নিয়ে এসেছি আর এখনো যক্ষের ধনের মত আগলে রেখেছি।
 আমার বদ্ধমূল ধারণা ছিল কোনো বাংলা ব্যান্ডই শিরোনামহীনের থেকে প্রিয় হবে না আমার কাছে। ভীষণ দোটানায় পড়ে গেলাম.. এখনো আছি.. দুটো ব্যান্ডই সমান তালে আমাকে মুগ্ধ করে চলছে।
গতমাসে বেরহল মেঘদলের দ্বিতীয় গানের অ্যালবাম "শহরবন্দি"। নাম শুনেই বোঝা যাচ্ছে যে গানগুলোর মূলভাব হবে নাগরিক জীবন ও যান্ত্রিক ছন্দবদ্ধ আবেগ। যেদিন বের হল সেদিনই কিনে ফেললাম.. শুনতে পাচ্ছি আমার জন্য সুদূর বাংলাদেশ থেকে সিডিটাও আনানো হয়েছে, এখনো হাতে পাইনি যদিও।  
প্রথম গানটা হচ্ছে - "মুঠোফোন" ..  অপূর্ব কম্পোজিশন। বিশেষকরে শিরোনামহীনেরই যখন এই একই নামে একটা গান আছে, এত তাড়াতাড়ি একই ভাবের একটি গান বের করা হয়ত একটু ঝুঁকিপূর্ণ মনে হতে পারে সাধারণের কাছে.. কিন্তু মেঘদলের এই গানটা শুনে দেখতে পারেন -
"তোমার আমার যৌথ ডানার আকাশ
আর কিছু অবিনাশী গান।
হ্যালোজ়েন রোদ চিলতে বারান্দায়
টিকটিকি তাই বলছে ভবিষ্যৎ "  মাথায় যদি না ঢুকে গেসে... আমারে কয়েন। 
"চার চার চৌকো" - অসাধারণ গান, আবারো অসাধারণ লিরিকস। এদের প্রতিটা গানই এত সুন্দর ... অবাক হয়ে ভাবি ... কেম্নে কী!
"কুমারী" - খুব ধীর গতির একটা গান। এই গানের ব্যাপারে আমার অনুভূতি একটু মিশ্র। মূল কবিতাটি লিখেছেন রেনে গি কাদু। অনুবাদ - সুনীল গঙ্গোপাধ্যায় , আর তাতে সূর বসিয়ে শিবু কুমার শীল তৈরী করেছেন এ গান। গানটি আমার বেশ ভালো লাগলেও
"আমার হৃদয় প্রবল ঝোঁকে
চাপ দেয় তোমার হৃদয়ে "
লাইনটা আমি ঠিক হজম করতে পারছি না। কোনো এক কারণে খচ্ করে কানে লাগে। হয়তো আমারই ব্যর্থতা। 
"ঠিকঠাক"-
"সব ঠিকঠাক যখন বলো
ওলোট পালোট হয়ে যায়
এলোমেলো সব হয়ে যায়, " - এই গান ভালো না লেগে উপায় আছে! বোঝাই যাচ্ছে মন খারাপের কালে "আকাশ মেঘে ঢাকা"র সাথে এইটাও এখন থেকে সমানতালে চলবে!
"শহরবন্দি" - টাইটেল সঙ। অসম্ভব সু্ন্দর। এর বেশি কিছু বলার দরকারই নাই। 
"পাথুরে দেবী " - অ্যালবামটা শুনেই প্রথম যে গানটা মনে গেঁথে গিয়েছিল সেটি হচ্ছে এই গানটি। অনেকগুলো ধীর লয়ের গানের পরে "কবিয়াল"এর মত সেই হেভি রিফিং, শক্তিশালি কথামালা ... আর অসাধারণ গলা.... পোস্টের শুরুতে এই গানের কথাই তুলে দিয়েছি..... আহ্... লুপে ফেলে এখনো শুনছি... 
"নির্বাণ" -
"কিছু বিষাদগ্রস্ত দিন
ছিল প্রেমিকার চোখে জমা
আলো নেই, রোদে নেই
কিছু বিপন্ন বিস্ময়
ক্ষমাহীন প্রান্তর জুড়ে
আমাদের বেঁচে থাকা। "
মাঝে অনেকদিন এইটার লুপে পড়ে ছিলাম... আসলে কোনটা ছেড়ে কোনটাকে বেশি ভালো বলব বুঝতে পারছি না।
"রোদের ফোঁটা"
"আকাশ মেঘে ঢাকা" আর "ঠিক ঠাক"এর সাথে এটাও যোগ হোক মন খারাপের গানের লিস্টে। শুনলেই কেন জানি ভেতরটা হাহাকার করে ওঠে.. 
"শূন্যতায় ঢেকে গ্যাছে
শহরের সব পথঘাট
ফিরবেনা গতকাল জানি
ফিরবেনা আগামীকাল।
তবু চাইছি তোমাকেই
তুলে নিতে অঞ্জলিতে
রোদের ফোঁটা। "
"রঙিন ফেরেশতা" - গানটা শুনলেই রঙিন ফেরেশতার পিঠে চড়ে মন মেঘের বাড়ি চলে যেতে চায়। 
"দূর পৃথিবী" - আবারো খুব ধীর কিন্তু প্রচণ্ড সুরেলা একটা গান... আর বাঁশী.... খুব মায়াবী বাঁশী..
প্রচণ্ড বাস্তববোধ, সুরেলা হাহাকার 


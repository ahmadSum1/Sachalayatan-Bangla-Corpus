আকাশচুম্বীর উচ্চতা



নিজে কিছু যে লিখিতে পারি না তাহা অবশেষে মানিয়া লইয়া পরলেখায় লোভ করিলাম। অন্যত্র হতে সংগ্রহ করিয়া অনুবাদের চেষ্টা করিতেছি মাত্র। পূর্বশ্রুত হইলে দয়াপূর্বক নিজ গুণে ক্ষমা করিয়া দিন।
====================================
ইউনিভার্সিটি অব কোপেনহেগেন এর পদার্থ বিজ্ঞান পরীক্ষায় একবার একটা প্রশ্ন ছিলো এরকম -"কেবলমাত্র একটি ব্যারোমিটারের মাধ্যমে এক আকাশচুম্বী অট্টালিকার উচ্চতা নির্ণয় কর।" 
এক ছাত্রের উত্তরপত্রে দেখা গেল সে লিখেছে, "একটা লম্বা দড়ি ব্যারোমিটারে প্যাঁচাইয়া ছাদ হইতে মাটিতে ফেলিলে দড়ির দৈর্ঘ্যের সাথে ব্যারোমিটারের দৈর্ঘ্য যোগ করিয়া দালানের উচ্চতা পাওয়া যাইবে।"
এইরকম একটি অভূতপূর্ব উত্তর দেখে প্রশ্নকর্তার মেজাজ গেল চড়ে। তিনি অনতিবিলম্বে এই কুলাঙ্গারকে অকৃতকার্য করে দিলেন। ছাত্রও কম যাবে না, সে আপীল করে বসল।
বিচারক দেখে শুনে বললেন যে উত্তর ঠিকই আছে কিন্তু এতে ছাত্রের পদার্থ বিদ্যা প্রকাশ পাচ্ছে না। সিদ্ধান্ত হল ছাত্রটি যদি ছয় মিনিটের মধ্যে সন্তোষজনক ব্যাখ্যা দিয়ে বুঝাতে পারে যে কিছু শিখেছে তাহলে তার আর্জি বিবেচনা করে দেখা যাবে।
সময় চলে যায়, এদিকে ছাত্র কথা বলে না। প্রথম পাঁচ এমনিভাবে মিনিট চুপচাপ বসে থাকার পর বিচারক তাগাদা দিলেন। ছেলেটি জানালো যে তার কাছে কয়েকটি উত্তর আছে কিন্তু কোনটা রেখে কোনটা বলবে ঠিক বুঝে উঠতে পারছে না। সময় প্রায় শেষ দেখে বিচারক অধৈর্য্য হয়ে আবার তাগাদা দিতে যাবেন এমন সময় ছেলেটি কথা বলা শুরু করলো-
"কয়েকটি পন্থা ব্যবহার করা যেতে পারে। প্রথমে আপনি ব্যারোমিটারটি নিয়ে দালানের ছাদে উঠে নিচে ফেলে দিলে, তা নিচে পড়তে যে সময় লাগবে সেই সময় ব্যবহার করে গতির সূত্রে ফেলে দিলেই উত্তর বের হয়ে আসবে।"
"কিন্তু আমি বোধহয় ঠিক এভাবে সমস্যাটা সমাধান করবো না। বিকল্প হিসাবে, ধরুন যদি আকাশে সূর্য থাকে তাহলে ব্যারোমিটারটিকে দালানের পাশে দাঁড় করিয়ে তার উচ্চতা নিতে হবে। তারপর তার ছায়ার অনুপাত নিয়ে দালানের ছায়ার অনুপাতে দালানের উচ্চতা বের করে ফেলা যাবে। কোন কিছুর ক্ষতি হবে না।"
"তবে আপনি যদি একান্তই বৈজ্ঞানিক পদ্ধতি অবলম্বন করতে চান, তাহলে ব্যারোমিটারটির সাথে একটি ছোট দড়ি বেঁধে তাকে সরল দোলক হিসেবে ব্যবহার করতে পারেন। মাটিতে একবার, আর দালানের ছাদে একবার উপাত্ত সংগ্রহ করে অভিকর্ষের পার্থক্য থেকেও উচ্চতা বের করে ফেলা যাবে। এই সুত্রটিও আমি লিখে রেখেছি, তবে একটু জটিল।"
"তবে আরেকটা উপায় আছে। এটাও নেহায়েৎ মন্দ নয়। যদি দালানের বাইরের গায়ে সিঁড়ি থাকে তাহলে ব্যারোমিটারটিকে একটা স্কেল হিসেবে ব্যবহার করে দালানের উচ্চতাকে মেপে ফেলা যাবে।"
"তবে আপনি যদি সেই একঘেয়ে উত্তরটাই চান তবে অবশ্যই আপনি ব্যারোমিটার ব্যবহার করে ছাদে ও মাটিতে বাতাসের চাপের তারতম্য পরিমাপ করে সেই পার্থক্যের রূপান্তরে উচ্চতা নির্ণয় করতে পারেন।"
"তবে এইটাই যদি করেন, যেহেতু আমাদের প্রতিনিয়ত মাথা খাটাতে বলা হয় এই সব বিজ্ঞান ক্লাসে, আমার মনে হয় সবচেয়ে ভালো পন্থা হল এই দালানের পরিচর্যাকারীর কাছে গিয়ে তাঁকে বলা "ভাই, আপনি যদি আমাকে এই দালানের উচ্চতাটা বলেন আমি আপনাকে এই ব্যারোমিটারটা দিয়ে দিব"।"
বিচারক হতবাক হয়ে তাকিয়ে থাকলেন।
ছাত্র্রের নাম নাকি ছিল নীলস বোর। ব্যক্তিগত ভাবে পরিচয় নাই, তবে শুনেছিলাম যে তিনি নোবেল পাওয়া একমাত্র দিনেমার। 
সূত্র: http://www.mentors.ca/bohr.html


বারোক চিত্রকলা - ২ 



××× বিশুদ্ধ শৈল্পিক ও আন্তর্জাতিক ক্ষেত্রে বিখ্যাত দুষ্টু ছবি থাকার সম্ভাবনা ব্যাপক। সুতরাং ঢোকার আগে সাধু সাবধান।×××
আগেরটা এইখানে।
আগের লেখায় আপাত দর্শণ ও বাস্তবতা নিয়ে কিছু চিত্রের উল্লেখ করতে শুরু করেছিলাম। এইখানে আরেকটা একটু ভিন্ন উদাহরণ দিয়ে চলে যাব পরের বিষয়ে,
ছবিটি বাক্কাসের... না ভাই ফারুকীর ফার্স্ট ডেটের বাক্কাস কোর্সের সাথে কোনো সম্পর্ক নাই। (নাটকটা না দেখে থাকলে নিজেকে ভাগ্যবান মনে করুন। দুই ঘণ্টা বাঁচিয়েছেন।
নাম হল "Bacchus" - ও্য়াইন বা মদের দেবতা। 

এই ছবিতে তাইলে ইসপিশাল কি হইলো? ছবিতে একটু সমকামী গন্ধ আছে। কিন্তু সেটা আলোচ্য বিষয় না। মাথার মুকুটটা আঙুর লতার তৈরী। ছবিটা যে বাক্কাসেরই হওয়ার কথা, সে বিষয় স্পষ্ট। কিন্তু একী, তার পোশাক এত ময়লা কেন? মাথার চুলও তো আসল মনে হচ্ছে না (খুব খিয়াল কইরা কাছ থেকে দেখলে), এদিকে মুখে প্রসাধনের পরিমান দেখে তো মনে হচ্ছে কাউকে সাজানো হয়েছে। আপাত দৃষ্টিতে বাক্কাস মনে হলেও বাস্তবে এ কে? 
আন্দ্রেয়া পোজোর একটা ছবি হল -The Glorification of St. Ignatius । রোমের এক ক্যাথিড্রালের ছাদে। সাধু ইগনেশিয়াসের স্বর্গারোহনের ছবি। দেখে মনে হবে ঘটনাটা সত্যি নিচ থেকে দেখা হচ্ছে এবং ঘটনাটা আসলেই ঘটছে। কি আশ্চর্য ভ্রম।

ব্যালাসকাজের  " The Forge of Vulcan" ছবিটা আগের বার দেবার চেষ্টা করেছিলাম, আসেনি। আবার দিচ্ছি -

ছবি বিশ্লেষণের আগে বিষয়গুলো আবার ঝালিয়ে নেই -
১) সময়
২) স্থান
৩) আলোক এবং
৪) গতির ব্যবহার।
ভালকান হচ্ছে অস্ত্র নির্মাতা। তাঁর অস্ত্রশালায় কাজ করে একচোখা সব দানবের দল - ইংরেজীতে যাকে বলে সাইক্লপ্স। ভালকানের স্ত্রী হচ্ছেন ভেনাস। এই দুষ্টু রমনী নাকি সম্প্রতি মারসের সাথে পরকীয়ায় লিপ্ত হয়েছেন। এই খবর নিয়ে স্বর্গ থেকে নেমে এসেছেন আলোর দেবতা অ্যাপোলো। 
ভ্রম এবং অ্যাপিয়ারেন্স ভার্সাস রিয়েলিটি এই ছবিতে তবে কোথায়? দেখুন একচোখা দানবদের সবাইকে কিন্তু দেখে মানুষ মনে হচ্ছে। খুব সাধারণ দৈন্দিন জীবনের একদল কর্মঠ কামার। ভালকানের পাশে তিন কামার- একটু খেয়াল করে গুনে দেখুন তো তাদের কয়টা করে চোখ দৃশ্যমান? মানুষরূপী দানব না দানবরূপী মানুষ?
গতির ব্যবহার ছবিতে স্পষ্ট। গতিকে ধারণ করা হয় ক্রিয়ার মাধ্যমে। বেশিরভাগ ছবিতেই দেখা যাবে কোনো একটা কাজ করার অবস্থায় দৃশ্যটিকে ধারণ করা হয়েছে। যে বিষয়টা রেনেসাঁ থেকে সম্পূর্ণ আলাদা। সাধারণত একটা "পোজ" কে বেছে নিয়ে রেনেসাঁ শিল্পীরা ছবি আঁকতেন। বারোক শিল্পীরা এঁকেছেন বাস্তব কর্মব্যস্ততা। সময়ের থেকে একটা মুহূর্তকে (ভাই মুখে ফেনা তুলে মুখস্ত করসিলাম এই বানান, তাও ভুল হলে দু:খিত) তুলে ধরেছেন তারা।  ছবির বিষয়দের এমনভাবে তুলে ধরেছেন যেন তাঁরা আর স্বর্গীয় নয়, যেন খুব পরিচিত বাস্তবের মানুষ। বাস্তব কর্মব্যস্ত রক্তমাংসের পরিচিত মানুষজন। পুরাতন সময়কে তাঁরা টেনে বর্তমানের সাথে মিলিয়ে একাকার করে ফেলেছেন। 
আলোর ব্যবহারে নতুন বিবর্তন। রেনেসাঁ শিল্পী দ্য ভিঞ্চির দুটো ছবি দেখি - খুব পরিচিত দ্য লাস্ট সাপার -

এবং রাফায়েলের "Deposition of Christ" -

আলোর ব্যবহার লক্ষ্য করুন- কোথাও থেকে আলো আসছে ধরে নিয়ে ছবিগুলো আঁকা। তাই সমগ্র ছবিকেই আলোকিত করে তোলা হয়েছে।
এর সাথে তুলনা করুন উপরের বারোক ছবিটি, বা একই বিষয় নিয়ে আঁকা রুবেন্সের "The Elevation of the Cross"

আলোর একটি স্থির উৎসের অবস্থান ধরে খুব সাবধানে আলোকিত করা হয়েছে ছবির বিষয়দের। আলো-আঁধারির মায়ায় ধরা পড়ছে সময়ের একটি মুহূর্ত। লোকগুলো কেমন মাংসল - অনুভুতিকে নাড়া দিয়ে যায়। রাফায়েলের ছবির তুলনায় অনেক বেশি বাস্তব। 
ভার্মিইরের একটা অসাধারণ ছবি "View of Delft" দিয়ে আজকে শেষ করি। বাকিটা কাল্কে দিমুনে। 

রং আর আলোর ব্যবহার যত দেখি তত টাষ্কি খাই! পুরা জীবন্ত!


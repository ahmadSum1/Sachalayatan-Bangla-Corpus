উইলিয়াম হোগার্থ - "Marriage à-la-mode" (১)



××× বিশুদ্ধ শৈল্পিক ও আন্তর্জাতিক ক্ষেত্রে বিখ্যাত দুষ্টু ছবি থাকার সম্ভাবনা ব্যাপক। সুতরাং ঢোকার আগে সাধু সাবধান।××× প্রায় ১৫ মাস পর পূর্ণ সচলত্ব প্রাপ্তিতে মনে প্রচুর ফুর্তির উদ্রেক হওয়ায় লেখার যথেষ্ট নিম্নমান ততোধিক নিম্নগামী হবার বিপুল সম্ভাবনা বিদ্যমান।। ------------------------------------------------------------------------- 
উইলিয়াম হোগার্থ (William Hogarth) এর জন্ম ১০ নভেম্বর ১৬৯৭ সালে। তিনি তাঁর সমকালীন বিশিষ্ট ইংরেজ চিত্রকর, রাজনৈতিক স্যাটায়ারিস্ট ও সমাজ চিন্তাবিদ ছিলেন। উল্লেখ্য, তিনি ইংল্যান্ডে একটি চিত্রকলা বিদ্যালয় স্থাপনে উল্লেখযোগ্য ভূমিকা রাখেন। ছবির মাধ্যমে গল্প বলায় তাঁর অপরিসীম দক্ষতা ছিল। তৎকালীন সমাজের অসঙ্গতিগুলো তিনি ছবির মাধ্যমে তুলে ধরেন। আধুনিক জগতে ছবির সিরিজ আঁকার ক্ষেত্রেও তিনি অন্যতম পুরোধা। তাঁর স্টাইলপরবর্তীতে হোগার্থিয়ান নামে পরিচিত হয়। 
১৭৪৩-১৭৪৫ সালের মধ্যে হোগার্থ ছয় ছবির একটি সিরিজ আঁকেন যার নাম তিনি দেন "Marriage à-la-mode" । ছবিগুলো লন্ডনের জাতীয় গ্যালারীতে রক্ষিত আছে। ছবিগুলোর বিষয় আঠের শতকের ইংরেজ-দুনিয়ায় বিয়ে ও তৎসংশ্লিষ্ট নৈতিকতা নিয়ে অস্থিরতা।
 সিরিজের প্রথম ছবি হল "দ্য ম্যারেজ সেটেলমেন্ট"।
 
আর্ল স্কোয়ন্ডার বসে আছেন সবার ডানে। ডান পায়ে তার ব্যান্ডেজ বাঁধা, একটা ছোট টুলের ওপর রাখা। বোধহয় তিনি “গাউট” নামক অসুখে ভুগছেন। সেসময়ে গাউটকে অত্যাধিক মদ্যপান ও অসাস্হ্যকর তৈলাক্ত খাবার খাওয়ার ফল ধরে নেওয়া হত।
আর্ল স্কোয়ান্ডার ছেলে ভিসকাউন্টের বিয়ে দিচ্ছেন। এই দিয়ে গল্পের শুরু। দিচ্ছেন বলতে আক্ষরিক অর্থেই দিচ্ছেন; বিয়েতে ছেলের আগ্রহ যে কতটুকু তা ছবির সর্ববামে অবস্থিত এই সুপাত্রের চেহারা দেখেই বোঝা যাচ্ছে। সে ব্যস্ত আয়নায় নিজের চেহারা দেখতে। ভিসকাউন্টের চেহারা ও পোষাক দেখে একটু কেমন যেন লাগছে কি? সে ফরাসী পোষাক পরে আছে। এ হাস্যকর বেশও উদ্দেশ্যমূলকভাবেই হোগার্থ ছবিতে রেখেছেন। হোগার্থ ফরাসীদের খুব একটা পছন্দ করতেন না। যে আয়নায় ভিসকাউন্ট নিজের চেহারা দেখছে, তা কিন্তু ছবিতে অর্ধেক ভাবে উপস্থিত। এই সূত্রে ও বেশভুষা দেখে সিন্ধান্তে আশা যেতে পারে যে হোগার্থ বলতে চাচ্ছেন – ভিসকাউন্ট কেবলই নামে পুরুষ ("half a man.") ছবিতে স্পষ্ট বোঝা না গেলেও, আয়নায় যে প্রতিফলন আছে তা কিন্তু ভিসকাউন্টের নয়, বরঙ তার হবু বধুর পাশের ব্যক্তির। 
সেদিকে পরে আসছি, আবার একটু চট করে ডানে তাকাই - সামান্য পিছনে হেলে থাকা আর্লের দেহ ও জাঁকালো পোশাক চুঁইয়ে পড়ছে দাম্ভিকতা। গর্বের সাথে দেখাচ্ছেন নিজ পূর্ব পুরুষদের বংশধারা। আর্ল যে আসলেই বড় বংশের! বিশাল কাগজে আঁকা ফ্যামিলি ট্রি তে দেখা যাচ্ছে স্বয়ং উইলিয়াম দ্য কংকারার এর পেট থেকে বেরিয়ে এসেছে আর্লদের বংশধারা। উইলিয়ামের পেট থেকে বের হওয়া গাছে একটা ভাঙা ডাল দেখা যাচ্ছে। হয়তো পিতার অপছন্দে বিয়ে করায় ত্যাজ্য কাউকে বোঝানো হচ্ছে তা দিয়ে। মাঝে বসে থাকা অপেক্ষাকৃত সাদামাটা পোশাক পরা মধ্যবিত্ত এক কন্যাদায়গ্রস্থ পিতা এমন পরিবারে মেয়ে তুলে দিতে পেরে তো ধন্য বোধ করবেনই! তাঁর হাতে দেখা যাচ্ছে চুক্তিনামা, যাতে সই করা হচ্ছে। বড় বাড়ির বড় আয়োজন। আর্ল বলে কথা… 
জানালা দিয়ে দেখা যাচ্ছে তার নিমার্ণাধীন বিশাল ভবন। বাড়ি তৈরী করতে দিয়ে আর্লের পকেটে টান পড়েছে। পদবী দিয়ে তো আর শ্রমিকের পেট ভরে না। এদিকে মধ্যবিত্ত পিতা জীবনে কিছু পয়সা কামিয়েছেন বটে, কিন্তু পদবী তো উত্তরাধীকার সূত্রে আসে! মেয়ের বিয়ে দিলে সেই সূত্রে …. টেবিলে তাই টাকার স্তূপ! আর্ল ও মধ্যবিত্ত ব্যবসায়ীর মাঝে প্রকৌশলী অপেক্ষা করছেন টাকা পেলেই আবার ঘরের কাজ শুরু করে দেবেন।
সব মিলিয়ে খুব সুবিধাজনক একটা আয়োজন। কিন্তু প্রচণ্ড বেরসিক তার সাদামাটা মেয়েটি এসবে যেন কোনো উৎসাহই পাচ্ছে না! বিয়ের আঙটিটা সে রুমালে পেঁচাতেই ব্যস্ত! 
একী! হবু জামাই এর পাশে বসে থাকা হবু বধুর কানে দুষ্টু-মিষ্টি সুধা ঢালছেন ইনি কে? ইনি হচ্ছেন উকিল সিলভারটাঙ। তার চেহারা দেখে মনে হচ্ছে, আর যাই হোক, বিবাহ সংক্রান্ত নিষ্পাপ উপদেশ কোনো ভাবেই নির্গত হচ্ছেনা তাঁর রুপার জিহ্বা থেকে।
আশপাশের ঘটনার দিকে একটু তাকাই- দেয়ালের ছবিগুলো একটু কেমন যেন। কেমন ভীতিকর। মেডুসার মাথাটা দেখে তো রীতিমত অশুভ মনে হচ্ছে। নিচের কোনায় শেকল বদ্ধ কুকুর দুটো কি কিছুর প্রতীক নাকি? এদেরও কি ধরে বেঁধে বিয়ে দেওয়া হয়েছে নাকি?
(চলবে)


নৈতিকতা.... সার্বজনীন বনাম আপেক্ষিক



ডিসক্লেইমার: অনেকদিন পর লিখছি.. লিখতে ঠিক কখনোই পারতাম না... কাজেই এমনিতেই ভাঙা যন্ত্রে আরো জং ধরলে খুব একটা উচ্চমানের কিছু তৈরি হবার কথা না... এই লেখাও নিশ্চিতভাবেই খুব একটা উচ্চমানের কিছু হবে না  তারউপরে খুবই নিম্নমানের দার্শণিক কচকচানি থাকবে.. পড়ে সময় নষ্ট করলে নিজ দায়িত্বে.. 
অ্যাবসল্যুট মোরালিটিকে বাংলা করতে পারছিলাম না.. গুগল অনুবাদকও মনমতন কিছু দেখালো না..  সার্বজনীন বোধকরি কাজ চালাতে পারবে.. পরে ভালো কিছু মনে হলে পাল্টে দিতে পারি.. 
প্রায় পুরোপুরিই পয়সার লোভে পেশায় এখন তড়িৎ প্রকৌশলী। দর্শণ বুঝি না, কিন্তু পড়তে ভালই লাগে.. নিজেকে একটু জ্ঞানী জ্ঞানী মনে হয়। কয়েকবছর আগেও আমি প্রচণ্ড ধর্ম বিশ্বাসী ছিলাম, প্রার্থনা না করে ভাত পর্যন্ত খেতাম না। এর কৃতীত্ব(!) মা'কেই দিতে হয়। আমি ধর্মে বিশ্বাস হারাই ১৭ বছর বয়সে। ব্যাপারটা খুব একটা সহজ ছিলো না..  Bertrand Russel এর একটা উক্তি আমাকে প্রচণ্ড ভাবে নাড়া দিয়েছিলো -

If a man is offered a fact which goes against his instincts, he will scrutinize it closely, and unless the evidence is overwhelming, he will refuse to believe it. If, on the other hand, he is offered something which affords a reason for acting in accordance to his instincts, he will accept it even on the slightest evidence. The origin of myths is explained in this way. - Bertrand Russell

কিন্তু এরপরে ঘটলো এক উদ্ভট বিপত্তি। ছোটোবেলা থেকে ধারণা ছিলো নৈতিকতা আসে ধর্ম থেকে, এতদিন অন্ততঃ সেভাবেই ঠিক বেঠিক যাচাই করে এসেছি। এবার তাহলে ধর্ম বিসর্জন দিলে কি হবে? এর সাথে কি নৈতিকতাকেও বিসর্জন দিতে হবে? ১৭ বছরের ক্ষুদ্র মাথার জন্য এই ধরণের চিন্তাভাবনা একটু ভারিই ছিলো বটে। সিদ্ধান্ত নিলাম নিজের নৈতিকতাকে নিজেই নির্ধারণ করবো... কিন্তু কিসের ভিত্তিতে? এই বিষয়ে পড়ালেখা করা দরকার। 
প্রাথমিক পড়াশোনায় যা বুঝলাম, নৈতিকতা দুই ধরণের হতে পারে। অ্যাবসল্যুট আর রিলেটিভ।
সর্বজনীন নৈতিকতা : একটা সাধারণ আইনের মতন, সব ক্ষেত্রে প্রযোজ্য। যেমন – খুন করা মহা পাপ, চুরি করা খারাপ। 
আপেক্ষিক নৈতিকতা : কোনো কাজ নৈতিক নাকি তা অবস্থার উপরে নির্ভর করে। এই ধারণাটা পছন্দ হলো.. নৈতিকতার বিবর্তনকে সমর্থন করে এই ধারণা। 
মনে হয় আরো পড়াশোনা করা দরকার... কিছু কিছু আইডিয়ার সাথে পরিচিত হচ্ছি। নৈতিকতাকে কনসিকোয়েনশিয়াল আর ক্যাটাগোরিকাল হিসেবেও ভাগ করা যায়।
ক্যাটাগোরিকাল মোরালিটি : আমি যতদূর বুঝলাম এইটা মোটামুটি সর্বজনীন নৈতিকতারই অন্য নাম। ক্যাটাগোরিকাল মোরালিটি অনুসারে “The end does not justify the means”. কাজের প্রতিফলের উপর কাজটি নৈতিক নাকি তা নির্ভর করে না। রবিনহুডের উদ্দেশ্য ভালো হলেও চুরি চুরিই। এই প্রসঙ্গে মনে পড়ে বছর কয়েক আগের যৌবনজ্বালা সম্পর্কিত বিতর্কগুলি। 
কনসিকোয়েনশিয়াল মোরালিটি : এই ক্ষেত্র “The end does justify the means” তা্র মানে প্রতিফল কি তার উপরে নির্ভর করছে কাজটি নৈতিক নাকি অনৈতিক। তবে তার মানে হলো জীবন বাচানোর জন্য খুন করা ক্ষেত্র বিশেষে নৈতিক হলেও হতে পারে। ব্যাপারটা কি এতই সাধারণ?
কয়েকটা চিত্র কল্পনা করা যাক।
১) ধরুণ সরু এক রাস্তায় গাড়ি চালানোর সময় হঠাৎ খেয়াল করলেন অন্য একটা গাড়ি আসছে। সংঘর্ষ অনিবার্য। অন্য গাড়িতে পাঁচজন যাত্রিী, তার মাঝে দুইজন শিশু। সংঘর্ষ হলে তাদের মৃত্যু অনিবার্য। গাড়ি একটু অন্যদিকে ঘোরানো যেতে পারতো, যদি না একটা পথচারী থাকতো পথের পাশেই। অন্য গাড়িকে বাচাতে গেলে পথচারী মারা পড়বে। এই ক্ষেত্রে কোন অ্যাকশনটা নৈতিক হবে? কনসিকোয়েনশিয়াল মোরালিটি বলছে পাঁচ জনকে বাঁচানো নৈতিক হবে.. কারণ এর পরিণামে একজন মারা পড়বে, কিন্তু পাঁচ জন বাঁচবে। ক্যাটাগোরিকাল মোরালিটি এ বিষয়ে কি বলতে পারে আমি ঠিক নিশ্চিত না। খুব সম্ভবত দুটোই সমান দুর্ঘটনা। 
২) ধরুণ আপনি পথচারীকে বাঁচিয়ে গাড়িকেই বেছে নিলেন। পাঁচজনই গুরুতর আহত হল। তাদের হাসপাতালে ভর্তি করা হল। পাঁচজনের পাঁচটি ভিন্ন অঙ্গ ভয়ানক ভাবে ক্ষতিগ্রস্থ। দ্রুত ট্রান্সপ্ল্যান্ট না করা গেলে কাউকেই বাঁচানো যাবে না। এমন সময় পখচারী এসে ঢুকলো। সেও হাসপাতালে এসেছে সর্দির চিকিৎসা নিতে। তার বাকি সব অঙ্গই সুস্থ। চিকিৎসক যদি সেই সুস্থ পথচারীর পাঁচটি অঙ্গ কেটে পাঁচ গাড়ি যাত্রীকে বাঁচায় তাহলেও কিন্তু পরিণাম একই হচ্ছে, একজনের জীবনের বিনিময়ে পাঁচজন বাঁচলো। কিন্তু তা কি নৈতিক হবে? 
তাহলে এই ক্ষেত্রে “End is not justifying the means”। তার মানে কনসিকোয়েনশিয়াল মোরালিটি ধোপে টিকছে না এই ক্ষেত্রে। পরিণাম যাই হোক, এক নির্দোষ ব্যক্তিকে মারা অনৈতিক।
তাহলে কি ক্যাটাগরিকাল মোরালিটিই সর্বোৎকৃষ্ট পন্থা? কিন্তু ক্যাটাগোরিকাল মোরালিটির ভিত্তি বা উৎস কি? ধর্মের মত কোনো এক্সিয়মে ফেরত যেতে হচ্ছে কি? 
৩. এক সাইকোপ্যাথ পাঁচ জনকে খুন করতে যাচ্ছে। আপনি দূর থেকে দেখছেন। ঘটনাক্রমে আপনার হাতে একটা বন্দুক আছে, আপনি সাইকোপ্যাথকে গুলি করে পাঁচ জনকে বাঁচাতে পারেন। এক্ষেত্রে কিন্তু ক্যাটাগরিকাল মোরালিটি বলছে পরিণাম যাই হোক, একটা মানুষ (সাইকোপ্যাথ হলেও) খুন করা আপনার জন্য অনৈতিক..... 
তাহলে এক্ষেত্রে কনসিকোয়েনশিয়াল মোরালিটি জয়ী হচ্ছে কি? 
আরো পড়াশোনা করা দরকার.... 
হার্ভাডের অধ্যাপক মাইকেল স্যান্ডেলের একটা কোর্স দেখছি। পুরোটাই ইউটিউবে আছে –
http://www.justiceharvard.org/
সাড়া পেলে ঐখান থেকে মাল মশলা ধার করে সিরিজ করে ফেলতেও পারি... উপরের দুটো উদাহরণের কনসেপ্ট তার কাছ থেকে ধার করা...
প্রথম লেকচারটা দিয়ে দিলাম 



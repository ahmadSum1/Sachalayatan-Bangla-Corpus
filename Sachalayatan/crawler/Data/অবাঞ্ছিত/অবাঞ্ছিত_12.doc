বারোক - ইংলিশ, ডাচ ও ফরাসীরা..



××× বিশুদ্ধ শৈল্পিক ও আন্তর্জাতিক ক্ষেত্রে বিখ্যাত দুষ্টু ছবি থাকার সম্ভাবনা ব্যাপক। সুতরাং ঢোকার আগে সাধু সাবধান।×××
এক
দুই
তিন
আরেকবার ঝালিয়ে নিচ্ছি- 
বারোক চিত্রকল্পের খুব গুরুত্বপূর্ণ বৈশিষ্ট্য হল ছবিতে যেভাবে "ইলিউশনিজম" বা ভ্রম সৃষ্টি করা হয়েছে।
সময়, স্থান, আলোক এবং গতির ব্যবহার ও সাথে অনুভূতিকে প্রচণ্ড ভাবে নাড়িয়ে দেবার অভিনব (তখনকার প্রেক্ষিতে) বারোক শিল্পকে করে তোলে অনবদ্য। বেশি জানিনা, সীমিত জ্ঞান থেকে যুক্তরাজ্যের, ডাচ ও ফরাসী কিছু বারোক শিল্পীর ছবি আজ দেখাতে চাচ্ছি আপনাদের । 
প্রথম ছবি সাধু লিভিনাসের। 

ছবির গল্প খুব একটা জটিল না। আয়ারল্যান্ডের এক খ্রিষ্টান বিশপ, যাচ্ছেন প্রচার কার্যে। পথে ডাকাত দল হামলা করল। সব লুটে নিয়েই তারা শুধু ক্ষান্ত হল না, যাবার আগে তাঁর জিভটা কেটে নিয়ে গেল। সেই নৃশংস বর্বরতার ছবি এটি। এঁকেছেন রুবেন্স। অ্যান্টওয়ের্পের বাসিন্দা ছিলেন তিনি। 
ছবির বিষয়বস্তু প্রচণ্ড নির্মম, বর্বর ও অনুভূতিকে নাড়িয়ে দেবার মত। ভালো করে দেখলে দেখা যাবে ছবিতে দেখা যাচ্ছে এক ডাকাত ছিঁড়ে আনা জিভটা এক কুকুরকে খাওয়াচ্ছে। বারোক যুগের ছবিতেই প্রকাশভঙ্গীর মাধ্যমে অনুভূতিকে ফুটিয়ে তোলার ব্যাপারে যুগান্তকারী পরিবর্তন আসে। ছবিটি দর্শকের অনুভূতিতে কঠোর আঘাত করার উদ্দ্যেশেই আঁকা। সময়ের ক্ষেত্রে আবারো সেই প্রচণ্ড গতিময় একটি মুহুর্ত পুরো বিষয়টিকে ধারণ করে রাখছে। স্বর্গ থেকে প্রতিশোধ নিতে একদিকে স্বর্গদূতেরা নেমে আসছে বজ্র হাতে, আরেকদিকে স্বর্গদূতেরাই অন্যরূপে তাকে তুলে নিচ্ছে উপরে। ভাল-মন্দের তুমুল লড়াই, জীবনের কষ্ট ও পরে অনন্ত শান্তি, অনেকগুলো খুব জটিল বিষয় খুব অল্প পরিসরে আটকে ফেলেছে এই ছবি।  আলোর ব্যবহার লক্ষণীয়,   নীল আকাশ হল সেকুলার আকাশ, আর সোনালী আকাশ হচ্ছে স্বর্গীয়। রঙের ব্যবহার খুব জমকালো। 
আসি  রুবেন্সের "ভেনাস এন্ড এডোনিস" এর দিকে । এইটা একটু দুষ্টু ছবি, তো আগেই সাবধান।

ছবির বিষয়বস্তু সে সময়ে বেশ জনপ্রিয় ছিল। স্বর্গের দেবী ভেনাস মর্ত্যলোকের মানুষের প্রেমে পড়েছেন। মজার ব্যাপার হল এই কেলেঙ্কারীর জন্য দায়ী স্বয়ং ভেনাস-পুত্র কিউপিড। ছবির গল্প হল, সারা রাত দুষ্টু প্রেম করার পর, সকালে এডোনিস বের হচ্ছে শিকার করতে। দেবী ভেনাস দৈব বলে জানেন যে এডোনিস শিকারে গেলেই তার বিপদ আসন্ন, পরিণাম মৃত্যু। ভেনাস সর্বশক্তি দিয়ে আঁকড়ে ধরে ঠেকাতে চাচ্ছেন এডোনিসকে। ভেনাসের ছেলে কিউপিডও চেষ্টা করছে তাকে ঠেকাতে। ছবির ঘটনা কিন্তু আবারো একটি স্থির মুহুর্তে আবদ্ধ। মুহুর্ত স্থির হলেও বিষয়বস্তু প্রচণ্ড গতিময়। ছবিতে ভালোবাসা আছে, দুষ্টু প্রেম আছে, প্রচণ্ড উৎকণ্ঠা আছে। সবই একটি ফ্রেমে ধারণ করা। এই ছবিতে অবশ্য রেনেসাঁ ছবির একটু গন্ধ আছে। খেয়াল করে দেখলে দেখা যাবে ভেনাস ও এডোনিস মিলে তৈরি করেছে একটি প্রায় সমবাহু ত্রিভুজ, আর সেই সাম্যের মধ্যেই ছবিটি মূর্ত হয়ে উঠেছে।
.
তাকানো যাক রুবেন্সের সমকালীন ভ্যান ডাইকের দিকে।

এই ছবিতে নেদারল্যন্ডের প্রকৃতি, সংস্কৃতি ও ডাচ গর্ব প্রবলভাবে ফুটে উঠেছে। ছবির বিষয় রাজা প্রথম চার্লসে কিন্তু শিরোচ্ছেদ করে মারা হয়।
এই ছবিতে ভ্রম আবার স্পষ্ট। রাজার মাথায় মুকুট নেই, হাতে নেই রাজদন্ড! মুকুটের বদলে মাথায় সাধারণ টুপি, হাতে লাঠি। তবে দাঁড়ানোর ভঙ্গিতে ব্যাপক দর্প! গাছের পাতা মাথার উপরে ক্যানোপি হয়ে রয়েছে, আর ঘোড়া হয়েছে নত মস্তক! ঠিক যেন প্রজা !
.
.
.
.
রেম্ব্রান্ট ... আহ্ রেম্ব্রান্ট! এই লোকের আমি বিরাট পাঙখা!! পুরি অমানবিক! এঁর ছবিতে সমসাময়িক সামাজিক প্রেক্ষাপটের সাথে অনেক বিষয়ই উঠে এসেছে - যেমন দর্শন, বিজ্ঞানে অগ্রগতি ও চিকিৎসা বিজ্ঞানের উৎকর্ষ। 
ছবির নাম "এনাটমি অব ডক্টর টাল্প"

ছবিতে ডাক্তার নিকোলাস টাল্পকে দেখা যাচ্ছে এক অপরাধী আরিস কিন্ডটের মৃতদেহ ব্যবচ্ছেদ করে সহকর্মীদের সাথে আলাপরত অবস্থায়। আগের দিনে কিন্ডকে গলা টিপে হত্যা করা হয় ডাকাতির অভিযোগে। ডাক্তারদের সঙ্ঘ রেম্ব্রান্টকে তাঁদের এক ছবি একে দিতে বললে তিনি তাঁদের কর্তব্যরত অবস্থায় এ ছবিটি আঁকেন। একক ভাবে বা সাধারণ প্রেক্ষাপটে কেন আঁকলেন না? কারণ তিনি যে বারোক শিল্পী! কর্মব্যস্ত গতিময় জীবনকে তিনি ধারণ করেন একটি মুহুর্তে। পেছনে দেখা যাচ্ছে একটি ফলকে উপস্থিত সকলের নাম লিপিবদ্ধ। আর সামনের খোলা খাতাটিতে দেখা যাচ্ছে আন্দ্রে ভেসালিয়াসের এনাটমির বই। সে সময়ের প্রেক্ষিতে এটি হুড়োহুড়ি ফেলে দেবার মত একটা ছবি। তখন প্রচলিত বিশ্বাস ছিল দেহ হল ঈশ্বরের সম্পত্তি। একে কাটাকুটো করে নষ্ট করার অধিকার মানুষের নেই। তেমন একটি সময়ে এমন একটি ছবি বেশ উগ্র ভাবেই চোখে পড়বার মতন। উল্লেখ্য, এই ছবিটিতেই রেম্ব্রান্ট প্রথমবারের মতন অদ্যক্ষরের বদলে নিজের পুরো নামে স্বাক্ষর করেন।
তাকাই বিখ্যাত "নাইটওয়াচ" এর দিকে-

খুব সমসাময়িক একটি ছবি। এটিও আগের ছবিটির মতই একটি গ্রুপ পোর্টেট। স্প্যানিশদের তাড়ানোর লক্ষ্যে গঠিত সেই সময়ের অনেক মিলিশিয়া বাহিনির মধ্যে এটিও অন্যতম। ছবির বিশেষত্ব আবার ঐ একটিই, সবাই যেন জীবন্ত। ঘর থেকে বেরিয়ে আসছে একদল মানুষ যুদ্ধে যাবার জন্য। দেখে মনে হচ্ছে যেন তারা জীবন্ত হয়ে আমাদের সময়ে, আমাদের স্থানে প্রবেশ করছে। এই ছবিতে আলো আঁধারির কারসাজি বিশেষভাবে লক্ষ্যনীয় - ছবিটি আসলে দিনের। কিন্তু সেই সময়ে উঁচু দালানকোঠার জন্য দিনের আলো প্রবেশ করতে পারছে না। যে সামান্য ফাঁক দিয়ে প্রবেশ করছে তা ছবির বিশেষ বিশেষ অংশকে আলোকিত করছে প্রকটভাবে। 


ফারমিয়েরের তিনটি ছবি দেখি এই আলোর কারসাজি সম্বলিত। সাথে সে যুগের বিজ্ঞান সাধনার বিষয়টিও লক্ষ্যনীয়। প্রথম ও দ্বিতীয় ছবিটি অ্যান্থনি ফন লিউয়েনহুকের। বৈজ্ঞানিক, অংকবিদ, দার্শনিক এ মহারথিকে দেখা যাচ্ছে নিজ কাজে ব্যস্ত। 
প্রথম ছবি জিয়োগ্রাফারে বাম থেকে ডানে আলোর গতি ক্যানভাসকে জীবন্ত করে তুলছে। ডানের খালি জায়গায় আলো ছড়িয়ে গিয়ে ছায়ার এক শক্তিশালী আবহ তৈরি করছে। মাথার অবস্থান এমনভাবে নির্ধারণ করা যাতে বিশয়কে খুব সক্রিয় মনে হচ্ছে। মুখ ও যন্ত্রের মাঝে আলোর গতি, পোশাকের ভাঁজ সব মিলিয়ে খুব সক্রিয় ও জীবন্ত এক বাস্তব প্রতিচ্ছবি। ধরনীর অণ্বেশকের বিপরীতে একই ব্যক্তির অ্যাস্ট্রনমারে দেখা যাচ্ছে আকাশমণ্ডলের ছাত্র হিসেবে নিজ কর্মে মগ্ন।

তৃতীয় ছবি "উম্যান উইথ এ ওয়াটার জাগ" এ দেখছি প্রায় একই চিত্র মধ্যবিত্ত খুব সাধারণ এক রমনীর জীবনে। একই রকম আলোর কারসাজি ও গতিময়তা লক্ষ্যনীয়। সেই সাথে লক্ষ্যনীয় দেয়ালে টাঙানো মানচিত্র। এসময় পৃথিবীকে মানুষ নতুন করে জানছে, আর সে খবর পৌঁছে যাচ্ছে সাধারনের ঘরে ঘরে। ছবিতে সক্রিয়তা আবারো লক্ষ্যনীয়। 
.
.
.
.
আজকের মতন শেষ করব রুইসডেলের "ভিউ অব হারলেম ফ্রম দ্য ডুনস অব হেভেন" দিয়ে -

আলোর ব্যবহার সম্পর্কে কি নতুন করে বলতে হবে? দেখুন না মেঘগুলো কী  জীবন্ত! উইন্ডমিলের উপস্থিতি বলছে বাতাস আছে.. এখুনি এই মেঘগুলোকে উড়িয়ে নিয়ে যাবে। মেঘের জন্যে নিচে যে আলো ছায়ার খেলা, তাতে আসবে ভিন্ন বৈচিত্র্য। ছবির বিষয়রা লিনেন ব্লীচ করছে। আবারো সক্রিয়তা, কর্মব্যস্ততা, গতি ও প্রাণবন্ততা। প্রকৃতির শক্তি, জীবন্ততা কি আশ্চর্যভাবে মূর্ত এই ছবিতে !
পরে আরো হবেনে :)।


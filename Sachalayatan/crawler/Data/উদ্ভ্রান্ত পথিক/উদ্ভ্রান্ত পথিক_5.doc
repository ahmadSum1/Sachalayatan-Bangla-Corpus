মুভি রিভিওঃ মুন



আমি যখন এই ছবিটি সম্বন্ধে এক দোস্তকে জিজ্ঞেস করলাম সে বলে দোস্ত ছি ছি তোর রুচি এত খারাপ হয়ে গেছে তুই নিউ মুন দেখবি!  মোটামোটি গুগলেও মুন দিয়ে সার্চ মারলেও নিউ মুনটা বেশ আগেই আসে !তো যাই হোক ২দিন ধরে মুন ( নিউ মুন না!! ) এর ভাল কোয়ালিটির রিপ নামাইলাম। এবং সত্যিকার অর্থে ছবিটা আমাকে একটুকু হতাশ করে নাই! বলতে গেলে ২০০৯ এর সেরা ছবি আমার কাছে মুন। শুধু একজন অভিনেতা ( সাথে একজন কন্ঠ অভিনেতা ) নিয়ে যে এত সুন্দর একটি মনস্তাত্ত্বিক কল্প বৈজ্ঞানিক থ্রিলার করা সম্ভব এই সিনামা না দেখলে বিশ্বাস করাটা কঠিন।
ছবির কাহিনী স্যাম বেল নামের একজন মহাকাশচারীকে নিয়ে, যে চাঁদের পৃষ্ঠে পৃথিবীর একটি কর্পোরেশনের হয়ে কাজ করে। কর্পোরেশনটি চাঁদের পৃষ্ঠ হতে হিলিয়াম-৩ শক্তি আহরণ করে। স্যামের কাজ রোবট গার্টির সহায়তায় চাঁদে স্থাপনাগুলো তত্ত্বাবধান করা এবং শক্তি আহরণ শেষে সেইগুলোকে সিলিন্ডারে করে পৃথিবীতে পাঠানো।
স্যাম তার চুক্তির ৩বছরে শেষ পর্যায়ে, আর মাত্র দুই সপ্তাহ পর সে পৃথিবীতে ফিরে যাবে, তার স্ত্রী কন্যার সাথে দেখা করতে পারবে, দীর্ঘ অসহনীয় একাকীত্ব থেকে মুক্তি পাবে। কিন্তু নিয়তির নির্মম পরিহাস, এই সময় ঘটে এক দুর্ঘটনা।
ছবিতে একমাত্র অভিনেতা বলতে গেলে স্যাম রকওয়েল যিনি স্যাম বেল চরিত্রে দুর্দান্ত অভিনয় করেছেন। সাথে রোবটের কন্ঠ দিয়েছেন কেভিন স্পেসি।পরিচালক ডানকান জোন্সের এটাই প্রথম ছবি। অভিষেকে তিনি যেই নৈপুণ্যের স্বাক্ষর রেখেছেন তা অতুলনীয়। সত্যি কথা বলতে এই ছবি প্রমান করে একটি সুন্দর কল্প-বৈজ্ঞানিক সিনামা নির্মাণ মিলিয়ন মিলিয়ন ডলার খরচ করে কম্পিউটার গ্রাফিক্স ছাড়াও সম্ভব। শুধুমাত্র কাহিনী দিয়ে ছবিটি বাজিমাত করেছে আমার বিশ্বাস। 
পরিশেষে আমি বলব যাদের কল্প-বৈজ্ঞানিক কাহিনী ভালো লাগে তাদের অবশ্যই এটি দেখা উচিত। মানুষের একাকীত্ব অনুভব করার জন্যে এর চেয়ে ভালো ছবি খুব একটা বেশি দেখেছি বলে মনে পড়ে না।


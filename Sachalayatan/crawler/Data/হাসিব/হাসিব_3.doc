গুপ্তহত্যায় মিডিয়া ও সমাজের দায়



গত সপ্তাহে টাঙ্গাইলে আইসিসের স্থানীয় প্রতিনিধিরা যারা জেএমবি নামে কার্যক্রম চালায় তারা একজন সংখ্যালঘু পোশাকশিল্পী নিখিল চন্দ্রকে কুপিয়ে হত্যা করেছে। এই নিখিল চন্দ্রের নামে ২০১২ সালে ধর্ম অবমাননার মামলা করে দৈনিক ইনকিলাবের স্থানীয় প্রতিনিধি মাওলানা ফারুকী।  এই মামলায় আটক হয়ে নিখিল কিছুদিন হাজতবাস করেছিলেন। একসময় বাদী মামলাটা তুলে নেন বলে জানা গেছে। 

এখানে লক্ষণীয় বিষয় হল ৪ বছর আগের একটা মামলা যেটা আসলে কী নিয়ে হয়েছিল সেটা এখন পুলিশও বলতে পারে না (প্রাগুপ্ত) সেই অপরাধে নিখিল চন্দ্র জেএমবির মতো দলের হামলায় মৃত্যুমুখে পড়লেন। 
নিখিল চন্দ্র কেন ৪ বছর পরে টার্গেটে পরিণত হলেন সেটার প্রাথমিক কারণ হল তিনি কিছু বলেছেন (বা বলেননি কিন্তু ছড়িয়েছে তিনি বলেছেন) এবং সেই তথ্যটা জায়গামতো পৌঁছে গেছে। এই হত্যার দায়ভার প্রথমত জেএমবি হলেও জেএমবি কীভাবে তথ্যটা পেল সেটা ভেবে দেখার অবকাশ আছে। এখানে এই জেএমবি ও নিখিল চন্দ্রের যোগাযোগ স্থাপনকারীরা কে বা কারা এটা এই মুহূর্তে আমার পক্ষে বলা মুশকিল। পিওরলি স্পেকুলেটিভ চায়ের স্টলের বক্তৃতা হয়তো কিছু দেয়া যায় তবে সেটা দায়িত্বপূর্ণ আচরণ হবে না বলে সেটা থেকে বিরত থাকলাম। এর থেকে আজকে পত্রিকায় প্রকাশিত একটি খবর যেখানে নিখিল চন্দ্রের মতোই একজনের গ্রেফতারের কথা প্রকাশিত হয়েছে যিনি (অভিযোগকারীদের দাবি) ফেসবুকে ধর্ম “অবমাননা" হয় এরকম মন্তব্য করেছেন। নিউজটি ঢাকা থেকে প্রকাশিত একটি অন্যতম প্রধান দৈনিকে ছাপা হয়েছে। দরকার মতো এডিট করে নিউজটা এখানে দেয়া হলো 

নিউজটির কন্টেন্ট এবং লেখার ধরণ বেশ আগ্রহউদ্দীপক। এই নিউজটা পড়ে নিখিল চন্দ্রের কথা কীভাবে জেএমবি পর্যন্ত পৌঁছাতে পারে সেটার একটা ধারণা পাওয়া যেতে পারে। নিউজের প্রথম লাইনে গ্রেফতার হওয়া তরুণীর নাম (ডাকনামসহ) এবং বয়স উল্লেখ করা হয়েছে। সেই সাথে তিনি কোন জেলার কোন উপজেলা থেকে গ্রেফতার হয়েছেন সেটার তথ্য। দ্বিতীয় প্যারাতে আরও এক লেভেল নেমে সেই উপজেলার কোন এলাকা এবং সেটা “নিজের বাড়ি” উল্লেখ করে তরুণীর বাবার নাম উল্লেখ করা হয়েছে। অর্থাৎ খবর থেকে এখন এই তরুণীকে খুঁজে বের করা কোন সমস্যা হবার কথা নয়। এই তরুণীর বাসা খুঁজতে আরও একটু সহযোগিতা করার জন্য তৃতীয় লাইনে থানার নামও দিয়ে দেয়া হয়েছে। সাংবাদিক, পুলিশ (বা সরকার) ছাড়াও এখানে আরেক পক্ষের খবর পাই আমরা। স্থানীয় জনতা নাকি সেই তরুণীর বাড়ী ঘিরে রেখেছিল পুলিশ আসাতক। ফেসবুকে একটা মন্তব্য করায় একজন নাগরিকের জীবন এভাবে সবাই মিলে সারাজীবনের জন্য বিপন্ন করে তুলল। এখন যদি জেএমবি এই তরুণীর উপরে হামলা করে তাহলে সেই নিউজটার ভেহিকল কোন কোন পক্ষ সেটা একনজরে দেখা যাক,
১। স্থানীয় জনতা। যারা ঐ তরুণীর বাড়ী ঘেরাও করে ঘটনার সূচনা করেছে। বাড়ী ঘেরাও করে রাখার একটা অর্থ করা যায় তারা এটা করে পুলিশের উপর এক ধরনের চাপ তৈরিতেও ভূমিকা রেখেছে। ধর্মের দোহাই দেখিয়ে যে হত্যাকাণ্ডগুলো হচ্ছে সেগুলোতে জনগণের কতো অংশের সমর্থন রয়েছে এটা নিয়ে জরিপ করা হলে একটা ইন্টারেস্টিং রেজাল্ট পাওয়া যাবে বলে আমার বিশ্বাস। 
২। সরকার। পুলিশ সরকারের অংশ এবং তারা যে ধারায় তরুণীকে গ্রেফতার করেছে সেটা তৈরি ও প্রয়োগের দায়িত্ব সরকারের উপরই পড়ে। এই তরুণী ছাড়া পেলে পুলিশ তার নিরাপত্তার জন্য কী ব্যবস্থা করবে সেই আলাপ না শুরু না করাই ভালো। 
৩। সাংবাদিক ও সম্পাদক। গ্রেফতারকৃত তরুণীর পরিচয় প্রকাশে সাংবাদিক অতি মাত্রার যত্নের পরিচয় দিয়েছেন। প্রকাশিত তথ্যের ভিত্তিতে ঐ তরুণীর বাসা খুঁজে বের করা কোন সমস্যাই না। এই ধরণের খবর ছাপিয়ে সম্পাদক কফিনের শেষ পেরেকটা ঠুকেছেন। এই সম্পাদক একজন স্বনামধন্য সাহিত্যিক বটে। কথা তৈরি করা লোকেরা যদি মানুষের কথার জন্য তাদের জীবন এভাবে বিপন্ন করে তুলতে ভূমিকা রাখতে শুরু করে তাহলে আমাদের বিপদের সময়য় গিয়ে দাঁড়ানো যাবে এরকম গাছের অভাব রয়েছে এটা আরেকবার ঠেকে শিখতে হয়। 
৪। অনলাইন এক্টিভিস্ট। যিনি ঐ পত্রিকার নিউজটা ফেসবুকে শেয়ার দিয়ে ওটার প্রচারে একটু ভূমিকা রাখলেন। 
হত্যা ও অন্যান্য অপরাধের পরিসংখ্যান ঘাঁটলে অনেক দেশ থেকে আমাদের দেশকে ভালো মনে হবে। কয়েকদিন আগে স্বরাষ্ট্রমন্ত্রীর এই বিষয়ে একটা বক্তব্যও ছিল। সাদা চোখে উনার বক্তব্যে ভুল নেই। তবে উনি যেটা আলাপে আনেননি সেটা হল আমাদের সমাজে এসব হত্যাকাণ্ডে নীরব সমর্থন বা পরোক্ষ সহায়তা রয়েছে যেটা অনেক দেশেই নেই। নিখিল চন্দ্রের খুনে শুধু খুনিরাও জড়িত না, একটা প্রসেসের মাধ্যমে তাকে খুন হবার দিকে ঠেলে দেয়া হয়েছে এবং এই প্রসেসে আমাদের মধ্যেরই অনেক নিপাট ভদ্রলোকেরা ভূমিকা রেখেছে হয়তো।


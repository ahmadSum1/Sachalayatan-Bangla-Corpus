কলম চলবে, সে কলমে কালির বদলে রক্ত ভরে হলেও



অভিজিৎ হত্যার এক মাসের মাথায় ঢাকার রাস্তায় লেখালেখির কারণে আবারো খুন হলেন একজন অনলাইন লেখক। নিহত মোঃ ওয়াশিকুর রহমান বাবু সাম্প্রতিক সময়ে ফেইসবুকে লেখালেখি করতেন। তিনি সামহয়ারইন ব্লগেও একসময় লিখতেন। হত্যার ধরণ ও কৌশল অভিজিৎ এবং রাজীব হত্যার মতোই। আগে থেকে গতিবিধি নজরে রেখে চাপাতি বা এধরণের ধারালো অস্ত্র নিয়ে কুপিয়ে হত্যা। অভিজিৎ হত্যামামলার কোন উল্লেখযোগ্য অগ্রগতি নেই। রাজীব হত্যার চার্জশীট মাত্র কিছুদিন আগে দেয়া হয়েছে। সেই চার্জশিট কবে রায়ের রূপান্তরিত হবে কেউ জানে না। এর মধ্যে খুনিরা বেপরোয়া হয়ে গেছে। তারা এখন আর রাতের আঁধারের জন্য অপেক্ষা করে না, দিনে দুপুরে জনবহুল এলাকায় চাপাতি দিয়ে কুপিয়ে খুন করার সাহস ওরা পেয়ে গেছে। তিনজন খুনির দুইজন ধরা পড়েছে। দেখা যাক তাদের বিচার কয়দিনে হয়। এবং সেই কয়দিনে লেখালেখির অপরাধে আরো কতোজন চাপাতির নিচে পড়ে। 
মোঃ ওয়াশিকুর রহমান বা তার লেখার সাথে আমার পরিচয় ছিলো না। ওয়াশিকুর (অনলাইন নিক কুচ্ছিত হাঁসের ছানা) কী বিষয় নিয়ে লিখতেন সেটাও আমার অজানা ছিলো কিছুক্ষণ আগ পর্যন্ত। ফেইসবুক ঘেঁটে দেখলাম তিনি নাস্তিক ছিলেন। ধর্ম সম্পর্কে তাঁর মতামত প্রকাশ করতেন রাখঢাক না করে। বাংলাদেশে চাপাতির কোপের নিচে পড়ার জন্য আর অতিরিক্ত কিছুর প্রয়োজন নেই। অবস্থা এরকম দাঁড়িয়েছে যে কোনপ্রকার খোঁজখবর ছাড়াই বলে দেয়া যেত ওয়াশিকুর রহমান কেন ও কীভাবে খুন হলেন। 
সচলে আমার লেখা এই পোস্টের আগের পোস্টটাও ব্লগার হত্যা নিয়ে ছিলো। পরের পোস্টটা লেখার আগে আর আর কাউকে কি চাপাতির নিচে ঘাড়গর্দান পাততে হবে? উত্তরটা কঠিন। লেখালেখির জায়গাটা বাংলাদেশে অনেক সঙ্কুচিত হয়ে গেছে। মঢ়ার ও খাড়ার ঘা হিসেবে বাংলাদেশে যেমন ইচ্ছে তেমন লেখালেখির অধিকার নিয়ে কথা বলার লোক বিরল। অভিজিৎ বা রাজীব হত্যার পরও সুশীল সমাজ, এমনকি যারা শোকসভায় হাজিরা দিচ্ছেন তারাও অভিজিৎ বা রাজীবের যেমন খুশি তেমন লেখার অধিকারের পক্ষে দাঁড়ান না। ইনিয়ে বিনিয়ে ফেইসবুক, টকশোতে বলার চেষ্টা করে খুনির বিচার চাই, কিন্তু ওদের এইসব লেখার দরকার নাই। শোকসভার চাইতে ডিফেন্ডিং অফেন্সটাই এখন সবচাইতে বড় দরকার।
ওয়াশিকুর রহমান বাবুও এই সঙ্কুচিত লেখালেখির পরিবেশ নিয়ে সচেতন ছিলেন। তাঁর ফেইসবুকে একটি নোট পেলাম এই বিষয়ে। পাঠকের জন্য নোটটি এখানে তুলে রাখলাম। 


না, আর লিখবোনা যুদ্ধাপরাধ, মৌলবাদ,দেশ, রাজনীতি নিয়ে। এমনিতেও লিখলে কিছুই হয়না শুধু মনের ঝালটা মিটাই। কিন্তু তাতেও নাকি অনুভূতি আহত হয়, দেশের 'শান্তি' বিনষ্ট হয়, উন্নয়ন ব্যাহত হয়। তাই এমন কিছু নিয়ে লিখতে হবে যাতে কারোই সমস্যা না হয়।
আচ্ছা গাছ-পালা নিয়ে লেখা যাক। আমাদের দেশে প্রয়োজনের তুলনায় গাছের পরিমান অনেক কম। বিভিন্ন কারনে নিয়মিত বৃক্ষনিধন তো হচ্ছেই। গত বছর হেফাজৎ-শিবির আন্দোলনের নামে প্রচুর গাছ কেটেছিলো। সম্ভবত মরুভূমি তাদের পছন্দ বলেই গাছের প্রতি ক্ষোভ। তার উপর রামপালে বিদ্যুৎ কেন্দ্র নির্মাণ করলে সুন্দরবনের ঝুঁকি...
... একি, এসব কী লিখছি! না না এ লেখা চলবে না। শান্তি বিনষ্ট হবে, উন্নয়ন ব্যাহত হবে। অন্য কিছু নিয়ে লিখতে হবে...
...হুম শিক্ষা নিয়ে লেখা যায়। শিক্ষাই জাতির মেরুদণ্ড। প্রতিবছর পাশের হার বাড়ছে কিন্তু প্রকৃত শিক্ষার কী অবস্থা! ব্যাপক ভাবে প্রশ্ন ফাঁস হচ্ছে। যেনতেন ভাবে পাশ করাকেই গুরুত্ব দেওয়া হচ্ছে মেধা মূল্যায়নের বালাই নেই। দেশে ত্রি স্তরের শিক্ষা ব্যাবস্থা প্রচলিত...
...দূর, এ নিয়েও লেখা ঠিক হবে না। শতভাগ শিক্ষিত করার মহাপরিকল্পনা যদি ভেস্তে যায়! তার চেয়ে...
...বরং ভ্রমন কাহিনী লিখি। কয়েকবছর আগে সীতাকুন্ডু গিয়েছিলাম। সেখান থেকে পার্বত্য চট্রগ্রামের পাহাড়গুলো দেখা যায়। দেশের আদিবাসীদের উল্লেখযোগ্য অংশই সেখানে বাস করে। যদিও সেটেলার আর সেনাবাহিনীর আগ্রাসনে তারা বিপর্যস্ত।এছাড়াও অনেক আগে কাপ্তাই জলবিদ্যুত কেন্দ্র নির্মাণের সময় বিশাল এলাকা তলিয়ে গিয়েছিলো...
...সর্বনাশ, এসব লিখলে নির্ঘাত রাষ্ট্রদোহী হয়ে যাবো! নিরাপদ কিছু ভাবতে হবে...
...পেয়েছি চলচ্চিত্র। আমাদের চলচ্চিত্রের অবস্থা খুবই বেহাল। যদিও গুটিকয় মানুষ এগিয়ে নেওয়ার চেষ্টা করছেন। সবচেয়ে উল্লেখযোগ্য ছিলেন তারেক মাসুদ। দুর্ভাগ্য বসত তাঁকে আমরা বাঁচিয়ে রাখতে পারিনি। দেশের একটা শ্রেণী তাঁকে পছন্দ করে না। কারন তার চলচ্চিত্রে ধর্মীয় গোঁড়ামি, জঙ্গিবাদ স্থান পেয়েছিলো। তাঁর পরিচালিত মাটির ময়না 'কান চলচ্চিত্র উৎসবে' পুরস্কৃত হলেও তৎকালীন বিএনপি-জামাত জোট সরকার প্রথমে মুক্তি দিতে চায়নি ধর্মীয় অনুভূতির দোহাই দিয়ে। পরে...
...অসম্ভব! আমার ঘাড়ে ক'টা মাথা যে ধর্মীয় গোঁড়ামি নিয়ে লিখবো? বরং...
...প্রেম, হ্যাঁ প্রেম-ভালোবাসা সবচেয়ে নিরাপদ বিষয়। কে না আছে জীবনে একবার হলেও প্রেম করে! অনেক ছেলে আছে যারা একের পর এক প্রেম করে। কিন্তু প্রতিবারই বিয়ের প্রতিশ্রুতি দিয়ে শারীরিক সম্পর্ক করার পরই সম্পর্ক ভেঙে দেয়। অনেকে আবার অন্তরঙ্গ মুহূর্তের ভিডিও করে ইন্টারনেটে ছেড়ে দেয়। এসব ক্ষেত্রে শুধু মেয়েদেরই দোষারোপ করা হয়। ওই ছেলেগুলো ঠিকই বিয়ের ক্ষেত্রে অক্ষতযোনির মেয়ে খুঁজে। কিন্তু ওই মেয়েরা পরবর্তীতে খুব কমই স্বাভাবিক জীবন যাপন...
...নাহ; নারী অধিকার, নারী স্বাধীনতা এসব নিয়ে টু শব্দও করা যাবে না। সমাজ নষ্ট হয়ে যাবে, ছেলে-মেয়েরা সব উচ্ছন্নে যাবে। সমাজ ঠিক থাক আমি...
...নিজেকে নিয়েই কিছু লেখা যাক। আমার জন্ম মধ্যবিত্ত পরিবারে। মধ্যবিত্ত শ্রেণীর চিরাচরিত বৈশিষ্ট্য সুবিধাবাদিতা, দোদুল্যমানতা, স্বার্থপরতা সবই আমার মধ্যে আছে। তবু ভালো নিম্নবিত্ত বা কৃষক-শ্রমিক শ্রেণীতে জন্মাইনি। কৃষকরা পায়না ফসলের ন্যায্য মূল্য, শ্রমিকরা পায় না ন্যায্য মজুরী। সবচেয়ে বৃহত শিল্প খাত গার্মেন্টস শ্রমিকদের স্বাভাবিক মৃত্যুর নিশ্চয়তাও নেই। কখনো ভবন ধ্বস, কখনো আগুন লেগে তারা গণহারে মারা যায়। তারপর লোক দেখানো উদ্ধার তৎপরতা, নামকাওয়াস্তে তদন্ত কমিটি, ক্ষতিপূরনের ভুয়া আশ্বাস, বিচারের নামে অভিযুক্তকে আড়াল করা এগুলো...
...উফ, আমার দ্বারা আসলেই লেখা সম্ভব না। কী সুন্দর করে তরতর করে দেশ এগিয়ে যাচ্ছে। আর আমি কিনা বাগড়া দিতে বসেছি! এসব তো লেখে ষড়যন্ত্রকারীরা যারা দেশের শিল্প খাত ধ্বংস করতে চায়, কৃষি উন্নয়ন নশ্চ্যাৎ করতে চায়। বাস্তবতা ছেড়ে নাহয়...
...গল্প লিখি। এক যে ছিলো রাজা। এখন তো আর রাজার যুগ নেই। সর্বশেষ স্বাধীন নবাব সিরাজউদ্দৌলা মীরজাফরের বিশ্বাসঘাতকতায় পরাজিত ও নির্মম ভাবে নিহত হয়েছিলেন। অবশ্য মীরজাফর তার কৃতকর্মের শাস্তি ভোগ করেছিলো অচিরেই। কিন্তু মীরজাফরের চেয়ে শতগুন ভয়ঙ্কর যুদ্ধাপরাধীরা অনেক বছর এ দেশে শান্তিতে বসবাস করেছে। ক্ষমতার স্বাদও নিয়েছে। বর্তমানে যদিও তাদের বিচার চলছে কিন্তু ধীর গতির ট্রাইব্যুনাল, যে কোন দিন রায়, সরকারের সাথে আঁতাতের অভিযোগ, শাহবাগ আন্দোলন...
...মাথা খারাপ! এসব নিয়ে লিখলেই যুদ্ধাপরাধীদের বিচার ব্যাহত হবে। স্বাধীনতা বিরোধী, রাজাকারের দোসর তিলক পড়বে!
তাহলে কী নিয়ে লিখবো আমি! কেউ কি বলতে পারবেন কী নিয়ে লিখতে সরকার, রাজনৈতিক দল, মৌলবাদী, জনগণ, স্বাধীনতা পক্ষ-বিপক্ষ সব গোষ্ঠী শান্ত থাকবে? আছেন কি কেউ বুদ্ধি দেওয়ার মতো?
হ্যালো...


আপডেট
ধৃত দুই খুনিকে প্রাথমিক জিজ্ঞাসাবাদে জানা তথ্য নিয়ে বিডিনিউজ জানাচ্ছে,

‘ব্লগ কি বুঝি না, আর তার লেখাও আমরা দেখিনি। হুজুরের পরামর্শ, সে ইসলামবিরোধী। তাকে হত্যা করা ঈমানি দায়িত্ব। আর সেই ঈমানি দায়িত্ব পালন করতে ওয়াশিকুরকে হত্যা করেছি’।

হত্যার পরিকল্পনা রাজীবকে খুনের পরিকল্পনার মতোই। বিডিনিউজ জানাচ্ছে,

রোববার (২৯ মার্চ) বিকেলে আটককৃত জিকরুল্লাহ, আরিফ ও পালিয়ে যাওয়া তাহের তিনজন মিলে ওয়াশিকুরের বাসা রেকি করেন। সোমবার সকালে তিনি বাসা থেকে বের হওয়া মাত্র তাকে হত্যা করা হবে বলে পরিকল্পনা করেন।
সে পরিকল্পনার অংশ হিসেবে তারা সোমবার সকালে সেখানে অবস্থান গ্রহণ করে। ওয়াশিকুর রহমান বাসা থেকে বের হয়ে সামনের দিকে এগোনো মাত্রই জিকরুল্লাহ ও তাহের চাপাতি নিয়ে ঝাঁপিয়ে পড়েন। 



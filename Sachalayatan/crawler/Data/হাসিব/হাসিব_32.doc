আন্তর্জাতিক অভিজ্ঞতার আলোকে জামাত নিষিদ্ধকরণ রূপরেখা



বহুদিন থেকেই দল হিসেবে দল হিসেবে জামায়াতে ইসলামী নিষিদ্ধ করার কথা উঠছে। এই নিষিদ্ধ করার পক্ষে বিপক্ষে নানা মত রয়েছে। তো এই নিষিদ্ধের বিপক্ষে যারা কথা বলেন তাদের মধ্যে জামায়াতে ইসলামীর নেতাকর্মীরা রয়েছেন। এরা কেন এর বিপক্ষে বলেন তার কারণ সহজেই অনুমেয়। এর বাইরে নিষিদ্ধ করার বিপক্ষে যারা বলেন তাদের আর্গুমেন্টগুলো হলো,

 জামায়াতে ইসলামী অন্য সব দলের মতোই একটি রাজনৈতিক দল এর রাজনীতি করার অধিকার রয়েছে
 ধর্মভিত্তিক রাজনীতি নিষিদ্ধ না করে জামায়াতে ইসলামীর রাজনীতি বন্ধ করার চেষ্টা করে কোন লাভ নেই
 পৃথিবীর কোন গণতান্ত্রিক দেশে এরকম দল নিষিদ্ধ করার নজির নেই। প্রকাশ্য রাজনীতি মতপ্রকাশের একটি উপায় এটি গণতান্ত্রিক দেশের একটি আবশ্যিক উপাদান।

প্রথম যুক্তির বিপক্ষে বলা যায়, জামায়াতে ইসলামী অন্যান্য দলগুলোর মতো নয়। এই দলটির মুক্তিযুদ্ধের সময় বাংলাদেশের স্বাধীনতার বিপক্ষে অবস্থান নিয়ে মানবতাবিরোধী কার্যকলাপ করার দলিলভিত্তিক ইতিহাস রয়েছে। এবং স্বাধীনতার পরেও তারা একধরণের নির্দিষ্ট হিংস্র সাম্প্রদায়িক রাজনীতির চর্চা করে আসছে। এই দলটির সদরদপ্তরও পাকিস্তানে। এই দলটিকে তাই বাকি দলগুলোর সাথে মিলিয়ে দেখার সুযোগ নেই। দ্বিতীয়ত, ধর্মভিত্তিক রাজনীতি বন্ধ করতে হবে এটা যেকোন প্রগতিশীল নাগরিক স্বীকার করবেন। জামাতকে দিয়ে সেটা শুরু করলে ক্ষতি নেই। ধর্মভিত্তিক রাজনীতি যে ক্ষতিকর এটা জনগণের ধারণার মধ্যে নিয়ে আসারও একটি বিষয় রয়েছে। পৃথিবীতে খুব কম দেশই রয়েছে যেখানে ধর্মকে রাজনীতি থেকে পুরোপুরি পৃথক করা গেছে। এটি একটি দীর্ঘমেয়াদে বিষয়। একদিনে এক ঘোষণার মাধ্যমে এই কাজ সম্পন্ন করা যাবে না। জামাতকে নির্মূলের মধ্য দিয়েই এটা শুরু হোক। 
তৃতীয় যুক্তিটি রাজনৈতিক বিশ্লেষক, এ্যাকাডেমিক, রাজনীতিবিদ অনেকেই বিভিন্ন সময়ে বলে আসছেন। বাস্তবে পৃথিবীর প্রায় সব দেশেই দেশবিরোধী দল বা ব্যক্তির রাজনীতির অধিকার দেয়া হয় না। এই অধিকার থাকলে আমেরিকাতে আল কায়েদার অফিস বা জার্মানিতে এখনও নাৎসি পার্টির অফিস দেখা যেত। 
এই লেখাটিতে কিছু ঐতিহাসিক মিলের কারণে জার্মানিতে নাৎসি নির্মূল অভিজ্ঞতা, তারপর ইউরোপের অন্যান্য উন্নত গণতান্ত্রিক দেশে দেশবিরোধী রাজনৈতিক দল নিষিদ্ধ করার ইতিহাস ও সবশেষে এসব অভিজ্ঞতার আলোকে বাংলাদেশে কীভাবে জামাত নির্মূল করা যেতে পারে সেটার একটা প্রাথমিক রূপরেখা নিয়ে আলোচনা করা হবে।
জার্মান অভিজ্ঞতা 
জার্মানির ইতিহাসের সাথে বাংলাদেশের ইতিহাসের একটা উল্লেখযোগ্য মিল হলো এই দুই দেশই কিছুসংখ্যক নাগরিকের জন্ম দিয়েছে যারা এই দেশের বিরুদ্ধে কাজ করেছে। জার্মানির নাৎসি পার্টি[১] এবং বাংলাদেশের জামায়াতে ইসলামীর মধ্যে বেশ কিছু চরিত্রগত মিল রয়েছে। 

 এরা ভিন্নধর্মালম্বীদের দমন করেছে। তাদের প্রার্থণাগৃহ, বাসস্থান ধ্বংস করেছে। জামায়াতে ইসলামী এ কাজ এখনো অব্যাহত রেখেছে।
 এই দুই দলই দেশের মানুষের বিরুদ্ধে মানবতা বিরোধী অপরাধ, অর্থাৎ খুন ধর্ষণ লুটপাটে অংশগ্রহণ করেছে।
 রাষ্ট্রের মতাদর্শিক স্তম্ভগুলোকে অস্বীকার, ধ্বংস করেছে। উদাহরণস্বরূপ, জার্মানিতে পতাকা বদল, বই পোড়ানো উৎসব; বাংলাদেশে পতাকা ছিড়ে ফেলা, শহীদ মিনার ধ্বংসের কথা আসতে পারে।
  মানবতাবিরোধী অপরাধে এদের নিজস্ব পদ্ধতি রয়েছে। নাৎসিরা তাদের গ্যাস চেম্বার, সংখ্যালঘু সম্প্রদায়ের ওপর নিপীড়ন, কনসেনট্রেশন ক্যাম্পের জন্য কুখ্যাত, জামাতিরা কুখ্যাত তাদের রগ কাটা সংস্কৃতি, সংখ্যালঘু সম্প্রদায়ের ওপর নিপীড়ন, হত্যাযজ্ঞে ধারালো অস্ত্রের ব্যবহার ইত্যাদির জন্য।

তো জার্মানি এবং বাংলাদেশে এরকম সন্ত্রাসীচিন্তার দুই দল থাকার ইতিহাস থাকলেও এই দুই দেশের মধ্যে অমিলটা হলো জার্মানিতে এই অন্যায়ের বিচার হয়েছে এবং চলছে, কিন্তু বাংলাদেশ এই বিচার ৪০বছর পরেও সম্পূর্ণ করতে পারেনি। জার্মানিতে দীর্ঘ সময় ধরে চলমান আইনি কাঠামোর জন্যই তারা এই তাদের দেশটা প্রায় পুরোটা মানবতাবিরোধী দলমুক্ত করতে সক্ষম হয়েছে। বাংলাদেশের জন্য তাই জার্মানির অভিজ্ঞতা খতিয়ে দেখা অবশ্য কর্তব্য।  
দেশের মধ্যেই দেশের স্বাধীনতা, সার্বভৌমত্ব ও মানবতার বিরুদ্ধে ক্রিয়াশীল রাজনৈতিক দল শুধু বাংলাদেশেই নয়, পৃথিবীর বিভিন্ন দেশেই যুগে যুগে দেখা গেছে। রাষ্ট্রের পক্ষ থেকে তাদের প্রভাব ন্যুনতম পর্যায়ে নিয়ে আসার আইনি চেষ্টারও উদাহরণ ভুরি ভুরি। এইসব আইনি প্রচেষ্টার সুফলও দেখা গেছে। সাম্প্রতিক ইতিহাসে জার্মানির অভিজ্ঞতা এখানে বিশেষভাবে উল্লেখযোগ্য। যেখানে ত্রিশের দশকে জার্মানিতে নাৎসি দল নির্বাচিত হয়ে ক্ষমতায় এসেছিলো সেখানে নাৎসিবিরোধী কর্মসূচী চালিয়ে যাবার কারণে জার্মানিতে নাৎসিদের প্রভাব এখন রাজনৈতিকভাবে শূণ্য।  
মিত্রবাহিনী এপ্রিল ১৯৪৫এ দ্বিতীয় বিশ্বযুদ্ধের শেষ হবার আগেই বিজয় অর্জিত হবার পর জার্মানিতে নাৎসি নির্মূল কর্মসূচী কীভাবে চালানো হবে সেই বিষয়ে খসড়া প্রস্তুত করে ফেলে। মিত্রবাহিনীর এই বিষয়ে একটি 'বেসিক প্রিলিমিনারি প্ল্যান' তৈরি করে।  
এই পরিকল্পনার আওতায় নিন্মোক্ত কর্মসূচীর খসড়া তৈরী করা হয়। [২][৩]

 নাৎসি পার্টির অবলুপ্তকরণ। মূল দলের সাথে উপদলগুলো যেমন, SA (Sturmabteilung)[৪], SS (Schutzstaffel)[৫] এবং HJ (Hitler Jugend)[৬] অবলুপ্তিকরণ। [নোট: ১]
 জার্মান সংবিধান, আইন, নীতিমালা ও অধ্যাদেশগুলো থেকে নাৎসি ভাবাদর্শের সকল ধারা বিলোপ
 পার্ক, রাস্তার নাম, হাঁটাপথ, সরকারি বেসরকারি সংস্থা, স্থাপনা যেগুলো নাৎসিবাদে বা সেনাতন্ত্রে বিশ্বাসী লোকেদের নামে নামকরণ করা হয়েছে সেগুলোর নাম পরিবর্তন। নাৎসিবাদ ও সেনাতন্ত্রের সাথে সংশ্লিষ্ট যেকোন ভাস্কর্য বা সৌধ ধ্বংস করা। নাৎসি প্রতিক স্বস্তিকা যেখানেই থাকুক সেগুলো মুছে ফেলা বা ভেঙ্গে ফেলা।
 নাৎসি পার্টি ও এর সহযোগী প্রতিষ্ঠানগুলোর যাবতীয় অর্জিত বা লুণ্ঠিত সম্পদ বাজেয়াপ্তকরণ ও পদস্থ নাৎসিদের গ্রেফতার
 নাৎসিদের যাবতীয় অবসর ও অন্যান্য ভাতার অধিকার রহিতকরণ
 নাৎসি নেতা, প্রভাবশালী সমর্থক ও মিত্র বাহিনীর জন্য হুমকিস্বরূপ অন্যান্য নাগরিকদের গ্রেফতার। এখানে নাৎসি সমর্থকদের পাশাপাশি ৫টি শাখা সংস্থাকে বিচারের মুখোমুখি করা। গ্রুপগুলো হলো, Nazi Party Leadership Corps [৭], Gestapo [৮], SS [৫] (SD অর্থাত Sicherheitdienst [৯] সহ), the Reich Cabinet [১০], the German General Staff and High Command [১১] এবং SA (Sturmabteilung)[৪]।
 সকল নাৎসি নেতা, সক্রিয় কর্মী ও সমর্থকদের সরকারি পদ থেকে অপসারণ। আধাসরকারি ও বেসরকারি অফিসের প্রভাবশালী কেউ নাৎসি থাকলে তাদেরকেও অপসারণ। পরবর্তীকালে এই ধারাটা removal-from-office program নামে পরিচিত ছিলো। নাৎসি সরকারের অধীনে সকল সরকারি ও আধাসরকারি প্রতিষ্ঠানে কাজ করা ব্যক্তিদের একটি Fragebogen (প্রশ্নমালা) দেয়া হয়েছিলো যেটার মাধ্যমে নির্ধারণ করা হয়েছিলো তারা আসলে নাৎসিমুক্ত পরিবেশে কাজ করার অধিকার রাখে কিনা।
 যেকোন নাৎসি প্রোপাগান্ডা রেডিও টিভি বা অন্য কোন প্রচারমাধ্যমে প্রচার করা যাবে না। এর আওতায় বিনোদন, থিয়েটার, শিক্ষা ও ধর্মও পড়বে। প্রচারমাধ্যমে কোন নাৎসি সমর্থক কাজ করতে পারবে না।
 নাৎসি প্যারেড, বা নাৎসি সংগীত প্রচার করা যাবে না। সেইসাথে যাবতীয় নাৎসি প্রতিক প্রদর্শন নিষিদ্ধ করা হবে। 

এরপর এপ্রিল ১৯৪৫ এ Joint Chief of Staff directive 1067/6 এ এই ডিনাৎসিফিকেশন কর্মসূচীর বিস্তারিত রূপরেখা তৈরি করা হয়। [নোট ১: Annex A, পৃষ্ঠা ১৪-১৬] দ্বিতীয় বিশ্বযুদ্ধ শেষ হবার পর ক্রিমিয়া কনফারেন্স বা ইয়ালটা কনফারেন্স [১৩] হিসেবে পরিচিত এক সভায় মার্কিন যুক্তরাষ্ট্র, গ্রেট ব্রিটেন ও সোভিয়েত ইউনিউনের রাষ্ট্রপ্রধানেরা অংশগ্রহণ করেন। এই কনফারেন্সে মিত্রবাহিনীর রাষ্ট্রপ্রধানেরা প্রাথমিক ঐক্যমতে পৌছে যে ঘোষণা দেন তার মাধ্যমেই সর্বপ্রথম ১৯৪৫ সালের ১১ই ফেব্রুয়ারি এই ডিনাৎসিফিকেশন পরিকল্পনার কথা জনসমক্ষে আসে। ২রা মে, ১৯৪৫এ ব্যর্লিনের পতনের পর এই ঘোষণার পরে ৩০শে জুলাই ১৯৪৫এ পটসডাম কনফারেন্সে [১৪] ডিনাৎসিফিকেশনের কর্মসূচী [নোট ১] গ্রহণ করা হয়। 
অধিকৃত অঞ্চলসমূহ যেমন, আমেরিকান এলাকা, ব্রিটিশ এলাকা, সোভিয়েত এলাকা, ফরাসি এলাকা, সবগুলোতেই মূলত একই ধাঁচের ডিনাৎসিফিকেশনের কর্মসূচী গ্রহণ করা হয়। 
অধিকৃত অঞ্চলভেদে এসব আইনি কাঠামোর মধ্যে কিছু পার্থক্য থাকলেও এর উদ্দেশ্য ছিলো,

 জার্মানি থেকে নাৎসি কর্মকান্ড ও মতাদর্শের বিলোপ সাধন
 অর্থনৈতিক, সাংস্কৃতিক ও শিক্ষাব্যবস্থায় নাৎসি মতাদর্শের বিলোপ সাধন
 সতর্কতা হিসেবে জার্মানির ফৌজি সক্ষমতা নিয়ন্ত্রনে রাখা (মর্গেনঠাউ প্ল্যান)[১২]
 রাজনৈতিক ও সামাজিক ব্যবস্থাপনা কাঠামো সংস্কার 
 বিচারব্যবস্থার সংস্কার [নোট:২]

এই পরিকল্পনা বাস্তবায়নে ডিনাৎসিফিকেশন কর্মসূচীর আওতায় পুরো জার্মানিতে সবকিছু পুরো ঢেলে সাজানো হয়। সরকারি ও বেসরকারি পর্যায়ে নাৎসি সমর্থক কর্মকর্তাদের অপসারণ, তাদের সম্পদ অধিগহণ ইত্যাদির মাধ্যমে নাৎসি ভাবধারার সামাজিক ও অর্থনৈতিক শক্তি শূণ্যতে নিয়ে আসা হয়। শিক্ষাব্যবস্থা, অর্থনৈতিক কাঠামো পুরো ঢেলে সাজানো হয়।
ডিনাৎসিফিকেশনের এই কর্মসূচী শেষ হবার পরও জার্মানির আইনি কাঠামো নাৎসিবাদ মাথাচাড়া দেবার বিরুদ্ধে সংরক্ষিত। জার্মানির সংবিধান (Grundgesetz)[১৫] এজন্য রাজনৈতিকভাবে নিরপেক্ষ নয়, বরঞ্চ রাষ্ট্রের মূলনীতি সংরক্ষণে খড়গহস্ত। জার্মানির সংবিধানে এই বিষয়ে যে শব্দবন্ধটা ব্যবহৃত হয় সেটা হলো 'মুক্ত গণতান্ত্রিক শাসনব্যবস্থা' (Freiheitlich demokractische Grundordnung)[১৬]। এই মুক্ত গণতান্ত্রিক শাসনব্যবস্থা বিভিন্নভাবে সুরক্ষিত। 
জার্মান সংবিধানে মুক্ত গণতান্ত্রিক শাসনব্যবস্থার হুমকিস্বরূপ কোন ব্যক্তি বা প্রতিষ্ঠানের সাংবিধানিক মৌলিক অধিকারও সীমিত করা হয়েছে [২১]। সীমিত/রহিত করা এসব অধিকারগুলো হলো, 

 প্রচারমাধ্যমের স্বাধীনতা [২২] 
 শিক্ষকতা ও গবেষণার স্বাধীনতা [২৩] 
 জনসমাগম ও সংস্থার স্বাধীনতা [২৪] 
 পেশাগত ও সম্পদের মালিকানার স্বাধীনতা [২৫]

দেশে পশ্চিমের যে "মুক্ত" গণতান্ত্রিক পরিবেশের কথা আমরা মিডিয়া বা বিদেশি দূতাবাস কর্মকর্তাদের নসিহত থেকে শুনে থাকি। সেগুলো কতোটা মুক্ত সেটা আরো বুঝতে জার্মানি ছাড়াও ইউরোপের অন্যান্য দেশগুলো ফ্যাসিস্ট/নাৎসি রাজনীতির বিরুদ্ধে তাদের আইনি কাঠামোর মধ্যে একই রকম সুযোগ রেখেছে সেটার প্রতি দৃষ্টি দেয়া যায়। ইউরোপের প্রায় প্রতিটা দেশেই এই ধরণের দেশদ্রোহী দলগুলোর বিরুদ্ধে, তাদের ছড়ানো বিষাক্ত প্রচারণাগুলোর বিপক্ষে আইন রয়েছে। মুক্তমত মানে সেখানে যা খুশি সেটা বলা বা করা নয়।[২৬][২৭]
অন্যান্য ইউরোপীয় অভিজ্ঞতা 
আগেই বলা হয়েছে বিদেশী প্রচার মাধ্যম, এনজিও ও দূতাবাসগুলো আমাদের এরকম একটা ধারণা দেবার চেষ্টা করে যে পশ্চিমে সব মত সব দলের জন্য রাজনৈতিক পরিবেশ উন্মুক্ত রয়েছে। সেটা যে ইউরোপিয় আইনের কাঠামোতে সত্য নয় এটা উপরের আলোচনা থেকে পরিস্কার হবার কথা। ইউরোপিয় ও অন্যান্য দেশে যেখানে গণতন্ত্রের প্রাতিষ্ঠানিক ভিত্তি শক্ত সেসব দেশগুলোতেও এই আইনি কাঠামোর বাইরে থাকা দলগুলো ব্যান করা হয়। 

এখানে লক্ষ্যণীয়, রাজনৈতিক দলগুলোর ব্যান দ্বিতীয় বিশ্বযুদ্ধ পরবর্তীকালে যেমন ঘটেছে তেমনি এই ব্যান আধুনিককালেও হয়েছে। দেশগুলো তাদের গণতন্ত্রের প্রাথমিক অবস্থায় রাজনৈতিক দল ব্যান করেছে, আবার পূর্ণ গণতান্ত্রিক ব্যবস্থার আওতায়ও রাজনৈতিক দল ব্যান করেছে। অর্থাৎ, পশ্চিমা গণতান্ত্রিক দেশগুলোতে পার্টি ব্যান হয় না বা ওসব দেশে মতপ্রকাশের পূর্ণ সুযোগ রয়েছে এই ধারণা সঠিক নয়। 
জামাত বিষয়ে করণীয়
বাংলাদেশে ইতিমধ্যে বহুবার প্রমানিত হয়েছে যে জামায়াতে ইসলামী নামের দলটি বাংলাদেশের স্বাধীনতা ও সার্বভৌমত্বের প্রতি বিশ্বস্ত নয় এবং কার্যবিচারে এটি একটি সন্ত্রাসী সংগঠন। রাষ্ট্রিয় স্থাপনাগুলোতে, সড়ক ও যোগাযোগ ব্যবস্থায় সাম্প্রতিক হামলা, ৫০টির বেশি হিন্দু মন্দিরে হামলা্, পুলিশ হত্যা ইত্যাদি ঘটনার পরিপ্রেক্ষিতে জামাত নিষিদ্ধ করার দাবি বিভিন্ন মহল থেকে ইতিমধ্যে বেশ কয়েকবার উত্থাপিত হয়েছে। [২৯]
জামায়াতকে ব্যান করতে আপাতদৃষ্টিতে সরকারের কাছে তিনটি পথ খোলা রয়েছে। 

 প্রথম পথটি হলো সরাসরি স্বরাষ্ট্রমন্ত্রনালয় থেকে প্রজ্ঞাপন জারি করে নিষিদ্ধ করা। বিশেষ ক্ষমতা আইন ১৯৭৪ এই ক্ষেত্রে ব্যবহার করা যেতে পারে। [৩০] ২০০৯ সালে হিজবুত তাহরীর এভাবে নিষিদ্ধ হয়েছিলো।[৩১] শেষ খবর পাওয়া পর্যন্ত এরকম আরো ৭টি ইসলামী দল ও ৭টি মাওবাদি দল নিষিদ্ধ ঘোষিত হবে এরকম কথা ছিলো। [৩২]
 দ্বিতীয়টি হলো আইনি রাস্তায় হেঁটে জামাত নিষিদ্ধকরণ। এই পদ্ধতিতে আবার দুইভাবে আগানো সম্ভব। সরকার প্রচলিত সনাতন বিচার কাঠামোর মধ্যে দিয়ে আবেদন করতে পারে অথবা বিশেষ ট্রাইবুনাল (সন্ত্রাস বিরোধী আইন ১৯৯৯, ধারা ২৮)[৩৩] গঠন করে জামাত নিষিদ্ধ করতে পারে।
 শেষ উপায়টি হলো সরাসরি রাষ্ট্রপতির অধ্যাদেশ বা সংসদে বিল আকারে উত্থাপন করে সেটি সংসদে পাশ করিয়ে ফেলা। সংসদে সংখ্যাগরিষ্ঠতার ভিত্তিতে বর্তমান সরকার এটা সহজেই করতে পারবে। 

এই তিন পন্থাই গণপ্রজাতন্ত্রী বাংলাদেশের সংবিধানের ৩৮ নাম্বার ধারায় বৈধতা দেয়া রয়েছে। [৩৪]
আইনি ব্যবস্থায় বিচারিক আদালতের (সনাতন বা সন্ত্রাসবিরোধী ট্রাইবুনাল) মাধ্যমে জামাতে ইসলামীর মতো সন্ত্রাসী সংগঠনকে নিষিদ্ধ করার পরিপূর্ণ সুযোগ রয়েছে। সংগঠন নিষিদ্ধ করার সাথে সাথে সংগঠনের লাইফ সাপোর্ট অর্থব্যবস্থায় ও প্রচার কাজে প্রতিবন্ধকতা তৈরি করারও সুযোগ রয়েছে।

এই পর্যন্ত আইনি কাঠামোর বাইরে সংগঠন হিসেবে জামাতকে নিষিদ্ধ না করে নির্বাচন কমিশন জামাতকে নির্বাচনে অযোগ্য ঘোষণা করতে পারে। তবে সেক্ষেত্রে জামাত নির্বাচনে অংশ না নিয়েও তাদের কার্যক্রম চালিয়ে যেতে পারবে। এমনকি ভিন্ন নামে দল খুলে সেটার মাধ্যমে রাজনীতি চালিয়ে যেতে পারবে। সুতরাং, শুধু দল হিসেবে একে নিষিদ্ধ না করলে জামাত নির্মূল করা আসলে সম্ভব হবে না। 
জামাত নির্মূল করতে জামাতি মতাদর্শকে সাথে কবর দেবার ব্যবস্থা করতে হবে। এই কাজে এখনই শুরু করে একটি দীর্ঘমেয়াদি পরিকল্পনা হাতে নিতে হবে। এর আওতায়,

 সংগঠন হিসেবে জামায়াতে ইসলামী নিষিদ্ধ করতে হবে
 জামায়াতে ইসলামী যাতে অন্য নামে রাজনীতিতে ফিরতে না পারে সেজন্য এর নেতাকর্মীদের রাজনৈতিক কর্মকান্ডে অযোগ্য ঘোষণা করতে হবে
 জামায়াতে ইসলামীর অর্থনৈতিক উৎস চিহ্নিত করে সেগুলো রাষ্ট্রের অধিকারে নিয়ে আসতে হবে। ন্যুনতমভাবে হলেও জামাতি প্রতিষ্ঠানগুলোর উচ্চপদস্থ কর্মকর্তাদের রাষ্ট্রায়াত্ত করা জামাতি প্রতিষ্ঠান থেকে ছাটাই করতে হবে। ছাটাই হওয়াদের নতুন প্রতিষ্ঠান গড়ে তোলাও সরকারি তদারকির মধ্যে নিয়ে আসতে হবে
 জামাতি প্রচারমাধ্যম নিয়ন্ত্রনের মধ্যে আনতে হবে
 বিচারিক ও শিক্ষাব্যবস্থায় জামাতি প্রভাব কমিয়ে আনতে হবে। স্কুল কলেজ পর্যায়ে সিলেবাসে মুক্তিযুদ্ধের ইতিহাস আরো বেশি পাঠের আওতায় আনতে হবে। অঞ্চলভিত্তিক ইতিহাস তৈরি করে সেটা সংশ্লিষ্ট অঞ্চলের পাঠ্যক্রমে ঢুকিয়ে দিতে হবে। দেশের আনাচে কানাচে ছড়িয়ে থাকা মুক্তিযুদ্ধের বিভিন্ন স্মৃতিচিহ্ন চিহ্নিত করে সেখানে স্কুলকলেজ পর্যায়ে ছাত্রছাত্রীদের বাধ্যতামূলক শিক্ষাসফরের ব্যবস্থা করতে হবে। বিচারব্যবস্থা ও অন্যান্য প্রশাসনিক সেক্টরে জামাত সমর্থকদের বিতাড়িত করতে হবে। ধর্মভিত্তিক শিক্ষাব্যবস্থা আধুনিকীকরণ করে প্রতিষ্ঠানগুলোতে জামায়াতে ইসলামের কর্মীদের সরিয়ে দিতে হবে। 

জামায়াতে ইসলামীর রাজনীতি পাকিস্তানপন্থী ধর্মীয় রাজনীতি। এই পাকিস্তানপন্থীদের সমূলে উচ্ছেদ করাটা হবে ধর্মভিত্তিক রাজনীতি বন্ধ করার প্রথম ধাপ। 
পাঠকদের অনুরোধে লেখাটির একটি পিডিএফ যোগ করা হলো। পিডিএফটি ডাউনলোড করতে পারবেন এখান থেকে। 
নোট
নোট ১
সম্পূর্ণ তালিকা পাওয়া যাবে Denazification (Cumulative Review) Report of the Military Governor (1 April 1947 – 30 April 1948) এর Annex G (পাতা ৪৪-৪৫)-এ।
ডকুমেন্টটি পাওয়া যাবে - এখানে ।
[পিডিএফ ফাইল ৩০+ মেগা]
নোট ২
আমেরিকা অধিকৃত এলাকায় বলবত হওয়া আইনগুলোর তালিকা পাওয়া যাবে এখানে 
এইসব আইন মূলত খসড়া পরিকল্পনাগুলোর আরো বিস্তারিত ব্যাখ্যা ও সম্প্রসারণ। যেমন, Military Government Law No. 8এ উপরে বর্ণিত ৭ নম্বর খসড়া প্রস্তাবের সম্প্রসারিত ব্যাখ্যা দেয়া হয়েছে। এর মাধ্যমে নাৎসিদের জার্মানির অর্থনীতির ওপর প্রভাব নিরোহিতকরণের রূপরেখা হয়েছে। এই আইন অনুযায়ী অভিযুক্ত নাৎসিরা ন্যুনতম কায়িক পরিশ্রমের বাইরে অন্য উপায়ে জীবিকা নির্বাহ করতে পারবে না বলা হয়েছে। 
সূত্র
[১] নাৎসি পার্টি উইকিপিডিয়া প্রবন্ধ লিংক 
[২] Annex XXXIII, Basic Preliminary Plan Allied Control  and Occupation of Germany (Control Council  Period) 15 Feb. 1945 
[৩] Denazifying the Nazis, The Review of Politics, V019, Issue 02, April 1947, pp 153-172, Cambridge University Press 1947 
[৪] স্টুর্মআবটাইলুঙ উইকিপিডিয়া প্রবন্ধ লিংক 
[৫] শুৎসটাফেল উইকিপিডিয়া প্রবন্ধ লিংক 
[৬] হিটল্যার ইউগেন্ড উইকিপিডিয়া প্রবন্ধ লিংক 
[৭] নাৎসি পার্টি লিডারশীপ কর্পস উইকি এন্ট্রি লিংক 
[৮] গেস্টাপো উইকিপিডিয়া প্রবন্ধ লিংক 
[৯] সিখারহাইটসডিন্সট উইকিপিডিয়া প্রবন্ধ লিংক 
[১০] রাইখস কেবিনেট উইকিপিডিয়া প্রবন্ধ লিংক 
[১১] ওব্যরকমান্ডো ডেস হেরেস (Oberkommando des Heeres) উইকিপিডিয়া প্রবন্ধ লিংক 
[১২] মর্গেনঠাউ প্ল্যান উইকিপিডিয়া আর্টিকেল লিংক 
[১৩] ইয়ালটা কনফারেন্স উইকিপিডিয়া প্রবন্ধ লিংক 
[১৪] পটসডাম চুক্তি উইকিপিডিয়া প্রবন্ধ লিংক
[১৫] জার্মান সংবিধান গ্রুন্ডগেযেৎস - লিংক
[১৬] মুক্ত গণতান্ত্রিক শাসনব্যবস্থা (ফ্রাইহাইটলিশে ডেকোক্রাটিশে গ্রুন্ডঅর্ডনুঙ লিংক 
[১৭] জার্মান সংবিধান ধারা ৭৯(৩) লিংক 
[১৮] জার্মান সংবিধান ধারা ২১(২) লিংক 
[১৯] জার্মান সংবিধান ধারা ৯(২)  লিংক 
[২০] জার্মান BverfGG ধারা ৪৬(৩) § 46 III BVerfGG লিংক
[২১] জার্মান সংবিধান ধারা ১৮ - Grundrechtsverwirkung, Art 18 GG লিংক
[২২] জার্মান সংবিধান ধারা ৫(১) লিংক
[২৩] জার্মান সংবিধান ধারা ৫(৩) লিংক
[২৪] জার্মান সংবিধান ধারা ৮ ও ৯ Art 8 GG লিংক Art 9 GG লিংক
[২৫] জার্মান সংবিধান ধারা ১২ ও ১৪ Art 12 GGলিংক, Art 14 GG লিংক
[২৬] ইতিহাস নিয়ে তামাশা বন্ধ আইন চাই [হাসিব – সচলায়তন]লিংক 
[২৭] ‘মুক্তিযুদ্ধ ও গণহত্যা প্রত্যাখ্যান ও সামান্যীকরণ বিরোধী আইন’ চাই – [ষষ্ঠ পান্ডব – সচলায়তন] লিংক 
[২৮] Decomcratisation and the Illegalisation of Political Parties in Europe, Angela K. Bourne,  Published in: working paper series on the legal regulation of political parties, no. 07, February., Date of publication: 2011 
Download লিংক 
[২৯] জামাত নিষিদ্ধ আগামি মাসের মধ্যেই – হানিফ লিংক 
[৩০] বিশেষ ক্ষমতা আইন ধারা ২০ লিংক 
[৩১] হিজবুত তাহরীর নিষিদ্ধ [প্রথম আলো ২২-১০-২০০৯] লিংক
[৩২] হিজবুত তাহরীরসহ নিষিদ্ধ তালিকায় আরও ১৪ [নিউজ বাংলা ডেস্ক ২৪-১০-২০০৯]লিংক 
[৩৩] সন্ত্রাস বিরোধী আইন ২০০৯  লিংক
[৩৪] গণপ্রজাতন্ত্রী বাংলাদেশের সংবিধান ধারা ৩৮ লিংক


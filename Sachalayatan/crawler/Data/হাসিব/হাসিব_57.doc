বাংলা বর্ণমালা শিক্ষা - বড়বেলা



আমার নানী ছোটবেলায় আমারে বর্ণমালা শিখিয়েছেন । প্রথম বইটা ছিলো ঈশ্বরচন্দ্র বিদ্যাসাগরের আদর্শলিপি । তখনকার দিনে ঐ বইতে বর্ণমালার ভিতরে '৯' নামে একটা বস্তু ছিলো । পড়তে পড়তে ঐখানে আসলেই নানী বলতেন “ঐটা কিছু না, ঐটা বাদ দিয়া পড়ো” । একটু বড় হয়ে স্কুলে গিয়ে জানলাম ওটা আগেকার দিনে লোকজনেরা লিখতো । এখন আর লেখে না । 
তো, এই পোস্টের উদ্দেশ্য ছোটবেলায় কি শিখছি সেইটা না । বরং বড়বেলায় বাংলা বর্ণমালার নতুন জিনিস কি শিখলাম সেইটা । 
ঘটনা ১
ইউনিভার্সিটি সেকেন্ড বা থার্ড ইয়ার থাকাকালে আমি প্রথম বাংলা টাইপ করা শিখি । বিজয় দিয়ে । ম্যাক ইউজ করতে হতো একটা অফিসে । আমার কাজ টাইপ করা না হলেও জরুরী দরকারে যাতে আমি নিজেই বানান ঠিক করতে পারি সেইজন্যই বাংলা টাইপ শেখা শুরু করলাম । একবার কি কারনে গোটা একটা প্যারাগ্রাফ আমাকে লিখতে হয় । ব্যাপক কষ্ট স্বীকার করে টাইপ শেষ করার পর প্রুফ শিটটা দেখে আঁতকে উঠলাম ।

প্রুফ রিডার গোটা প্যারায় প্রত্যেক লাইনে দুই তিনটা ভুল ধরেছেন । দেখলাম সমস্ত এ-কার কেটে তিনি আবারো এ-কার লিখেছেন পাশে । প্রুফ রিডারের চতুর্দশ পুরুষের তত্ত্ব তালাশ করতে করতে বসের কাছে গিয়ে যা শুনলাম তাতে কম্পিউটারের ভাষায়  পুরা হ্যাঙ হয়ে গেলাম । বসের কাছে শিখলাম শব্দের ভেতরে এ-কার এবং শব্দের প্রথমে এ-কার দুইটা দুই জিনিস ! উনি আমাকে অফিসে থাকা গোটা দশেক পত্রিকা, হুমায়ূনের একটা পুরনো উপন্যাস খুলে আমাকে বুঝিয়ে দিলেন আসলেই ঘটনা তাই ! 
ঘটনা ২
দ্বিতীয় ঘটনা মাস ছয়েক আগের । এক ব্লগে একজনকে প্রায়ই দেখতাম তিনি বাংলা বর্গীয় 'জ' অক্ষরটা লেখেন একটু ভিন্নভাবে । ভদ্রলোকের জ'য়ের নিচে একটা ছোট্ট করে ফুটকি দেখা যায় । ঠিক যেমনটা আমরা র অথবা য়'য়ের নিচে দেই ।

একদিন কি মনে এ অক্ষরটা নিয়ে গুগল সার্চ দিলাম । সার্চে যা বের হলো সেটা দেখে বুঝলাম বাংলাটা আমার আসলে শেখা হয়নি কোনকালেই । আমি জানতে পারলাম এটা নাকি বাংলা ভাষায় একটা নতুন বর্ণ । এখানে জানলাম এ অক্ষরটি নাকি বুদ্ধদেব বসু আবিস্কৃত ও এটা নাকি পশ্চিমবাংলায় গত অর্ধদশক ধরে প্রচলিত । সেখানে সোমদেব নামে একজন সভ্য জানাচ্ছেন আনন্দ পাবলিশার্স এ অক্ষরটি এখন সবজায়গায় ব্যবহার করছে । সেটা দেখলামও । আমার যদ্দুর মনে পড়ে কবিসভায় সাজ্জাদ শরীফের একটি ভ্রমন কাহিনীর লিংক থেকে আমি প্রথম এ অক্ষর দেখি । (লিংক খুজে পেলাম না । কারো কাছে থাকলে শেয়ার করবেন । সাজ্জাদ শরীফ লিখিত ভ্রমন কাহিনী ।) যাই হোক, অমিক্রনল্যাবের ঐ থ্রেডে জানা যাচ্ছে ইংরেজী উচ্চারন garage এর শেষ Z এর মতো উচ্চারন লিখতে এই অক্ষরের আমদানি । হিন্দিতেও নাকি এরকম একটা অক্ষর আছে এরকম । 
একারের সমস্যাটা কোন জটিল সমস্যা না । অভ্রতে এখন এবিষয়টা অটোকারেক্ট হয়ে যায় । আমাদের এ-কার শব্দের আগে নাকি পরে সেটা নিয়ে ভাবতে হয় না । কিন্তু কিছু লোকের গোটা একটা অক্ষর আমদানীর বিষয়টা আমার চিন্তাভাবনায় এখনো খাপ খাওয়াতে পার‌ছি না । ভাষা জিনিসটা কোরান হাদিস না যে এটা পরিবর্তন করা যাবে না । তবে এই পরিবর্তন করার মতো আনন্দবাজার বা বুদ্ধদেব বসু প্রপার অথরিটি কিনা সেটাই ভাববার বিষয় ।


কলম চলবে, কোপের মুখেও



হুমায়ুন আজাদের পর এবার ব্লগার অভিজিৎ ও তার স্ত্রী বন্যার ওপর আক্রমন হলো। আক্রমনের উদ্দেশ্য-পদ্ধতি-কারণ একই। এরা কারোও কোন ক্ষতি না করে কিছু একটা লিখেছেন এবং এতে ধর্মের নিশানওয়ালাদের অনুভুতি আহত হয়েছে। আগে এই আহত অনুভুতির মাশুল দিতে হয়েছে হুমায়ুন আজাদকে, ব্লগার রাজীবকে। আজ এই মাশুল দিতে হলো অভিজিৎ দম্পতিকে। হুমায়ুন আজাদ প্রাণে বেঁচে গিয়েছিলেন। অভিজিৎ প্রাণে বাঁচতে পারেননি। 
এখনও পর্যন্ত যা খবর তাতে জানা যাচ্ছে হুমায়ুন আজাদ আর অভিজিতের ওপর হামলা কাছাকাছি জায়গাতেই, অর্থাৎ বইমেলা থেকে ফেরার পথে টিএসসির আশপাশে হয়েছে। বাঙ্গালি সংস্কৃতির অন্যতম প্রধান উৎসব বই মেলা থেকে ফেরার পথেই তাদের ওপর আক্রমন হলো।

কোন কিছু লেখার অপরাধে মাথার মূল্য ধার্য্য করা মৌলবিদের এই দেশে কিছু হয় না। ব্লগার রাজিব, অভিজিতদের কুপিয়ে মারা হয় আর ফারাবিরা নির্ভয়ে ঘুরে ফিরে এর ওর ঘাড়গর্দান নামানোর ফতোয়া দেয়। এই ফারাবিরা এখন বাংলাদেশ থেকে শুরু করে ফ্রান্স, নেদারল্যান্ডস, মধ্যপ্রাচ্য সব জায়গাতেই ছড়িয়েছে। 

ফারাবিদের ভোজালি সেই লেখালেখির শুরু থেকেই অসংখ্য লেখকের মাথা নামিয়েছে। এক বইয়ের এইসব পাঠকেরা হয়তো ভাবে এভাবে হুমায়ুন, রাজীব, অভিজিতকে সরিয়ে দিলে ভয় পেয়ে বাকিরা থেমে যাবে। ওদের এই হুঙ্কারে আসলে কখনোই কাজ হয়নি। আজকে অভিজিতের মৃত্যুর পর আরো দুটো অভিজিত গজাবে এটা নিশ্চিত করে বলা যায়। এই বিশ্বাসটা থেকেই আমি ফেইসবুকে এই মৃত্যু উপত্যকা আমার না এই শ্লোগানে আমি গলা মিলাইনি। এই উপত্যকাটা আসলে আমারই। এই উপত্যকার দখলটা আমরা এই কীবোর্ড কলম দিয়েই রাখবো।


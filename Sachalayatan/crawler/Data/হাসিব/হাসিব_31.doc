রাজনৈতিক দরকষাকষি ও পিষ্ট হওয়া মত প্রকাশের স্বাধীনতা



গণজাগরণ মঞ্চ কার্যক্রম শুরু হবার পর বাংলাদেশের রাজনৈতিক প্রেক্ষাপট অনেকটাই বদলে গেছে। ঘটনাক্রমে প্রধান দুইটি রাজনৈতিক দল নির্বাচনকে সামনে রেখে ধর্মকার্ড খেলা শুরু করেছে। রাজনীতির মঞ্চে নতুন উদয় হওয়া বিএনপি জামাত সমর্থিত হেফাজতে ইসলাম এই মুহুর্তে রাজনীতির নিয়ন্ত্রকের ভূমিকা দখল করতে পেরেছে। পরিবর্তিত এই প্রেক্ষাপটের বলি হচ্ছে ব্লগাররা ও ব্লগের মতো স্বাধীন মতপ্রকাশের মাধ্যম। ব্লগার ও অনলাইন এ্যাক্টিভিস্টদের প্রতিনিধি হয়ে ওঠা গণজাগরণ মঞ্চও তার প্রত্যাশা ও সম্ভাবনা অনুযায়ী বিকশিত হতে পারছে না।
কাদের মোল্লার লঘুশাস্তির প্রতিবাদে গত ফেব্রুয়ারিতে শুরু হওয়া গণজাগরণ মঞ্চের পর বাংলাদেশের রাজনৈতিক প্রেক্ষাপট বেশ অনেকটাই বদলে গেছে। এই পরিবর্তিত প্রেক্ষাপটের সাম্প্রতিক সংযোজন দুই দফায় ৬ জন ব্লগারের গ্রেফতার হওয়া। 
১.
ব্লগারদের এই গ্রেফতার হওয়ার ঠিক দুইদিন আগে প্রধানমন্ত্রীর কর্যালয়ের গঠিত তদন্ত কমিটি গত রোববার বেলা ১১টার দিকে স্বরাষ্ট্র মন্ত্রণালয়ের সভাকক্ষে একদল ইসলামী ব্যক্তির সাথে বৈঠক করেন। এ বৈঠকে ইসলামী চিন্তাবিদ-আলেম ও কমিটির সদস্যরা উপস্থিত ছিলেন। 
এই বৈঠকে সভাপতি ছিলেন কমিটির সভাপতি ও স্বরাষ্ট্র মন্ত্রনালয়ের অতিরিক্ত সচিব মাইনউদ্দিন খন্দকার। অপরপক্ষে আলেমদের পক্ষে ছিলেন রাজারবাগ পীরের পত্রিকা দৈনিক আল ইহসানের সম্পাদক মাহবুব আলম আরিফ, সরকারি আলিয়া মাদ্রাসার অধ্যক্ষ ড. ইয়াকুব, ইসলামিক ফাউন্ডেশনের মুহাদ্দিস মুফতি ওলিউর রহমান খান, আলেম-ওলামা-মাশায়েখ এক্যজোটের সভাপতি আব্দুল হালিম সিরাজ প্রমুখ। এদের মধ্যে মূলত: মাহবুব আলম আরিফ বক্তব্য পেশ করেন। লক্ষ্যনীয়, এরা সবাই আওয়ামী লীগ ঘরানার আলেম।
বৈঠকে আলেমদের পক্ষ থেকে একটা বক্তব্য পাঠ করা হয়। এই বক্তব্যে রেফারেন্সসহ ত্রিশজনের মতো ব্লগার ও এ্যাটাচমেন্ট হিসেবে ৫৬জন নাস্তিকের তালিকা পরিবেশন করা হয়। পত্রিকায় এর সংখ্যা ৮৪বলা হলেও ডুয়াল লিস্টিঙের কারণে মোট সংখ্যাটা ৮০র নিচে হবে।
এর পরদিন রাতে ব্লগার রাসেল, আল্লামা শয়তান ও সুব্রত শুভ গ্রেফতার হন। বলাবাহুল্য এরা আলেমদের তালিকাভুক্ত ব্লগার।  
পুরো প্রেক্ষাপট না জানা থাকলে ব্লগারদের এই গ্রেফতার কয়েকজন হুজুরের দাবি এবং সেই কারণে তারা গ্রেফতার হয়েছেন এরকমটি মনে হতে পারে। প্রকৃতপক্ষে তাদের এই গ্রেফতার গত প্রায় এক মাস ধরে জাতীয় রাজনীতিতে দরকষাকষির একটি প্রত্যক্ষ ফল। 
২. 
শাহবাগ আন্দোলনের তুমুল মুহুর্তে হঠাৎ একদিন থাবাবাবা নিকের একজন ব্লগার খুন হন। থাবাবাবা খুনের সাথে জড়িতরা গ্রেফতার হলে তাদের জিজ্ঞাসাবাদের এক পর্যায়ে জানা যায় তাদের উদ্বুদ্ধ করেছে শিবিরের এক নেতা। এই খুনের পরপরই জামাত শিবিরের পক্ষ থেকে জোর প্রচারণা চালানো হয় যে ব্লগে থাবাবাবা কী ধরণের ইসলাম বিদ্বেষী লেখা লিখতো। বিপরীতে শাহবাগের আন্দোলনকারীরা তারা যে থাবাবাবার মতো নন সেটা প্রমানে ব্যস্ত হয়ে পড়েন। ফেইসবুকে বেঠিক তথ্যের ওপর ভিত্তি করে প্রচারণা চলে থাবাবাবার নুরানীচাপা ব্লগটি থাবার মৃত্যুর পরে তৈরি। এর মাঝে গণজাগরণের অনুষ্ঠান ধর্মীয় টেক্সট পাঠ করার মধ্যে দিয়ে শুরু হতে থাকে। 
তো শাহবাগের আন্দোলনকারিদের নিজেদের আস্তিক প্রমানের চেষ্টা খুব একটা কাজে দেয়নি। মৌলবাদি গোষ্ঠি এর মধ্যে সারাদেশে ব্লগার মানেই নাস্তিক এরকম একটা ধারণা প্রতিষ্ঠা করে ফেলে।   
এর মাঝে রাজনীতির ময়দানে হাজির হয় হেফাজতে ইসলাম নামে একটি আপাতদৃষ্টিতে অরাজনৈতিক দলের। চট্টগ্রাম শহরতলির হাটহাজারি মাদ্রাসাকেন্দ্রিক এই দলটির নেতা আল্লামা শাহ আহমদ শফী নামে এক ব্যক্তি। গত ৯ মার্চ জাতীয় ওলামা-মাশায়েখ সম্মেলনে এই দলটি তাদের ১৩ দফা দাবি তুলে ধরে। সেখানে ব্লগ (ও সম্পর্কিত আন্দোলন) সম্পর্কে দাবি তোলা হয়েছে,


২। আল্লাহ্‌, রাসুল (সা.) ও ইসলাম ধর্মের অবমাননা এবং মুসলমানদের বিরুদ্ধে কুৎসা রোধে সর্বোচ্চ শাস্তি মৃত্যুদণ্ডের বিধান রেখে জাতীয় সংসদে আইন পাস করতে হবে।
৩। কথিত শাহবাগী আন্দোলনে নেতৃত্বদানকারী স্বঘোষিত নাস্তিক-মুরতাদ এবং প্রিয় নবী (সা.)-র শানে জঘন্য কুৎসা রটনাকারী কুলাঙ্গার ব্লগার ও ইসলাম বিদ্বেষীদের সকল অপপ্রচার বন্ধসহ কঠোর শাস্তিদানের ব্যবস্থা করতে হবে।
৪। ব্যক্তি ও বাক-স্বাধীনতার নামে সকল বেহায়াপনা, অনাচার, ব্যভিচার, প্রকাশ্যে নারী-পুরুষের অবাধ বিচরণ, মোমবাতি প্রজ্বলনসহ সকল বিজাতীয় সংস্কৃতির অনুপ্রবেশ বন্ধ করতে হবে।

[পুরো তালিকা পড়তে ক্লিক করুন।[নীড়পাতা.কম] 
এই মুহুর্তে এই দাবিকে সামনে রেখে আগামি ৬ই এপ্রিল তারা ঢাকার দিকে ৫০ লক্ষ লোকের লংমার্চ করবে বলে ঘোষণা দিয়ে পরিকল্পনামাফিক আগাচ্ছে। এই কর্মযজ্ঞে জামাতে ইসলামি সাংগঠনিক সহায়তা দিচ্ছে বলে খবরে প্রকাশিত হয়েছে। [সূত্র ১] উপরন্তু কানের সাথে মাথা হিসেবে ইতিমধ্যে তারা ১৮ দলের "নৈতিক" সমর্থন যোগাড় করতে পেরেছে। [সূত্র ২]
৩.
লংমার্চের ঠিক আগে আগে সরকারকে তালিকা সরবরাহ ও সেইমতে তিনজন ব্লগার গ্রেফতার এরকম একটা ধারণার জন্ম দিয়েছিলো যে সরকার "ধর্মের বিপক্ষে নেই" এটা প্রমান করতে আন্তরিক। মৌলবাদিদের চোখে ভালো হবার এই সরকারি চেষ্টাটা আরো নগ্নভাবে ধরা পড়ে ৩১শে মার্চ আওয়ামী লীগের কার্যনির্বাহী সংসদের সভা থেকে প্রকাশ পাওয়া আলাপচারিতায়। সেখানে [সূত্র ৩] হেফাজতে ইসলামের সাথে সুর মিলিয়ে প্রধানমন্ত্রী ও তার সভাসদেরা গণজাগরণ মঞ্চ বন্ধ করে আন্দোলনকারিদের পড়ালেখায় ফিরে যাবার পক্ষে মত প্রকাশ করা হয়। 
এই মিটিঙের পর দুদিন ধরে হেফাজতে ইসলামের সাথে সরকার পক্ষে পরিবেশ ও বনমন্ত্রী হাছান মাহমুদ ও অন্যান্যরা দফায় দফায় বৈঠক করেছেন। বৈঠকের ফলাফল আন্দাজ করা যায় শূণ্য। 
গত সোমবার ২রা এপ্রিল সচিবালয়ে কয়েকজন মন্ত্রী ও আওয়ামী লীগ নেতার এক বৈঠকেও হেফাজতে ইসলামের প্রসঙ্গে আলোচনা হয়। প্রথম আলো জানাচ্ছে,
.. ধর্মীয় বিষয়ের মতো একটি সংবেদনশীল বিষয় নিয়ে বাড়াবাড়ি বা জেদাজেদিতে না যাওয়ার পক্ষে সরকারের নীতিনির্ধারকেরা। নির্বাচন সামনে রেখে বিষয়টি দ্রুত সমাধান চান তাঁরা। ... তাই সর্বোচ্চ ছাড় দিয়ে হেফাজতে ইসলাম ও সমমনা দলগুলোর সঙ্গে সমঝোতায় আসার পক্ষে সরকার।
পরে অবস্থান পরিস্কার করতে সরকারের চার প্রভাবশালী মন্ত্রী আইনমন্ত্রী ব্যারিস্টার শফিক আহমেদ, স্বরাষ্ট্রমন্ত্রী ড. মহীউদ্দীন খান আলমগীর, আইন প্রতিমন্ত্রী অ্যাডভোকেট কামরুল ইসলাম, স্বরাষ্ট্র প্রতিমন্ত্রী অ্যাডভোকেট শামসুল হক টুকু সংবাদ সম্মেলন করে ধর্ম অবমাননার ক্ষেত্রে কী ব্যবস্থা নেয়া হচ্ছে সেটা জানানোর জন্য এক সংবাদ সম্মেলন করেন। সেখানে হেফাজতে ইসলামের বেশ কিছু দাবি মেনে নেয়ার নীতিগত সিদ্ধান্তের পাশাপাশি মেনে নেয়া দাবিগুলোর একটা আন্দাজ পাওয়া যায়। 
সেখানে স্বরাষ্ট্রমন্ত্রী জানান, ধর্ম নিয়ে ‘আপত্তিকর’ মন্তব্যকারী ব্লগারদের খুঁজে বের করার জন্য কমিটিতে দুজন আলেমকে অন্তর্ভুক্ত করা হবে। ওই কমিটিতে কোনো ব্লগার বা অন্য কোনো ধর্মের প্রতিনিধিকে রাখা হয়নি কেন জানতে চাইলে মন্ত্রীরা উত্তর দেননি। সম্ভবত ধর্মীয় ব্যক্তিত্বদের কোন তদন্ত কমিটি বা প্রসিকিউশন বা ক্রিমিনাল চার্জ গঠনের কাজে এর আগে কোথাও নিয়োগ দেবার কথা বলা হয়নি। সংবিধান বিশেষজ্ঞদের এই বিষয়টি নিয়ে ভাববার অবকাশ রয়েছে। [সূত্র ৪] 
আইনমন্ত্রী শফিক আহমেদ বলেছেন, ধর্মীয় অনুভূতিতে আঘাতকারী সবাইকে আইনের আওতায় এনে সর্বোচ্চ শাস্তি দেয়া হবে। এ জন্য প্রচলিত দণ্ডবিধি সংশোধন করে সাজা বাড়ানোর চিন্তাভাবনা করা হচ্ছে। পরে আইন প্রতিমন্ত্রী কামরুল ইসলাম ইত্তেফাককে জানিয়েছেন, দণ্ডবিধির সর্বোচ্চ দুই বছর কারাদণ্ড ও এক কোটি টাকা পর্যন্ত জরিমানার বিধান সংশোধন করে সর্বোচ্চ মৃত্যুদণ্ডের বিধান করা হবে। [সূত্র ৫]
উল্লেখ্য মৃত্যুদন্ডের এই শাস্তি এই দাবিতে জামাতে ইসলামি ১৯৯২ সালে আইনে রূপান্তর করার চেষ্টা করেছিলো। 
৪.
তো দেখা যাচ্ছে হেফাজতে ইসলামি বাংলাদেশে এই মুহুর্তে নির্বাচনকে সামনে রেখে সবচেয়ে বড় তুরুপের তাস হিসেবে আবির্ভুত হয়েছে। একাধারে বিএনপি ও আওয়ামী লীগের সমিহ আদায় করতে সক্ষম হয়েছে এই দলটি। 
উদ্ভুত পরিস্থিতিতে শাহবাগ গণজাগরণ মঞ্চ থেকে প্রথমে মন্তব্য করা হয়নি। মঞ্চ বন্ধ করে দেয়া প্রসঙ্গে তবে ২রা এপ্রিল ২০১৩ এক সংবাদ সম্মেলনে মুখপাত্র ইমরান এইচ সরকার বলেন,
‘গণজাগরণ মঞ্চ কারও নির্দেশে তৈরি হয়নি। কারও রক্তচক্ষুকে ভয়ও করে না। মুক্তিযুদ্ধের সময় যে তুলনাবিহীন সাহসিকতায় বাঙালি তার সংগ্রাম অব্যাহত রেখেছিল, সেই রকম সাহসের সঙ্গে গণজাগরণ মঞ্চও ছয় দফা দাবি আদায়ে আন্দোলন অব্যাহত রাখবে।’
 উল্লেখ্য একই দিন সকালে গণজাগরণ মঞ্চের হরতাল বিরোধী মিছিলে ছাত্রলীগ যোগ দেয়নি। [সূত্র: ৬] 
 ফ্রেব্রুয়ারিতে গণজাগরণ মঞ্চে ধর্মীয় আবহ আনার পরও সব সমমনা দলগুলো গণজাগরণ মঞ্চের ব্যানারে একতাবদ্ধ ছিলো। তবে এই একতা বেশি দিন টেকেনি। ২৬শে মার্চ তারিখে গণজাগরণ মঞ্চের ঘোষিত নমনীয় কর্মসূচীতে প্রকাশ্যে দ্বিমত করে অন্তত দু'টি গ্রুপ। এদের একটি স্মারকলিপির পরিবর্তে ঘেরাওয়ের কর্মসূচী দাবি করে এবং আরেকটি জামাত নিষিদ্ধের দাবিতে আমরণ অনশনে যায়। 
এই দু'টি গ্রুপই মূলধারা গণজাগরণ মঞ্চের সাথে তাদের বিরোধ ইত্যাদি নেই বলে আশ্বস্ত করলেও বিভেদের সুর স্পষ্ট ও পরিস্কার। সম্প্রতি ব্লগার গ্রেফতার ইস্যুতেও গণজাগরণ মঞ্চের বিবৃতি ব্যতিরেকে কোন কর্মসূচী নেই। সেই বিবৃতিও ধোয়াটে ও সেখানে আটককৃত ব্লগারদের সমর্থনে জোর গলায় কিছু বলা হয়নি। এ অবস্থায় এই ইস্যুতে কর্মসূচী দিয়েছে ও বাস্তবায়ন করছে আরেকটি গ্রুপ। যুক্ত কর্মসূচী প্রশ্নে বিরোধ ও আলাদা আলাদা কর্মসূচী চলতে থাকলে একসময় ঐক্যপ্রক্রিয়ায় ফাটল ধরাবার সম্ভাবনা বেশ বড় হয়ে দেখা দিতে পারে। সেক্ষেত্রে নতুন কর্মসূচী দিতে ব্যর্থতা, পরিবর্তিত পরিস্থিতির সাথে আন্দোলনকে সেদিকে পরিচালিক করতে পারার ব্যর্থতা বা সরকারের কার্যক্রমের বিরুদ্ধে অবস্থান না নিতে চাওয়াদের রাজনৈতিক ভবিষ্যত হতাশাজনক হয়ে পড়তে পারে।  
সূত্র
[সূত্র ১] লংমার্চ থেকে সরে গেলেন অনেক আলেম ও ইসলামী সংগঠন, কালের কণ্ঠ 
[সূত্র ২]
হেফাজতকে বিএনপির সমর্থন, বিডিনিউজ২৪
[সূত্র ৩] আন্দোলন বিষয়ে সরকারি অবস্থান: মধুচন্দ্রিমা কি শেষের দিকে?  নীড়পাতা.কম 
[সূত্র ৪] চার মন্ত্রীর সংবাদ সম্মেলন : আইন অনুযায়ী ইসলামবিদ্বেষী ব্লগারদের বিরুদ্ধে ব্যবস্থা : খালেদা জিয়াসহ ১৮ দলীয় শীর্ষ নেতারা হুকুমের আসামি হবেন : আমার দেশ-এর বিষয়টি খতিয়ে দেখতে জেলা প্রশাসককে নির্দেশ দেয়া হয়েছে, আমার দেশ 
[সূত্র ৫] ধর্মীয় অনুভূতিতে আঘাতের সর্বোচ্চ শাস্তি মৃত্যুদণ্ড দণ্ডবিধি সংশোধনের সিদ্ধান্ত, ইত্তেফাক 
[সূত্র ৬] ‘গণজাগরণ মঞ্চ কারও নির্দেশে হয়নি, রক্তচক্ষুকে ভয়ও করে না’, প্রথম আলো 


ভিনদেশি বিয়ে ও রোহিঙ্গা সমাচার



বিশ্বকাপ ফুটবল জ্বরে আক্রান্ত দেশ। এই বিশ্বকাপ জ্বর এমনই ব্যাপক প্রভাব বিস্তার করে আছে যে দেশের অ-, নিম- ও জনগুরুত্বপূর্ণ বিষয় কোনটাই হালে পানি পাচ্ছে না। ছবির হাঁট থেকে শুরু করে সর্বাধিক জনপ্রিয় ক্রিকেটার সাকিব আল হাসানের শাস্তি সবগুলোই এক দুদিনের ফেইসবুক এ্যাক্টিভিজম (সাথে একটা দুটো মানববন্ধন) হালে পানি পাচ্ছে না। দুই একদিন পরই এরকম ইস্যুগুলো স্মৃতির অতলে হারাচ্ছে। 
সকালে পত্রিকা পড়তে বসে গুরুত্বপূর্ণ একটা খবর দেখলাম। প্রবলভাবে রাজনৈতিক সচেতন আমার ফেইসবুক ফিড এই বিষয়ে বিষয় এখন টের পায়নি। বা পেলেও বিশ্বকাপ জ্বরে এগুলো দাগ ফেলেনি কারো মনে। 
নিউজটা পেলাম প্রথম আলোতে। (ইমেজ ব্যাকআপ) সেখান থেকে জানছি রোহিঙ্গাদের সাথে বাংলাদেশিদের বিয়ে নিষিদ্ধ করা হয়েছে। 
হেডিং পড়ে ভাবলাম নিশ্চয়ই কোন পাতি আমলার কাজ এটা। কিন্তু না! এই সিদ্ধান্ত এসেছে সরকারের উচ্চ পর্যায় থেকে! আইনমন্ত্রী আনিসুল হক নিজে জানিয়েছেন এই সিদ্ধান্তের কথা। তিনি জানিয়েছেন,
রোহিঙ্গাদের বিবাহের বিষয়ে আজই আইন মন্ত্রণালয় থেকে একটি পরিপত্র জারি করা হয়েছে। এই অনুযায়ী এখন থেকে যদি কোনো কাজি রোহিঙ্গাদের বিবাহ নিবন্ধন করেন, তাহলে তাঁর বিরুদ্ধে কঠোর ব্যবস্থা নেওয়া হবে। অর্থাৎ এ দেশে রোহিঙ্গাদের সঙ্গে বাংলাদেশিদের বিবাহ নিষিদ্ধ করা হয়েছে। তাই নিবন্ধন হলেও সেটি অবৈধ হবে।  
নিজেদের বর্ণবাদ আমাদের কখনো চোখে পড়ে না। আমরা ভিন্ন ধর্মের লোক ঘৃনা করি, আমরা অপেক্ষাকৃত গরীব লোকেদের ঘৃণা করি, আমরা পাশের জেলার লোকেদের ঘৃণা করি, চেহারা যাদের কালো তাদের সাথে প্রেম/বিয়ে করতে চাই না। রোহিঙ্গাদের বিয়ের ওপর নিষেধাজ্ঞা এরকই একটা ভিন্ন জাতির ওপর ঘৃণার বহিঃপ্রকাশ। রোহিঙ্গাদের দোষ কী? এরা বিতাড়িত জনগোষ্ঠি। এদের মধ্যে সুযোগসন্ধানী কয়েকজন বাংলাদেশি পাসপোর্ট নিয়েছে। নিয়ে এই পরিচয় ব্যবহার করে কিছু অপরাধ করেছে। রোহিঙ্গারা এই সুযোগটা পায় আইন শৃংখলা বাহিনী এবং সরকারি আমলাদের ব্যর্থতার জন্য। এদেশে এখনও পর্যন্ত একটা দুর্নীতিমুক্ত পাসপোর্ট ইত্যাদি সিস্টেম গড়ে তুলতে না পারার দায়িত্বটা তাদের নিতে হবে।
দুই জনগোষ্ঠির দুইজন মানুষ নিজেদের সম্মতি ও বোঝাপড়ায়  বিয়ে করতে পারবে এটাই সভ্য দেশের আইন হওয়া উচিত। এখানে কোন জনগোষ্ঠির লোকেরা কোন জাতির, কোন দেশের এসব প্রসঙ্গ সম্পূর্ন অপ্রাসঙ্গিক। বাংলাদেশের নাগরিকেরা যেমন পশ্চিমা (মিডলইস্টও পশ্চিম, সেখানকার কথা বলছি না) দেশে গিয়ে বিয়ে করার সুযোগ পান, সেরকম ভিনদেশের কোন নাগরিক, সেটা যে দেশেরই হোক বাংলাদেশে এসে বাংলাদেশিদের বিয়ে করতে পারার অধিকার রাখবে এটাই আশা করা যায়।
বাংলাদেশের আইন বর্বরতামুক্ত হোক।


ব্লগার থাবাবাবা (রাজীব হায়দার) খুন



সোশাল মিডিয়ার বিভিন্ন সূত্র ও মাছরাঙা টিভির বরাতে জানা গেছে ব্লগার আহমেদ রাজীব হায়দার, যিনি থাবা বাবা নামে বিভিন্ন ব্লগে লিখতেন, খুন হয়েছেন। মিরপুরের কালসী থেকে তাঁর জবাই করা লাশ উদ্ধার করা হয়েছে আজ।
ব্লগার থাবা বাবা শাহবাগ আন্দোলনের হয়ে কাজ করছিলেন শুরু থেকেই। সম্প্রতি জামাতি ব্লগ বলে পরিচিত সোনারবাংলাদেশ ব্লগে থাবা বাবাকে নিয়ে পোস্ট  [ব্যাকআপ পিডিএফ] দেয়া হয়।

এই পোস্টের ঠিক চারদিন না গড়াতেই খুন হলেন রাজীব। চরম জামাত বিরোধীতা ছাড়াও ধর্মান্ধদের বিরুদ্ধেও কিবোর্ডযুদ্ধ চালিয়েছেন তিনি দীর্ঘকাল। থাবা বাবা মাঝে মাঝে সচলায়তনেও কমেন্ট করতেন অতিথি হিসেবে।
সোনারবাংলা ব্লগে থাবাবাবাকে পরিচয় করিয়ে দেয়া হয়েছে ধর্মকারি সাইটের লেখক হিসেবে। ধর্ম সম্পর্কে ব্যক্তিমানুষ হিসেবে থাবাবাবার অবস্থান ও সেটার সাথে জামাত বিরোধিতাই হয়তো থাবাবাবার খুন হবার কারণ। বাংলাদেশ এটা এই প্রথম প্রত্যক্ষ করছে না। আমাদের নিস্ক্রিয়তা এগুলো বারবার হবার রাস্তা তৈরী করেছে।

শাহবাগে থাবা বাবা
যুদ্ধ আমাদের দোড়গোড়ায় কড়া নাড়ছে। এই যুদ্ধটা আমরা লড়বো। আপাতত প্রতিশ্রুতি এটুকুই।


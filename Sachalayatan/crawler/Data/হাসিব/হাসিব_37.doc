বিনির্মাণের চাতুরি, বাঙালি জাতীয়তাবাদের নতুনপাঠ 



মেহেরজান বিষয়ে পানি অনেকদুর গড়িয়েছে। মেহেরজানের পরিবেশক আশির্বাদ চলচ্চিত্র প্রেক্ষাগৃহগুলো থেকে ছবিটি প্রত্যাহার করেছে [১]। এর মধ্য দিয়ে মেহেরজান বিতর্ক দ্বিতীয় পর্যায়ে গিয়ে পড়লো। পর্যায় উত্তরণের সাথে সাথে মেহেরজান সমর্থকদের বিতর্কের বিষয়বস্তু ছবির বিষয়বস্তু ছেড়ে জাতীয়তাবাদ, ফ্যাসিবাদ ও নানারকম ইংরেজী শব্দমালাকেন্দ্রিক হয়ে পড়ছে বলে ধারনা হয়। এই রীতিতে আজকে প্রথম আলো পত্রিকায় ফাহমিদুল হকের একটা লেখা [২] ছাপা হয়েছে। অনর্থক ইংরেজী শব্দাক্রান্ত সেই লেখার ব্যবচ্ছেদই হবে এখানে। সাথে উপরি হিসেবে থাকবে বিডিনিউজ২৪.কমে প্রকাশিত ব্লগার আসিফ সালেহ-এর লেখার ব্যবচ্ছেদ।

১.
ফাহমিদুল হকের লেখার শিরোনাম বিনির্মাণের বিপত্তি ও জাতীয়বাদী আবেগ। শিরোনাম ভালো হয়েছে বলতে হয়। অন্তত মূল অংশে যা লেখা হয়েছে সেটাকে শিরোনাম প্রতিনিধিত্ব করে এই অর্থে। 
যাঁরা যুদ্ধে অংশ নিয়েছেন বা মুক্তিযুদ্ধের প্রজন্ম, তাঁদের আবেগের পরিমাপে মুক্তিযুদ্ধ-পরবর্তী প্রজন্ম সৃজনশীল অভিপ্রকাশে আক্রান্ত হবে না। বরং মুক্তিযুদ্ধের মতো বিশাল ঐতিহাসিক ঘটনাকে নানা দৃষ্টিকোণ থেকেই দেখতে চাইবে নতুন প্রজন্ম। আর এই দেখার ক্ষেত্রে তারা সমসাময়িক জাতীয় ও বৈশ্বিক জীবনদর্শন ও রাজনীতি, বৈশ্বিক মানবতাবাদ ইত্যাদি বহিঃস্থ ঘটনাক্রম-আদর্শ দ্বারা অবলীলায় তাড়িত হবে। এটা শৈল্পিক দায় ও উপায়।
প্রথমে বিনির্মাণ প্রসঙ্গ। বিনির্মাণ [৩] প্রসঙ্গে ফাহমিদুলের মূল বক্তব্য এরকম যে বাংলাদেশে ৭১ ভিত্তিক আলোচনা সব এক ধরণের গ্র্যান্ড ন্যারেটিভ (মোটা দাগে চলা বক্তব্য)-এ আগায়। তো এই মোটা দাগে চলা বক্তব্যের ধাঁচ থেকে বাইরে বেরিয়ে নতুন প্রজন্ম পূর্বসূরিদের আবেগের পরিমাপে ... সৃজনশীল অভিপ্রকাশে আক্রান্ত হবে না।" এই আবেগ বিবর্জিত পন্থাকে ফাহমিদুল বলছেন শৈল্পিক দায় ও উপায়। নতুন প্রজন্ম এই দায় মেটাতে তাই মুক্তিযুদ্ধের বিভিন্ন বিভিন্ন দিক বিভিন্নভাবে বয়ান নির্মানের উপায় করবে। পূর্বসুরিদের অতিরিক্ত হিসেবে নতুন প্রজন্ম সমসাময়িক জাতীয় ও বৈশ্বিক জীবনদর্শন ও রাজনীতি, বৈশ্বিক মানবতাবাদ ইত্যাদি বহিঃস্থ ঘটনাক্রম-আদর্শ দ্বারা অবলীলায় তাড়িত হয়ে তাদের কাজ করবে। ধারণা করা যায় রুবাইয়াত হোসেনের মেহেরজানকে ফাহমিদুল এরকম একটা দায় মেটানোর উপায় হিসেবে দেখছেন। আগ্রহউদ্দীপক পর্যবেক্ষন বটে।
সাদা চোখে এই নির্দোষ কথামালায় কোন দোষ বের করা শক্ত। বাজারে মোটা দাগ আঁকার পেন্সিলের বাইরে চিকন আঁকার পেন্সিলও থাকা চাই। তো লেখায় সমস্যাটা শুরু হয় সিনেমায় রাজাকার শ্রেনীর উপস্থাপন নিয়ে বিশ্লেষণে গিয়ে। সেখানে ফা.হ. সঠিকভাবে শনাক্ত করেছেন রাজাকারের চরিত্রায়নে এক ধরনের স্টেরিওটাইপিং রয়েছে এবং সেটার পেছনে কারণও রয়েছে। কারণটুকু চিহ্নিত করে ফা.হ. এই স্টেরিওটাইপিঙের নির্মাতাদের চিহ্নিত করতে চেষ্টা করেছেন। এ প্রসঙ্গে তিনি বলছেন,
এসব নির্মাতা-স্রষ্টারা মূলত চিন্তাভাবনায় আধুনিক ও বামঘেঁষা হলেও ষাটের দশকের বাঙালি জাতীয়তাবাদী চেতনার মধ্য দিয়েই পশ্চিমা আধুনিকতা ও বাম ভাবনার স্থানিকীকরণ ঘটে। ফলে বাঙালি মুসলমানের বাঙালিত্বের অংশটুকুই তারা একমাত্র আত্মপরিচয় বলে ভাবতে চায়। এ জন্য মুসলমানিত্বের অংশটুকুকে তারা বাতিল করতে চায়। ইসলামের অনুসারীরা তাদের কাছে ‘অপর’। ফলে চলচ্চিত্রে তাদের অপরায়ণের শিকার হয় বাঙালি-মুসলমান জাতিসত্তার ভেতরকার মুসলমানিত্ব অংশটি। 
সমস্যাটার শুরু ঠিক এই জায়গাটায়। শিরোনামের জাতীয়তাবাদ প্রসঙ্গটাও এখানে আসে। বাঙ্গালির জাতীয়তাবাদের চেহারাটা কী হবে সেটা অনেক পুরনো তর্কের বিষয়। ১৯৪৮ থেকে ১৯৭১ পর্যন্ত বাংলা ভাষা, সঙ্গীত, সাহিত্যের মুসলমানিকরণের চেষ্টা অনেক হয়েছে। প্রচার মাধ্যমে রবীন্দ্রনাথ নিষিদ্ধকরণ, ভাষার অক্ষর বদলে আরবি হরফ আরোপের চেষ্টা, বাংলাকে যথেষ্ট মুসলমানি ভাষা না মনে করা - এসবই আসলে পাকিস্তানিদের বাঙ্গালি সংস্কৃতির ওপর মুসলামানি প্রলেপ জড়ানোর অপচেষ্টা হিসেবেই দেখা দিয়েছিলো। বাংলাদেশের স্বাধীনতার সংগ্রাম হুট করে '৭১ সালে নাজিল হয়নি। '৪৮ থেকে '৭১ - এই পুরোটা সময়ের সাংস্কৃতিক ও অর্থনৈতিক নিপীড়নের প্রতিবাদ হিসেবেই এর আবির্ভাব হয়। বাংলাদেশের এই আবির্ভাব এক অর্থে পাকিস্তানের পক্ষ থেকে একটা নির্দিষ্ট ধর্মের মোড়কে সংস্কৃতিকে আকার দেওয়ার জবরদস্তি চেষ্টার অস্বীকার। সুতরাং বাঙালি ‘প্রথমত বাঙালি না মুসলমান’ এই প্রশ্নের ফয়সালা বাংলাদেশ স্বাধীন হবার মুহুর্ত থেকেই হয়ে গেছে। এগুলো খুব সহজ ও বহুবার আওড়ানো কথা। তবুও এই সহজ কথাগুলোই বারবার আওড়াতে হয়। কারণ, এই ধর্ম বিযুক্ত জাতীয়তাবাদের ধারণা সবার হজম হয় না। হজম হয় না বলে তাদের মুখে বাঙালি মুসলমান, বাঙালি হিন্দু ইত্যাদি ধর্মীয় বিভাজনমূলক শব্দ বারবার শোনা যায়। সেইসাতে এক চিমটে লবনের মতো আমেরিকা, নাইন ইলেভেন, তালেবান ইত্যাদির মিশ্রন। শুধু বাঙালি শব্দটা এদের কারো মুখে রোচে না। '৭১-এর যুদ্ধের মধ্যে দিয়ে যে বাঙালি শুধু বাঙালিই হতে চেয়েছে এই ধারণাকে ফা.হ.এর মনে হয় 'মুসলমানিত্বের বাতিলীকরণ'। জাতীয়তাবাদ নতুন করে নির্দিষ্ট করার চেষ্টাকারিদের সহবাদক হয়ে ফাহমিদুল হক আশা করি নিজের অবস্থানটা আরো একটু পরিস্কার করবেন অচিরেই। আমরা সবাইকেই চিনতে চাই ভালো করে।  
ফা.হ. অভিযোগের আঙ্গুল তুলে বলেছেন ইসলামের অনুসারিরা তাদের কাছে অপর। এই বাক্যটা পড়ে মনে হয় ফা.হ. নির্মাতা-স্রষ্টারা বাঙালি আর ইসলামের অনুসারিদের প্রতিপক্ষ হিসেবে জ্ঞান করছেন এমনটা মনে করেন। নির্মাতা স্রষ্টারা পাকিস্তানিদের ধর্মীয় সাংস্কৃতিক আগ্রাসনের বর্ননা (লেখকের ভাষায় ন্যারেটিভ) আর কীভাবে দিতে পারতো সেই প্রশ্নটা আমি ফা.হ.-কে করতে চাই।
আগের ডিকনস্ট্রাকশনগুলোয় কিন্তু আজকের মতো ক্ষুব্ধ প্রতিক্রিয়া দেখা যায়নি। 
ফা.হ.-এর ভাষায় মেহেরজান সিনেমায় মুক্তিযুদ্ধের ইতিহাসের বিনির্মাণ হয়েছে। তার সাথে এই বিষয়ে একমত হওয়া চলে যে এই বিনির্মাণ আগেও হয়েছে এবং মেহেরজানের মতো ক্ষুদ্ধ প্রতিক্রিয়া সেগুলোতে দেখা যায়নি। এখানে ফা.হ. আরো একটু তুলনামূলক বিশ্লেষণ করে দেখাতে পারতেন বিষয়টা। বিহারির সাহায্য করার ঘটনা আর সিনেমায় প্রেমিক পাকিসেনার মধ্যকার উপস্থাপনগত পার্থক্য রয়েছে। বিনির্মাণ প্রচেষ্টা ঠিক এই জায়গাতে গিয়ে ঠেকলো কেন সেই প্রশ্ন আসতে পারে স্বাভাবিকভাবেই। বীরাঙ্গনাদের গল্প (লেখকের ভাষায় ন্যারেটিভ) বলতে গিয়ে আনুপাতিকহারে অত্যন্ত উচ্চহারে হিন্দু নারীদের ধর্ষিত হবার গল্পটা আসে না কেন? নাকি এই ন্যারেটিভ দেখাতে গেলে বাঙালির বৈশ্বিক মানবতাবাদি মুসলমানি চিত্ত আঘাতপ্রাপ্ত হয়? বৈশ্বিক মানবতাবোধে উজ্জীবিত হয়ে পাকিপ্রেমের ফ্যান্টাসি দিয়ে আসলে কিসের দায় মেটে? যুদ্ধাপরাধীদের বিচারের দাবি, ফরহাদ মজহার গ্রুপের জামাতি কানেকশন ব্যাকড্রপে নিয়ে এর রাজনৈতিক ব্যাখ্যাটা কী হয়?

ডিকনস্ট্রাকশন? ছবি: কিশোর পায়েখ    
ইতিহাস বিনির্মান প্রচেষ্টা অন্য দেশগুলো থেকে আমাদের দেশে একটু আলাদা দৃষ্টিতে দেখা যেতে পারে। ৪০বছরে এতোবার নতুন করে ইতিহাস লেখার চেষ্টা মনে হয় ফা.হ. অভিজ্ঞতার বাইরের ব্যাপার নয়। এদেশে একটা পক্ষ থেকে সবসময় চেষ্টা জারি আছে কীভাবে তারা তাদের কৃতকর্ম অস্বীকার বা নিদেনপক্ষে হালকা করতে পারে। মেহেরজানের স্ক্রৃপ্টরাইটার, নামকরণ এগুলো বিষয়ে খোঁজ করলে ঐ রিভিশনিস্টদের সাথে তাদের সম্পর্ক বের করা খুব সহজেই সম্ভব। এইসব আসলে শেষমেষ একটা বহুদিন ধরে চলতে থাকা অপরাজনীতির অংশ হিসেবে আকার পায়। এই প্রচেষ্টার কথা মাথায় নিয়ে যখন মেহেরজানে পাকিমাহাত্ম্য দেখতে হয় তখন ভাবা দরকার পড়ে পরিচালক, স্ক্রৃপ্ট রাইটার আসলে ডিকনস্ট্রাকশন করতে চেয়েছেন নাকি রিকনস্ট্রাকশন করতে চেয়েছেন। 

রিকনস্ট্রাকশন/আদার ন্যারেটিভ/কাউন্টার ন্যারেটিভ। ছবি - বিডিনিউজ২৪.কম স্কৃনশট
এই রিকনস্ট্রাকশন করতে পারলে একটা পক্ষের রাজনৈতিক সুবিধে হয় খুব। বাঙালি জাতীয়তাবাদ অপেক্ষা বাঙালি মুসলমান জাতীয়তাবাদ হয়তো তাদের জন্য আরোও একটুখানি বৈশ্বিক। বাঙালি জাতিসত্তার ওপর এই চক্রের আঘাত নতুন কিছু না। তাদের হয়ে কিছু সাঙ্গোপাঙ্গো এইটা সেইটা রচনা করেন, সিনেমা নাটক বানান। এরপর ফাহমিদুল হকের মতো বুদ্ধিজীবিরা আসেন "শিল্পের দায় ও উপায়"-এর দোহাইয়ে নেমে পড়েন। প্রতিক্রিয়ার আঁচ টের পেয়ে তিনি বলেন,
অথচ মুক্তিযুদ্ধের স্মৃতি এখনো পুরোনো প্রজন্মের কাছে তরতাজা। ফলে এই ধরনের ডিকনস্ট্রাকশন মেহেরজান-এর জন্য খানিক আগাম হয়ে গেল। 
তো আমার প্রশ্ন, কবে বা কত বছর বিগত হলে মুক্তিযুদ্ধের স্মৃতি ঝাপসা হয়ে মেহেরজানের মতো ডিকনস্ট্রাকশন হালাল হয়ে দেখা দেবে? নতুন প্রজন্মের স্মৃতি বিস্মৃতির বিষয়ে উনি এতোটা আত্মবিশ্বাসী কী করে?

২.
ফাহমিদুল হকের লেখাটার মতো আরো একটা লেখা পাই আজকে বিডিনিউজ২৪ এর ইংরেজি ওপিনিয়ন সেকশনে [৪]। লেখাটি লিখেছেন দৃষ্টিপাত ব্লগের আসিফ সালেহ [৫]। আসিফ সালেহ মেহেরজান বিষয়ে প্রথম মন্তব্য করেন আনহার্ড ভয়েস ব্লগে নাইম মোহাইমেনের ব্লগে [৬]। নাইম মোহাইমেনের ঐ লেখাটি ইংরেজি দৈনিক ডেইলি স্টারেও [৭] ছাপা হয়েছে। নাইম মোহাইমেনের সাথে সুস্থ আলাপচারিতা চালানো মুশকিল। এই লোক মুক্তিযুদ্ধকে গৃহযুদ্ধ [৮] বলতে বলতে মুখে ফেনা তুলে ফেলেন। মুক্তিযুদ্ধকে গৃহযুদ্ধ বলা যায় তখনি যখন কেউ স্বাধীনতার ঘোষণাকে অগ্রাহ্য/অস্বীকার করে। [আরো একটা রিকনস্ট্রাকশন প্রচেষ্টা?] এই জাতীয় লোকেরা যখন কিছু নিয়ে লেখে তখন দেখতে হয় আসলে সে যেসব নিয়ে লিখছে সেটার পিছনে মোটিভ কী। মেহেরজান বিষয়ে আমার আগ্রহ এই কারণে প্রথম জাগ্রত হয়। 
আসিফ সালেহ লেখার উপসংহার টেনেছেন মেহেরজান সিনেমার ব্যান (অানুষ্ঠানিক অথবা অনানুষ্ঠানিক) বিষয়ে প্রতিবাদ তুলে ধরার আহবান জানিয়ে। তবে এর আগে তিনি মেহেরজানের পক্ষ বিপক্ষ সম্পর্কে কিছু মন্তব্য করেছেন যেগুলো আসলে ভ্রান্তিমূলক ও পরস্পরবিরোধী। 
লেখার শুরুতে আসিফ মেহেরজান চলচ্চিত্রের হিংসাত্মক/ক্রুর সমালোচনা দেখে বিস্ময় প্রকাশ করেছেন। তিনি জানাচ্ছেন মাস ৬ আগে তিনি যখন প্রথম এই চলচ্চিত্রটি দেখার সুযোগ পান তখন তিনি এর কাহিনীতে সমস্যা দেখলেও মনে করেছেন এটা -

 ..... the beginning of a healthy exchange. I thought it was the beginning of the clash of storytelling between two generations — one that was too emotionally close to the War to accept any other narrative of the story and the one for whom the research of the War was done through interviews and books.
মুক্তিযুদ্ধ নিয়ে সমস্যাপূর্ন কাহিনী কীভাবে স্বাস্থ্যকর বিনিময়ের সূচনা করে এটা আমার বোঝার বাইরের জিনিস। অস্বাস্থ্যকর কিছু বিনিময় ঘটলেই মনে হয় বিষয়টা স্বাভাবিক হতে পারতো। আর মুক্তিযুদ্ধের ইতিহাস বিষয়ে সংঘাত এক জেনারেশন থেকে আরেক জেনারেশনের সংঘাত নয়। দুই জেনারেশনেই দু'টো সুস্পষ্ট পক্ষ রয়েছে যারা নিজেদের প্রতিপক্ষ বাছাই করতে জেনারেশনে আটকে থাকেন না। আসিফ সালেহর এই বর্তমান জেনারেশনের চিত্রায়ন তাই একটা চাপান উতর ছাড়া কিছুই নয়। আসিফ সালেহ বাংলা পড়তে জানলে আহবান জানাবো বাংলা ব্লগগুলোতে একটু নজর বুলিয়ে নতুন জেনারেশন সম্পর্কে একটা ধারণা নিতে। 
বাংলা ব্লগে যেরকম কিছু ম্যাৎকার শোনা যায় সবাইকেই কথা বলতে দিতে হবে ইত্যাদি, আসিফ সালেহও সেরকমই একটা কিছু বলেন তার লেখাতে। তিনি অভিযোগ করেন বাংলাদেশে বিতর্কগুলো খুব দ্রুত ব্যক্তিগত চৌহদ্দিতে গিয়ে পড়ে। তিনি প্রশ্ন তোলেন,
Why? Why such personalisation and vilification when there is plenty to criticise on the substance of the film? 
জনাব সালেহ, সবকিছুই গোটা একটা রাজনীতির অংশ। একটা বাদ দিয়ে আরেকটা করতে হবে এমন নয়। সবকিছু খুড়ে দেখেই এখন পরিস্কার মেহেরজান ছবিটার সমস্যাপূর্ন কাহিনীটার সূত্র এবং সেই সূত্রের রাজনৈতিক অবস্থানের সাথে মুক্তিযুদ্ধের চেতনা কীভাবে সাংঘর্ষিক। লেখার শুরুতে যে "big picture"-এর কথা বললেন সেটার থেকে এগুলো বাইরে থাকবে কেন? মুক্তিযুদ্ধ সম্পর্কিত যাবতীয় বর্ননা (narrative) আপনি চেখে দেখতে প্রস্তুত হলেও সমালোচকদের রাস্তাটা "without questioning each others’ agenda" একে দিতে আপনি এতো আগ্রহী কেন? অবস্থানটা একটু পরস্পরবিরোধী হয়ে গেল না? এ্যাজেন্ডা ঢাকা দিতে আপনার এই অতি আগ্রহ কেন জনাব?

[মেহেরজান স্ক্রিপ্টরাইটার এবাদুর রহমানের বইয়ের একটি অংশ। ছবি কৃতজ্ঞতা - নজরুল ইসলাম ] 
আসিফ সালেহ এক জায়গায় বলেন বিকল্প বর্ণনার জায়গা দিতে হবে। অন্যদিকে বলেন মত প্রকাশের দায়িত্বশীল সীমার কথা। এই সীমাটা মুক্তিযুদ্ধ বিষয়ক আলাপে ঠিক কোথায় নির্ধারণ করতে হবে সেটা বিষয়ে কোন ধারণা উনার লেখায় পাওয়া যায় না। জনগণকেই নাকি সবকিছু বেছে নেবার সুযোগ দিতে হবে। গত কয়েকদিনের বাংলা ব্লগগুলোতে চোখ বোলালে উনি জনগণ মেহেরজানকে কীভাবে নিয়েছে সেটার ধারণা পাবার কথা।    
The tragedy is not that film’s life was cut short. Real tragedy is that the intense reaction and subsequent exchanges could have provoked the younger generation to search for the real history of the War and its relevance. Now it’s a missed opportunity.
পুরোই হাস্যকর হাহুতাশের কথা। নতুন প্রজন্মকে বাঙালিকে মুসলমান তকমায় জড়ানোর চেষ্টা কারিদের "শিল্প" থেকে ইতিহাসের "আসল ইতিহাস" শিখতে হবে! এবং মেহেরজান নিষিদ্ধ হওয়াতে সেই জিনিস আওয়ামদের হাতছাড়া হলো!  
একাধিকবার আসিফ সালেহ জনগণকে নিজের পছন্দ বাছাই করতে দিতে বলছেন। আবার সেইসাথে বলছেন মেহেরজান নিষিদ্ধের বিরুদ্ধে প্রতিবাদে নেমে পড়তে। প্রশ্ন হলো জনগণ যদি মেহেরজান প্রত্যাখ্যান করে তাহলে কি তিনি এই ছবি ব্যান করতে রাস্তায় নামবেন?
সূত্র
১. ‘মেহেরজান’ ছবির প্রদর্শনী বন্ধ! - প্রথম আলো, ৩০শে জানুয়ারি, ২০১১। [লিংক] 
২. বিনির্মানের বিপত্তি ও জাতীয়বাদী আবেগ - ফাহমিদুল হক, প্রথম আলো, ৩০শে জানুয়ারি, ২০১১ [লিংক]
৩. Deconstruction উইকিপিডিয়াভুক্তি [লিংক]
৪. Losing the plot with Meherjaan - Asif Saleh, January 30, 2011, bdnews24.com [লিংক]
৫. Asif Saleh - ব্লগ [লিংক] 
৬. Meherjaan’s Women on the Verge - Naeem Mohaimeen - January 23rd, 2011 [লিংক]
৭. Meherjaan’s Women on the Verge - Naeem Mohaiemen - January 23rd, 2011 [লিংক]
৮. Accelerated Media and the 1971 Civil War in Bangladesh - Naeem Mohaiemen, January 26, 2008 Economic & Political Weekly,  36-40. [লিংক] 
নোট
১. সম্পর্কিত আরো একটা লেখার লিংক
শেষ রজনী সিনেপ্লেক্সে- ১ - শুভাশীষ দাশ
২. পোস্টটি একই সাথে ব্যক্তিগত ব্লগে প্রকাশিত [লিংক]
আপডেট [২রা ফ্রেব্রুয়ারি, ২০১০। সময় ২০১৫ জিএমটি]
নাইম মোহাইমেন "সিভিল ওয়ার" শব্দযুগলের ব্যাখ্যা করেছেন তার ফেইসবুকের একটি নোটে [লিংক]


প্রসঙ্গ ফেইসবুকঃ অনুভূতির বাণিজ্যে বসতি [আপডেট - ২]



দেশে অনুভূতির বাণিজ্য সবসময়ই জমজমাট । বহুতরকম অন্যায় অনাচার চোখের সামনে ঘোরাঘুরি করতে থাকলেও কার ছবি কে আকলো, কার ছবি কে নামিয়ে ভাঙচুর করলো ইত্যাদি ইস্যুতে সরকার বাহাদুর সবসময়ই বেশ তাড়াতাড়ি ব্যবস্থা নেয় । ঢাকায় এখন জোর গুজব ফেইসবুক নিষিদ্ধ করা হয়েছে । 
এই নিষিদ্ধ করণ আকাশ থেকে পড়া কোন ঘটনার সূত্রে নয় । বেশ কিছুদিন ধরেই আমাদের অনুভূতিওয়ালাদের কেবলা পাকিস্তানে এই নিষিদ্ধকরণের জন্য আন্দোলন চলেছে এবং সেই দেশে কোর্ট আইন অনুযায়ী ফেইসবুক সেই দেশে আপাতত নিষিদ্ধও করেছে ।
হালের এই কার্টুন বিতর্কের শুরুটা জনপ্রিয় কার্টুন সিরিজ সাউথপার্ক থেকে । সাউথপার্কের এপিসোড ২০০ এবং ২০১-এ মোহাম্মদ নামে একটা চরিত্র থেকে এই বিতর্কে সূত্রপাত । কার্টুনের নির্মাতাদের হুমকি দেয়া হয় তাদের পরিণতি ডাচ ফিল্ম মেকার থিও ভ্যান গখের মতো হবে বলে । হুমকির মুখে সাউথপার্ক থেকে কিছু অংশ বাদ দেয়া হয় । 
তো এই ঘটনার প্রতিবাদে সিয়াটল ভিত্তিক কার্টুনিস্ট মরি নোরিস একটি কার্টুন আঁকেন "Everybody Draw Mohammed Day." নাম দিয়ে ।  এই কার্টুনকে  ভিত্তি করে ফেইসবুকে একটি গ্রুপ খোলা হয় এবং সেখানে সবাইকে ২০মে ২০১০ তারিখে সবাইকে মোহাম্মদের কার্টুন আকার আহবান জানানো হয় । 

তো এটা নিয়ে মুসলিমদের একটা অংশ ফেইসবুকে বেশ হৈচৈ করে । ২০শে মে ফেইসবুক বয়কটের ঘোষণা আসে । এর ফলশ্রুতিতে ফেইসবুক ঐ গ্রুপকে বাতিল করে দেয় । এবং এর জের ধরে পাকিস্তানের এক কোর্ট পাকিস্তানে ৩১শে মে পর্যন্ত ফেইসবুক নিষিদ্ধ করে । পাকিস্তানে সেখানেই থামেনি । ব্লাসফেমির অপরাধে উইকিপিডিয়া, ইউটিউবসহ ৪৫০টার মতো ওয়েবসাইট তারা ব্যান করে । [নিউজউইক রিপোর্ট] 
এইসব ডামাডোলে বাংলাদেশের ফেইসবুক ইউজারদের খুব বেশী পীড়িত বোধ করতে দেখিনি । দৈনিক সংগ্রাম মারফত কিছু লাফঝাপই [১][২]দেখা গিয়েছিলো শুধু । একটু আত্মতৃপ্তিতেই ভুগছিলাম বলা চলে । তো এই আত্মতৃপ্তি বেশিদিন স্হায়ী করা যায়নি । 
আজ সকালে কয়েকজনের কাছে খোঁজ নিয়ে শুনি বাংলাদেশ থেকে ফেইসবুকে ঢোকা যাচ্ছে না । সরকার নিয়ন্ত্রিত বিটিসিএল এবং গ্রামীন ফোনের কানেকশন থেকে অন্তত এই খবরটা নিশ্চিত করা গেছে । ঠিক কি কারনে ফেইসবুক নিষিদ্ধ বা আদৌ এটা নিষিদ্ধ কিনা সেটা বিষয়ে এখনো কোন অফিসিয়াল ঘোষণা না এলেও এ সংক্রান্ত একটা খবর পত্রিকায় এসেছে । খবরটা হলো এরকম যে রডিন নামে এক ব্যক্তি ফেইসবুকে "রাষ্ট্রের গুরুত্বপূর্ণ ব্যক্তিদের বিকৃত ছবি প্রকাশ" করে আসছিলো । এ অপরাধে তাকে গ্রেফতার করা হয়েছে । খবরের লিংক ।
বিখ্যাত ব্যক্তিদের "বিকৃত ছবি" (এটা আসলে কি জিনিস?) ফেইসবুক, এমনকি কাগুজে মিডিয়াতেও প্রকাশ নতুন ঘটনা না । দেশের কার্টুনিস্টরা যথেষ্ট রকমের "বিকৃত" করেই বিখ্যাত ও গুরুত্বপূর্ন ব্যক্তিদের কার্টুন আঁকেন । এটা বুঝতে বেশী বেগ পেতে হয় না যে সরকার কিছু লোকের অনুভূতি রক্ষা করতেই একটা বলির পাঠা বেছে নিয়েছে । তর্কের খাতিরে এটা যদি মেনেও নেই যে কেউ একটা অপরাধ ফেইসবুকে করেছে, তবুও সেই একজনের অপরাধে পুরো পৃথিবীতে জনপ্রিয়তার বিচারে দ্বিতীয় সাইটকে ব্যান করা হালাল হয় না । বিমানবন্দরের নাম বদলের প্রভাব মিনিমাইজ করতে সরকার এক পীরের নামের আশ্রয় নিয়েছিলো । এখন ফেইসবুক ইস্যুতে তারা আশ্রয় নিলো আরেক নিন্মমানের অজুহাতে । 
আপডেট: ১ প্রথম আলো জানাচ্ছে -
 জানতে চাইলে বিটিআরসির চেয়ারম্যান জিয়া আহমেদ প্রথম আলোকে বলেন, ধর্মীয় অনুভূতিতে আঘাত হানতে পারে—এমন কিছু কার্টুন ও ছবি ফেসবুকে প্রকাশ করা হচ্ছিল। এসব কার্টুন যাতে প্রকাশ না হতে পারে, সে কারণে বিটিআরসি এর শাখা লিংকগুলো বন্ধ করার চেষ্টা করছিল। কিন্তু তা করতে না পারায় সরাসরি ফেসবুকই সাময়িক বন্ধ রাখতে নির্দেশ দেওয়া হয়েছে। আবার কবে নাগাদ ফেসবুক চালু করা হবে, জানতে চাইলে জিয়া আহমেদ বলেন, শাখা লিংকগুলো বন্ধ করার পর ফেসবুক খুলে দেওয়া হবে। 
 বিডিনিউজের মারফত "রাষ্ট্রের গুরুত্বপূর্ণ ব্যক্তিদের বিকৃত ছবি প্রকাশ" এর বদলে এখন নিশ্চিত হওয়া গেলো মূল কারন "ধর্মীয় অনুভূতিতে আঘাত হানতে পারে—এমন কিছু কার্টুন ও ছবি ফেসবুকে প্রকাশ করা হচ্ছিল।" পাকিস্তানের পথেই হাটলো শেষ পর্যন্ত বাংলাদেশ । 
আপডেট - ২ বিশিষ্ট ব্যক্তিদের প্রতিক্রিয়া
১.
ঢাকা বিশ্ববিদ্যালয়ের উপাচার্য অধ্যাপক আ আ ম স আরেফিন সিদ্দিক : "এমন হতেই পারে। যারা এটি ব্যবহার করেন তাদের আচরণ দায়িত্বশীল না হওয়ায় এরকম সমস্যা হয়েছে।" এধরনের প্রযুক্তি ব্যবহার করে যারা কোনো গোষ্ঠী বা ব্যক্তির ব্যক্তিগত গোপনীয়তা বা মর্যাদা ক্ষুণ� করে তাদের চিহ্নিত করে দ্রুত বিচারের আওতায় আনার তাগিদ দেন তিনি। সূত্র: বিডিনিউজ২৪ ।
২.
বাংলাদেশ প্রকৌশল ও প্রযুক্তি বিশ্ববিদ্যালয়ের তথ্য যোগাযোগ প্রযুক্তি ইন্সটিটিউটের পরিচালক অধ্যাপক এম লুৎফুল কবীর: "ফেইসবুকের কারণে কোনো গোষ্ঠী বা কেউ ক্ষতিগ্রস্থ হলে বা সামাজিক সমস্যা হলে তা সরাসরি ফেইসবুক কর্তৃপক্ষকে জানানো উচিত যেন কর্তৃপক্ষ তাদের উল্লেখিত কনটেন্ট (বিষয়) সাইট থেকে সরিয়ে ফেলে। এরকম বন্ধ (ব্লক) করার বিষয়টি সাময়িকভাবে হতে পারে। তবে কোনোভাবেই তা স্থায়ী হওয়া শোভন নয়। সূত্র: বিডিনিউজ২৪ ।
৩.
বাংলাদেশ কম্পিউটার সমিতির সভাপতি মোস্তাফা জব্বার বলেন, 'প্রথমত আমি ফেইসবুক ও ব্লগ বন্ধের পক্ষে না। কিন্তু আরেকটি বিষয় দেখতে হবে, সেটা হলো, স্বাধীনতার নামে যেভাবে এর অপব্যবহার হচ্ছে, সেটা জঘন্য অবস্থায় পেঁৗছেছে। কাউকে পছন্দ হলো না, তাকে হেয়প্রতিপন্ন করে যা ইচ্ছা তাই ছড়িয়ে দেওয়া হচ্ছে।' 'উলঙ্গ স্বাধীনতা চাই না' উল্লেখ করে তিনি বলেন, ফেইসবুক একটা নিয়ন্ত্রণের মধ্যে থাকা উচিত। মোস্তাফা জব্বার নিজেও এর অপব্যবহারের শিকার বলে জানান। সূত্র: কালের কন্ঠ
৪.
ক্ষমতাসীন আওয়ামী লীগের তথ্য ও গবেষণা সম্পাদক অ্যাডভোকেট আফজাল হোসেন কালের কণ্ঠকে বলেন, সম্প্রতি ফেইসবুকে বিভিন্ন ব্যক্তির উদ্দেশ্যমূলক, বিকৃত প্রচারণা সরকারের ভাবমূর্তি ক্ষুণ্ন করছে। সরকার যে সিদ্ধান্ত নিয়েছে, তা বুঝে-শুনে নিয়েছে। তিনি বলেন, যুদ্ধাপরাধীদের বিচারের মতো স্পর্শকাতর বিষয় বাধাগ্রস্ত করতেও ফেইসবুক ব্যবহার করা হচ্ছে। তিনি বলেন, নিশ্চয় সরকার সাময়িকভাবে এ সিদ্ধান্ত নিয়েছে। ভবিষ্যতে আবার ফেইসবুক চালু হবে বলে তিনি আশা প্রকাশ করেন।সূত্র: কালের কন্ঠ
৫.
ইসলামী ঐক্যজোটের চেয়ারম্যান মুফতি ফজলুল হক আমিনী কয়েক দিন আগে দাবি করেছিলেন ফেইসবুক বন্ধ করে দেওয়ার। গতকাল বন্ধ করার খবর শুনে তিনি বলেন, 'সরকার একটা ভালো কাজ করেছে। আমি খুশি।'সূত্র: কালের কন্ঠ


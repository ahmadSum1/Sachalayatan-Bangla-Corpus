পিছু ছাড়ছে না যৌননিপীড়ন



গত এক যুগে যৌননিপীড়ন নিয়ে বিশ্ববিদ্যালয়গুলোতে কম জলঘোলা হয়নি । ফলাফল হয়তো এটুকুই যে যৌননিপীড়ক বিশ্ববিদ্যালয়গুলোতেও থাকে এবং ক্ষমতা ও সম্মানের রাজনীতি তাদের রক্ষা করে থাকে – এই ধারনার প্রতিষ্ঠা । এই রাজনীতি মোকাবেলা করতে আন্দোলন হয়েছে ব্যাপক হারে । জাহাঙ্গীরনগর বিশ্ববিদ্যালয় ও পরে ঢাকা বিশ্ববিদ্যালয়ে এই নিয়ে বামপন্থী ও প্রগতিশীল দলগুলোর যথেষ্ট চেষ্টা থাকলেও আসলে এই নিপীড়ন প্রতিরোধের কোন কার্যকরী প্রশাসনিক ফ্রেমওয়ার্ক তৈরি করা যায়নি । ছাত্রশিক্ষকদের পক্ষ থেকে একটা খসড়া নীতিমালা [পরিশিষ্ট -১] প্রস্তাব করা হলেও সেটা কার্যকরী করা হয়নি । ফলে কদিন পরপরই এই নিপীড়ন ইস্যু ও সেই নিপীড়ন বন্ধ করতে কার্যকরি নীতিমালার প্রয়োজন মাথাচাড়া দিয়ে উঠছে । 
ক’দিন আগে বিশ্ববিদ্যালয়গুলোর জন্য বিশ্ববিদ্যালয় মঞ্জুরি কমিশন একটা নীতিমালা তৈরী করে থাকলেও সেটা পরে বাতিল করে হাইকোর্ট একটা নির্দেশনা জারি করে । পত্রিকা মারফত এই তথ্য আমরা জানতে পারি । সেখানে শুধু কিছু টুকরো তথ্য আমরা পাই । নির্দেশনা অনুযায়ী সব প্রতিষ্ঠানে এই বিষয়ে একটি কমিটি করার কথা থাকলেও সেটা অনেকগুলো মাস মাস পেরিয়ে গেলেও করা হয়নি । [১][২] মজার ব্যাপার হলো এই নির্দেশনা বিষয়ে সব পত্রিকাগুলো মোটামুটি এক ধরনের তথ্য ছেপেছে । কারণ হিসেবে ধারনা যায় এইসব খবরগুলো প্রেস রিলিজ বা সংবাদ সংস্থার খবর নির্ভর । পত্রিকাগুলো নিজেরা এই বিষয়ে কোন অনুসন্ধানী তৎপরতা চালায়নি । অন্যদিকে বিশ্ববিদ্যালয়গুলোও এই নির্দেশনাতে ঠিক কি রয়েছে সেটা ছাত্রছাত্রীদের মধ্যে প্রচার করার উদ্যোগ নেয়নি । ফলে নিপীড়িত ভুক্তভোগী এখনও আগের মতোই অন্ধকারে রয়েছেন কীভাবে তারা এসব ক্ষেত্রে আগাবেন সে বিষয়ে ।

যৌননিপীড়নের বিভিন্ন ঘটনা মাঝে মাঝেই আমরা শুনতে পাই । এর মধ্যে অল্প কিছুই মিডিয়াতে আসে । বাকিগুলো ‘প্রমাণের অভাবে’,  সঠিক উপায়ের অবলম্বনের অভাবে আমাদের কান পর্যন্ত পৌঁছায় না । যেগুলো কানে পৌছয় সেগুলো নিয়ে যথেষ্ট মিছিলমিটিং না করলে সেগুলোও বিচারের মুখ দেখে না । একটা ঘটনা পত্রিকায় প্রকাশিত হয়েছে জাবিতে যৌননিপীড়নের ঘটনা তদন্তে কমিটির গড়িমসি নিয়ে। পত্রিকাগুলো পরবর্তীতে কোন ফলোআপ রিপোর্ট না করায় আমরাও জানতে পারি না ঐ ঘটনার বিচার আদতেই হলো কি না । আবার সৌভাগ্যক্রমে কেউ বিচারের দেখা পেলেও সেগুলোও প্রশ্নাতীত নয় । সম্প্রতি চট্টগ্রাম বিশ্ববিদ্যালয়ে এক নারী ছাত্র এরকমই এক ‘প্রতিকার’ পেয়েছেন । যৌননিপীড়নের স্বীকার এই ছাত্রী নৃবিজ্ঞান বিভাগের শিক্ষক আব্দুল্লাহ আল মামুনের বিরুদ্ধে উপাচার্য ও রেজিস্ট্রার বরাবর অভিযোগ দাখিল করেন । চারমাস পর উপাচার্যের সভাপতিত্বে সিন্ডিকেট ঐ শিক্ষককে প্রাথমিক তদন্তের পর বাধ্যতামূলক ছুটিতে পাঠান । অভিযুক্ত শিক্ষক “অধিকতর তদন্তের” পরে আইনের আশ্রয় নেবেন বলে জানিয়েছেন । ব্যক্তিগতভাবে আমি এইসব ‘প্রাথমিক তদন্ত’. ‘অধিকতর তদন্ত’ ইত্যাদি শব্দমালার মধ্যে পার্থক্য বুঝতে অক্ষম । আমি আরও বুঝতে অক্ষম কেন আইনি প্রক্রিয়ার রাস্তায় না গিয়ে অভিযুক্তকে ‘বাধ্যতামূলক ছুটি’তে পাঠানো হয় । হাইকোর্টের নির্দেশনা কি অভিযুক্তকে ছুটি কাটাতে পাঠানোর কথা বলছে ?
সম্প্রতি মিডিয়াতে প্রকাশিত এক খবরে জানা যায় আন্তর্জাতিক সম্পর্ক বিভাগের একজন শিক্ষিকা তাঁরই এক সহকর্মীর বিরুদ্ধে নিপীড়নের অভিযোগ এনেছেন । এই অভিযোগটি উপাচার্য যৌন নিপীড়ন সেলে পাঠিয়েছেন তারপরে । তবে এইকাজটুকু করতেই ঐ শিক্ষিকার যথেষ্ট কাঠখড় পোড়াতে হয়েছে । উনি নিপীড়ক সহকর্মী আব্দেল্লাহেল কাফীর [দেখুন পরিশিষ্ট - ২] বিষয়ে উপাচার্যকে অবহিত করেছেন এর আগে । উনি কান দেননি সেটাতে । এরপরে আরো ৩০জন শিক্ষিকাকে সাথে নিয়ে উপাচার্যের কাছে লিখিত অভিযোগ করার পর উপাচার্যের টনক নড়েছে । অভিযুক্ত শিক্ষক কাফী বিষয়ে অভিযোগ আমলে না নেয়াতে উপাচার্য নিপীড়কের পক্ষ নিয়েছেন একথা বলা যায় । বিশেষ করে এই অভিযোগ গুরুতর এই কারণে যে এই শিক্ষক এই ধরনের কাজ এই প্রথম করেননি । ইতিহাসের ছাত্র হয়েও তৎকালীন আওয়ামী লীগ সরকারের আমলের উপাচার্য আলাউদ্দিনের বিশেষ ক্ষমতাবলে নিয়োগপ্রাপ্ত এই ব্যক্তির যৌন নিপীড়নের পূর্ব ইতিহাস রয়েছে । এমনকি কাফী বিষয়ে জাহাঙ্গীরনগর পত্রিকায় এই বিষয়ে রিপোর্ট পর্যন্ত ছাপা হয়েছে ।
জাবির ঐ শিক্ষিকার ৩০জন নারী সহকর্মীকে সাথে নিতে হয়েছে অভিযোগ আমলে নিতে বাধ্য করার জন্য । ভুক্তভোগী শিক্ষিকা না হয়ে ছাত্রী হলে এই ৩০জন সহকর্মির সংখ্যা ৩০০তে নিতে হতে পারতো । হয়তো এজন্য বিশ্ববিদ্যালয় বন্ধ হতো । একচোখা প্রতিক্রিয়াশীল সুশীলেরা আবারো ছাত্ররাজনীতির জন্য শিক্ষা ধ্বংস হয়ে যাচ্ছে বলে বিরক্তির উদগার করতেন । একদিক থেকে চিন্তা করলে এই বিশ্ববিদ্যালয়গুলোর নিপীড়িতরা সৌভাগ্যবান । কারন তাদের কর্মস্থলে প্রতিবাদ জানানোর কিছুটা হলেও ব্যবস্থা আছে । স্কুল-কলেজ পড়ুয়ারা সেই সুযোগ থেকেও বঞ্চিত । আত্মহত্যাকেই তারা তাদের একমাত্র প্রতিবাদের মাধ্যম হিসেবে ভাবছে ।
পত্রিকায় এইসব নিস্পাপমনদের আত্মহত্যার খবর দেখি আর ভাবি কতটা অসহায় বোধ করলে তারা এই রাস্তা নিতে পারে ? তাদের সামনে কি একটু রাস্তা দেখানো যেত না যে কিভাবে এই নিপীড়নের বিহীত করতে হবে ? আইনি রাস্তায় কিভাবে আগাতে হবে সেই বিষয়ে কি তাদের স্কুল/কলেজ কোন সহায়তা দিতে পারে না ? আমরা এটা জানি যে বহু ক্ষেত্রে আইন থাকলেও সেগুলো বাংলাদেশে প্রয়োগ হয় না । এ সত্ত্বেও ভুক্তভোগীর সেই আইনটা জানা জরুরি প্রথমে । সেটার প্রয়োগের প্রশ্নটা এরপরে আসে । কিভাবে আইনি কাঠামোয় এই বিষয়গুলো মোকাবেলা করতে হবে সেই বিষয়ে স্কুল কলেজ বিশ্ববিদ্যালয় কর্তৃপক্ষ তাদের ছাত্রছাত্রীদের হাইকোর্টের নির্দেশনা বিষয়ে বিস্তারিতভাবে সংশ্লিষ্টদের অবহিত করতে পারে । এর বাইরে মানবাধিকার সংগঠনগুলো ইনফরমেটিভ পোস্টার তৈরী করে সেগুলো বিতরণের ব্যবস্থা করতে পারে । মানবাধিকার সংগঠনগুলো এই বিষয়ে একটি হটনাম্বার খুলে ভুক্তভোগীদের অভিযোগ সংগ্রহ করে যেসব জায়গায় হয়রানির স্বীকার হচ্ছেন সেসব জায়গার আইন প্রয়োগকারিদের ওপর চাপ সৃষ্টি করতে পারেন । 
এরকমভাবে সচলরাও পারেন হাইকোর্ট থেকে নির্দেশনাটা খুঁজে বের করে এনে সেটার ওপর ভিত্তি করে পোস্টার বা লিফলেট ডিজাইন করে সেটা ছাপিয়ে ফেলতে । কয়েকটা স্কুল কলেজে সেগুলো বিতরণ করতে নিশ্চয়ই কর্তৃপক্ষের সহায়তা পাওয়া যাবে । এর বাইরে আমরা বিদ্যমান নির্দেশনাটারও একটা রিভিউ করে ফেলতে পারি । 
আছেন কি কোন সচল উদ্যোগটাকে একটু সচল করার ?
নোটঃ
পরিশিষ্ট - ১. জাবিতে যৌন নিপীড়নবিরোধী আন্দোলনের সময় তৈরী করা যৌন নিপীড়ন বিরোধী খসড়া প্রস্তাবনাটা পাবেন এখানে । খসড়া যৌন নিপীড়ন বিরোধী নীতিমালা তৈরী হয় ১৯৯৮ সালের জাহাঙ্গীরনগর বিশ্ববিদ্যালয়ের ধর্ষণ বিরোধী আন্দোলনের প্রেক্ষাপটে। কৃতজ্ঞত - নাসরিন সিরাজ । 
পরিশিষ্ট ২. আব্দুল্লাহেল কাফী সংক্রান্ত জাহাঙ্গীরনগর পত্রিকার প্রতিবেদন পাবেন এখানে । কাফীর এডহক নিয়োগ স্থায়ীকরণ ঠেকাতে এই প্রবন্ধটি লেখা । ঐ লেখায় কাজ হয়নি । কাফী যথাসময়ে স্থায়ী হয়েছিলেন এবং এখনো বহাল তবিয়তে জারি আছেন তিনি । – কৃতজ্ঞতা বিলাল খসরু ।
৩. ভুল বানান সংশোধন বিষয়ে পরামর্শ কাম্য ।


 

দানবের থাবা থেকে মুক্ত হোক একুশে বইমেলা



দুই বছর আগে  মাঝ ফেব্রুয়ারির ঠিক এই সময়টাতে ব্লগার থাবা বাবাকে হত্যা করা হয়। এর কিছুদিন পরেই সাম্প্রতিক ইতিহাসে সবচাইতে সহিংস মৌলবাদি সমাবেশ ঘটায় হেফাজতে ইসলাম নামক এক ধর্মীয় গোষ্ঠি। এদের মূল ক্ষোভ ছিলো ব্লগারদের উপর। ব্লগার কারা? ব্লগার হলো তারা যাদের কেউ কেউ হেফাজত ও সমমনাদের পছন্দ নয় এরকম কিছু কথা লিখেছে। এই ব্লগাররা কাউকে সেই লেখা দিয়ে হত্যার উস্কানি দেয়নি, কোন অপরাধীর সাফাই গায়নি, কোন জনগোষ্ঠির নিরাপত্তা বিঘ্নিত হয় এরকম কোন কাজও করেনি। তবুও এদের তালিকা করে ফাঁসির দাবি চেয়েছিলো হেফাজতিরা। 
চিন্তাকে রুদ্ধ করার এই প্রক্রিয়া বহু আগে থেকে বাংলাদেশে জারি আছে। এই অপচেষ্টার ফলে দাউদ হায়দার, তসলিমা নাসরিনকে দেশ ছাড়তে হয়। হুমায়ুন আজাদকে বইমেলার অদুরেই চাপাতির কোপানলে পড়তে হয়। ঐতিহ্য বজায় রেখে এই বছরও বইমেলায় এই অপশক্তি মাথাচাড়া দিয়েছে রোদেলা প্রকাশনীর একটি বইকে কেন্দ্র করে। 

রোদেলা প্রকাশনীর এই বইটির শিরোনাম নবি মুহাম্মদের ২৩ বছর। মূল লেখক আলি দস্তি। ভাষান্তর করেছেন আবুল কাশেম ও সৈকত চৌধুরী। 
এই বই প্রকাশের জের ধরে ধর্মীয় মৌলবাদি গোষ্ঠি বিভিন্ন তৎপরতা চালাচ্ছে। গতকাল  গণমাধ্যমগুলো প্রেস বিজ্ঞপ্তি পাঠিয়ে হেফাজতে ইসলামের [১] জুনাইদ বাবুনগরী ও সাংগঠনিক সম্পাদক আজিজুল হক "মানবতার মুক্তির দূত বিশ্বনবী হযরত মুহাম্মদ সাল্লাল্লাহু আলাইহি ওয়াসাল্লামের প্রতি চরম অবমাননাকর ও ঔদ্ধত্যপূর্ণ ‘নবি মুহাম্মদের ২৩ বছর’ শীর্ষক বইটি বাজেয়াপ্ত ও  ‘রোদেলা’ প্রকাশনীকে নিষিদ্ধ" করার দাবি জানিয়েছে।"
তারা আরোও বলেন,


দেশের ক্ষুদ্র একটি ইসলামবিদ্বেষী নাস্তিক্যবাদী গোষ্ঠী কর্তৃক পৃষ্ঠপোষিত ‘রোদেলা’ নামক কথিত এক অখ্যাত প্রকাশনী এবারের ২০১৫-এর বইমেলায় সমগ্র মুসলিম বিশ্বের হৃদয়ের স্পন্দন ও তৌহিদি জনতার প্রাণপ্রিয় মহানবী হযরত মুহাম্মদ সাল্লাল্লাহু আলাইহি ওয়াসাল্লামকে নিয়ে ‘নবি মুহম্মদের ২৩ বছর’ শীর্ষক চরম অবমাননাকর ও অমর্যাদাকর বই প্রকাশ করেছে। এই বইটির পরতে পরতে মহান আল্লাহ তা’আলা, হযরত মুহাম্মদ সাল্লাল্লাহু আলাইহি ওয়াসাল্লাম ও তাঁর পবিত্র জীবন সম্পর্কে অসত্য, বিভ্রান্তিকর ও ধৃষ্টতাপূর্ণ মিথ্যাচার করা হয়েছে। বইটির লেখক কুখ্যাত ইসলামবিদ্বেষী নাস্তিক আলী দস্তি। 
পবিত্র আসমানী কিতাব কোরআনুল করীম আল্লাহর পক্ষ থেকে সর্বশেষ নবী ও রাসূল হযরত মুহাম্মদ সাল্লাল্লাহু আলাইহি ওয়াসাল্লামের ওপর নাযিল হয়েছে, অথচ এই চিরন্তন সত্যের বিরুদ্ধে চরম স্পর্ধামূলক উক্তি উচ্চারণ করে বইটিতে বলা হয়েছে যে, কোরআন নাকি হযরত মুহাম্মদ সাল্লাল্লাহু আলাইহি ওয়াসাল্লামের মস্তিষ্ক উদ্ভূত একটি সাধারণ কিতাব এবং এটা আল্লাহর পক্ষ থেকে নাজিল হয়নি বলে দাবি করা হয়েছে (নাউযুবিল্লাহ)।
পবিত্র মিরাজের ঘটনাকে বানোয়াট বলে মন্তব্য করা হয়েছে এবং হযরত মুহাম্মদ সাল্লাল্লাহু আলাইহি ওয়াসাল্লামের সম্মানিতা স্ত্রী ও উম্মুল মুমিনীন হযরত আয়েশা সিদ্দিকা (রা.)-এর চরিত্র সম্পর্কে মিথ্যাচারপূর্বক চরম অবমাননাকর ও কুরুচিপূর্ণ বক্তব্য দেয়া হয়েছে। সদ্য বইমেলায় হযরত মুহাম্মদ সাল্লাল্লাহু আলাইহি ওয়াসাল্লামের প্রতি অবমননাকর বই প্রকাশ করার মধ্য দিয়ে লক্ষণীয় যে, এতদিন ধরে গর্তে লুকায়িত এদেশের ক্ষুদ্র সেই ইসলামবিদ্বেষী নাস্তিক্যবাদী দুষ্টচক্রীরা আবার মাথাচাড়া দিয়ে উঠেছে। কিন্তু আমরা হুঁশিয়ার করে বলতে চাই, হেফাজতে ইসলাম শেষ হয়ে যায়নি। এদেশে যতদিন ইসলাম ও তৌহিদি জনতার ঈমান-আক্বিদাকে বিপন্ন করার অপতৎপরতা চলবে, ততদিন হেফাজতে ইসলাম বাংলাদেশ তার শেষ রক্তবিন্দুর বিনিময়ে হলেও ইসলামবিদ্বেষী নাস্তিক্যবাদী গোষ্ঠীর সকল অপতৎপরতা রুখে দিবে ইনশাআল্লাহ।
এই জঘন্য খোদাদ্রোহী বই প্রকাশের বিরুদ্ধে শুধু প্রতিবাদ নয়, অবিলম্বে সরকার কর্তৃক এই বই বাজেয়াপ্ত করতে হবে এবং এই বইয়ের প্রকাশক রোদেলা প্রকাশনীকে নিষিদ্ধ করতে হবে। শুধু তা-ই নয়, এই বই প্রকাশের নেপথ্য ইসলামবিদ্বেষী নাস্তিক্যবাদী দুষ্টচক্রকে তদন্তের মাধ্যমে গ্রেফতার করে আইনের আওতায় এনে দৃষ্টান্তমূলক কঠোর শাস্তির দিতে হবে। অন্যথায় হেফাজতে ইসলাম বাংলাদেশ ইসলামবিদ্বেষী নাস্তিক্যবাদী গোষ্ঠীকে প্রতিহত করতে বাংলার তৌহিদি জনতাকে সঙ্গে নিয়ে রাজপথে কঠোর কর্মসূচী দিয়ে মাঠে নামতে বাধ্য হবে।

হেফাজত ছাড়াও ইসলামী আন্দোলন মহাসচিব ইউনুছ আহমাদ ও যুগ্ন মহাসচিব গাজী আতাউর রহমান একই রকমের দাবি তুলে বিবৃতি প্রকাশ করেছেন। [২] 
এদিকে গত ১৪ই ফেব্রুয়ারি, ২০১৫ তারিখে রোদেলা প্রকাশনীর ওয়েবসাইট হ্যাক করা হয়েছে। Tanjim Al Fahim" And "BD Leet" নামে দুজন সেখানে এরকম একটি মেসেজ পেস্ট করেছেন,


নবীকে অবমাননার প্রতিবাদ স্বরূপ রোদেলা প্রকাশনীর ওয়েবসাইট হ্যাক করলো "সাইবার ৭১"
হ্যালো রোদেলা প্রকাশনী, কি করে ভাবলি যে তোরা বাংলাদেশের মতো মুসলিম দেশে নবী []সাঃ] কে অবমাননা করে বই প্রকাশ করবি আর "সাইবার ৭১" চুপ করে বসে থাকবে? .
এটা তোদের জন্য সতর্কবার্তা, আগুন নিয়ে খেলবেন না। ধর্মীয় উস্কানী মূলক কর্মকান্ড করে নিজেদের জনপ্রিয়তা বৃদ্ধির আগে আরেকবার ভেবে নিয়ো।
মনে রাখবা, আগুন আর "সাইবার ৭১" কে কখনো আক্রমনে আসতে বাধ্য করতে নেই।
আশা করি ব্যাপারটা পরবর্তিতে খুব ভালো করেই মনে রাখতে বাধ্য থাকবা।
Say no to Rodela Prokashoni.


এছাড়া রকমারি.কম নামে একটি বই বিক্রয়ের সাইটে বইটি বিক্রয়ের জন্য হোস্ট করা হলে কাজি মিনহার মোহসিন উদ্দিন নামে এক ব্যক্তি এই সাইট থেকে বইটি সরানোর জন্য ৪৮ঘন্টার সময় বেঁধে দেয়। রকমারি ইতিমধ্যে বইটি সরিয়ে ফেলেছে।

গতকাল ফেইসবুকে স্বকৃত নোমান মারফত আমরা জানছি "রোদেলা প্রকাশনীর প্রকাশক রিয়াজ খান গতকালই বইটি তার বইমেলার স্টল এবং বাংলাবাজারের অফিস থেকে সরিয়ে নিয়েছেন। বইটি বিক্রি করবেন না বলে ঘোষণা দিয়েছেন। তিনি সবিনয়ে স্বীকার করেছেন, ‘বইটিতে নবী মুহাম্মদের বিরুদ্ধে কোনো কথা থাকতে পারে এমনটি আমার ধারণায় ছিল না। যেহেতু ভুল করেছি, তাই অপরাধ স্বীকার করে আমি বইটি প্রত্যাহার করে নিচ্ছি।’" [৩] সেখানে আমরা আরোও জানতে পাই রোদেলার বাংলাবাজার কার্যালয়ে তালা ঝুলিয়ে দেয়া হয়েছে। পরে অন্য একটি সূত্র [৪] থেকে আমরা জেনেছি সেখানে হামলার ঘটনাও ঘটেছে।
তো দেশের বুদ্ধিবৃত্তিক জগতের এই গুরুত্বপূর্ণ ঘটনাপ্রবাহ দেশের প্রভাবশালী অফলাইন ও অনলাইন মিডিয়াগুলো গত দুইদিন ধরে প্রকাশ করেনি। আজ বাংলা একাডেমির আনুষ্ঠানিক প্রতিক্রিয়ার পর এই নিয়ে খবর প্রকাশ করেছে বাংলা ট্রিবিউন। [৪]
দেশের লেখকদের আশ্রয়স্থল যে প্রতিষ্ঠানটির হবার কথা সেই প্রতিষ্ঠানটি রোদেলা প্রকাশনীর স্টল বন্ধ করে দিয়েছে। 


সেইসাথে আগামী বছর এই প্রকাশনাটি মেলায় অংশ নিতে পারবে না বলেও ঘোষণা দিয়েছে তারা। আজ বিকেলে বিকালে বাংলা একাডেমির শৃঙ্খলা কমিটির বৈঠকে স্টল বন্ধ করে দেওয়ার ঘোষণা দেওয়া হয়। বাংলা একাডেমির পক্ষ থেকে উপপরিচালক মুর্শিদ অানোয়ার বলেছেন, বাংলা একাডেমির নীতিমালা অনুযায়ী মেলায় ধর্ম, রাষ্ট্রকে কটাক্ষ করে কোনও গ্রন্থ প্রকাশ করা যাবে না এবং প্রদর্শন করা যাবে না। রোদেলা প্রকাশনী এ নীতিমালা লঙ্ঘন করায় স্টল বন্ধ করে দেওয়া হয়েছে। এছাড়া নীতিমালা অনুযায়ী অাগামী মেলাতেও অংশ নিতে পারবে না বলে জানিয়েছেন তিনি।
ধর্মানুভুতির দোহাই পেড়ে একটি গোটা প্রকাশনীর স্টল বন্ধ করে হেফাজত ও সমমনাদের আগ্রাসনের কাছে বাংলা একাডেমি নতি স্বীকার করলো। এ থেকে আরোও একটা জিনিস পরিস্কার হলো যে ছাপা কাগজে বই প্রকাশের প্রধান উৎসব হিসেবে যে বইমেলাকে আমরা চিনতাম সে বইমেলায় কোন জঙ্গিগোষ্ঠির ধর্মানুভুতি আহত হবে এমন কোন লেখা প্রকাশ করা যাবে না। এটা করলে ব্যবসা গুটিয়ে ফেলার মতো অবস্থায় পড়তে হবে এরকমই একটা মেসেজ আমরা বাংলা একাডেমি থেকে পেলাম আজকে। 
বাংলা একাডেমিসহ পুরো দেশ রাহুমুক্ত হোক। রাহুমুক্ত হোক আমাদের গর্বের একুশে বইমেলা। অবিলম্বে স্টল বন্ধের সিদ্ধান্ত প্রত্যাহার করে হেফাজতমনাদের বিরুদ্ধে প্রতিরোধে হাজির হোক বাংলা একাডেমি। 
সংযোজন ১

নতুন পাওয়া তথ্যে জানা যাচ্ছে আজ সোমবার সকালে বাংলাবাজারে দোকান বন্ধ রেখে বিক্ষোভ করেছেন বাংলাবাজারের দোকানমালিক ও কর্মচারীরা। এ সময় বইটির প্রকাশক রোদেলা প্রকাশনীকে নিষিদ্ধ ও প্রকাশনীটির স্বত্ত্বাধিকারী রিয়াজ খানকে অবিলম্বে গ্রেফতার ও ফাঁসির দাবি জানিয়েছেন বিক্ষোভকারীরা। বাংলা ট্রিবিউন জানাচ্ছে, মিছিলে বাংলাবাজারের প্রায় সব প্রকাশনী অংশ নিয়ে দাবির প্রতি একাত্বতা ঘোষণা করেছে। মিছিলপূর্ব সমাবেশে মাকতাবাতুল আশরাফের স্বত্ত্বাধিকারী হাবিবুর রহমান খান এবং আন-নূর পাবলিকেশন্সের স্বত্তাধিকারী শহীদুল ইসলাম তারেক বক্তৃতা করেন। হাবিবুর রহমান খান তার বক্তৃতায় বলেন, অবিলম্বে বইয়ের সকল কপি বাজেয়াপ্ত, রোদেলা প্রকাশনীকে নিষিদ্ধ, অভিযুক্ত মালিক রিয়াজ খানকে গ্রেফতার ও ফাঁসি, ইসলামী টাওয়ার থেকে তার দোকান উচ্ছেদ এবং প্রকাশনীর বাপুস সদস্যপদ বাতিল করা হোক।
পরে বিক্ষোভকারীরা সমিতির সভাপতি আলমগীর সিকদার লোটনের কাছে রোদেলা প্রকাশনী ও একই অভিযোগে অভিযুক্ত সদর প্রকাশনীকে নিষিদ্ধ ও দোষী রিয়াজ খানের বিরুদ্ধে আইনুনাগ ব্যবস্থা গ্রহণের দাবি জানিয়ে স্মারকলিপি হস্তান্তর করেন।
বিক্ষোভকারীদের আশ্বস্ত করে বাপুস সভাপতি আলমগীর সিকদার লোটন বলেন, 'বিষয়টি অনাকাঙ্খিত এবং দুঃখজনক। মুসলমানদের ধর্মীয় অনুভূতিতে চরমভাবে আঘাত হানার কারণে অচিরেই পুস্তক প্রকাশক ও বিক্রেতা সমিতি দোষীদের বিরুদ্ধে আইনুনাগ ব্যবস্থা গ্রহণ করবে।’ [৫]
এখানে লক্ষ্যণীয়, হেফাজতে ইসলামও প্রকাশকের ফাঁসির দাবি চাননি যেমনটা চেয়েছেন বাংলাবাজারের দোকানমালিক ও কর্মচারীরা। 

সংযোজন ২

বিডিনিউজ২৪ বলছে, স্টল বন্ধের দাবির সিদ্ধান্তটি মূলত নেয়া হয়েছে পুস্তক প্রকাশক ও বিক্রেতা সমিতির দাবির পরিপ্রেক্ষিতে। বাংলা একাডেমির মহাপরিচালক শামসুজ্জামান খান বিডিনিউজকে জানিয়েছেন, "ওদের একটা বই নিয়ে সমস্যা হয়েছিল। আমরা ওদের স্টলটা আমরা বন্ধ করে দিয়েছি।" 
কী সমস্যা হয়েছিল- এমন প্রশ্নের জবাবে তিনি বলেন, “আমরা তো বইটা পড়তে পারিনি। বইটা এখন পর্যন্ত আমাদের হাতে আসেনি। সেক্ষেত্রে আমরা বলতে পারব না।
“তবে শুনেছি, মহানবীর ওপর কিছু বিরূপ মন্তব্য করেছে। আমাদের কাছে অভিযোগ এসেছে। আমরা বন্ধ করে দিয়েছি।”
তিনি বলেন, “প্রকাশকদের বিরুদ্ধে বাংলা বাজারে বিক্ষোভ হয়েছে। এটা শুনেছি, তারা বিষয়টা মিটমাট করেছে। তারা আমাদেরকে বলেছে, স্টলটা বন্ধ করে দেন। আমরা ব্যবস্থা নিয়েছি।”
একাডেমির উপপরিচালক মুর্শিদ আনোয়ার বিডিনিউজ টোয়েন্টিফোর ডটকমকে বলেন, “আমাদের মেলায় অংশগ্রহণের একটা নীতিমালা আছে। এই নীতিমালার ১৩ অনুচ্ছেদের ১৩ ধারায় আছে, রাষ্ট্রের বিরুদ্ধে কোনো কথা, ধর্মীয় অনুভূতিতে আঘাত, সামাজিক নিরাপত্তা ধ্বংস বিঘ্নিত করতে পারে, এই ধরনের কর্মকাণ্ড উপলক্ষে কোনো বই প্রকাশিত হলে, সেই বই মেলায় আনতে পারবে না।
“কিন্তু রোদেলা প্রকাশনী মানুষের মনে আঘাত দিতে পারে এ ধরনের একটা বই তারা মেলায় এনেছে। আমরা শনাক্ত করতে পারায় তাদেরকে বাতিল করে দিয়েছি।”
তিনি বলেন, দুপুরের দিকে এই নোটিস দেওয়া হয়েছে।
মুর্শিদ আনোয়ার আরও বলেন, “ইরানের বই অনুবাদ করেছে। যাই হোক, মানুষের ধর্মীয় অনুভূতিতে আঘাত দিতে পারে না। সেই বিষয়টা বিবেচনায় রেখেই নীতিমালার আলোকে নিষিদ্ধ করেছে।”
কেউ আনুষ্ঠানিকভাবে অভিযোগ করেছে কি না- এ প্রশ্নের জবাবে তিনি বলেন, “এটা তো আজ দেখলাম, কোনো একটা পত্রিকায় এসেছে।”
পত্রিকার খবর পড়েই এই সিদ্ধান্ত নিয়েছেন কি না- জানতে চাইলে তিনি বলেন, “পত্রিকার খবর পড়েই সিদ্ধান্ত নিয়েছি। যদিও আমরা স্টলে গিয়ে বইটা পাই নাই। কিন্তু খবর নিয়ে কর্তৃপক্ষ যতটুকু জানতে পেরেছি, তার ওপর ভিত্তি করেই সিদ্ধান্ত নিয়েছি।”
স্টলে বইটা না পাওয়া গেলে কিভাবে বইমেলার শর্ত ভঙ্গ করল-এ প্রশ্নের জবাবে বাংলা একাডেমির উপপরিচালক বলেন, “নিশ্চয়ই কোনো একটা অথেনটিক সূত্র থেকে প্রাপ্ত তথ্যের ভিত্তিতে কর্তৃপক্ষ বিষয়টা বিবেচনা করেছে।” [৬]

সংযোজন ৩

বাংলাদেশ পুস্তক প্রকাশক ও বিক্রেতা সমিতি রোদেলা প্রকাশনীর সদস্যপদ বাতিল করেছে। [৭]
সূত্র
১. মহানবীকে অবমাননা করে লেখা বই এবং ‘রোদেলা’ প্রকাশনীকে নিষিদ্ধ না করলে কঠোর আন্দোলন : হেফাজত [সময়বার্তা২৪.নেট] [লিংক]
[ইমেইজ ব্যাকআপ]
২. রাসুল(সাঃ)-কে অবমাননা করে বই, মেলা ঘেরাও করার হুমকিঃ মানবজমিন [লিংক] [ইমেইজ ব্যাকাপ]
৩. স্বকৃত নোমানের ফেইসবুক নোট লিংক। 
৪. রোদেলা প্রকাশনী বন্ধ করে দিয়েছে বাংলা একাডেমিঃ বাংলা ট্রিবিউটন [লিংক]
৫. ধর্ম ও মহানবীকে অবামননার প্রতিবাদে বিক্ষোভঃ বাংলা ট্রিবিউন [লিংক]
৬. নবীর নামে বই ছেপে নিষিদ্ধ রোদেলা প্রকাশনীঃ বিডিনিউজ২৪ডটকম [লিংক]
৭. ধর্মীয় অনুভুতিতে আঘাত: রোদেলা প্রকাশনী বন্ধঃ দৈনিক যুগান্তর [লিংক][ইমেইজ ব্যাকাপ]


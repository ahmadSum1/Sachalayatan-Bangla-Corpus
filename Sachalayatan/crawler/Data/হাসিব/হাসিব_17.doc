আরো এক ব্লগার খুনঃ আল কায়েদা ইন ইন্ডিয়ান সাব কন্টিনেন্টের দায় স্বীকার



সিলেটে অনন্ত বিজয় দাশ নামে আরেক ব্লগারকে কুপিয়ে হত্যা করা হয়েছে। অনন্ত বিজয় মুক্তমনা ব্লগে লিখতেন এবং গণজাগরণ মঞ্চের সাথে সক্রিয় ছিলেন। ব্লগার অনন্তের প্রকাশিত চারটি প্রবন্ধ গ্রন্থ রয়েছে। এগুলো হলো 

পার্থিব, (সহলেখক সৈকত চৌধুরী), শুদ্ধস্বর, ঢাকা, ২০১১। 
ডারউইন : একুশ শতকে প্রাসঙ্গিকতা এবং ভাবনা, (সম্পাদিত), অবসর, ঢাকা, ২০১১। 
সোভিয়েত ইউনিয়নে বিজ্ঞান ও বিপ্লব : লিসেঙ্কো অধ্যায়, শুদ্ধস্বর, ঢাকা, ২০১২। 
জীববিবর্তন সাধারণ পাঠ (মূল: ফ্রান্সিসকো জে. আয়াল, অনুবাদ: অনন্ত বিজয় দাশ ও সিদ্ধার্থ ধর), চৈতন্য প্রকাশন, সিলেট, ২০১৪  

এছাড়া সিলেট থেকে প্রকাশিত বিজ্ঞান বিষয়ক পত্রিকা ‘যুক্তি’ সম্পাদনা করতেন তিনি।

আজ সকালে সিলেটের সুবিদবাজার এলাকায় ব্লগারদের যেভাবে হত্যা করা হচ্ছে সেভাবেই খুন হন অনন্ত বিজয়। 
সিলেট বিমানবন্দর থানার ওসি গওসুল হোসেন জানান, অনন্ত বিজয় দাশ সকাল ৯টার দিকে সুবিদবাজারের বনকলাপাড়া এলাকায় তার বাসা থেকে বেরিয়ে রিকশায় করে শহরের দিকে আসার সময় হামলার মুখে পড়েন।
বরাবরের মতোই আগে থেকে ওত পেতে থাকা চারজন তাকে কুপিয়ে মারাত্মক আহত করে। সিলেট ওসমানী মেডিকেল কলেজ হাসপাতালে নেওয়ার পর চিকিৎসক তাকে মৃত ঘোষণা করেন।
এখনও পর্যন্ত এই হত্যার দায় দায়িত্ব কেউ স্বীকার করেনি। তবে হামলার ধরণ ও হত ব্লগারের লেখালেখির ক্ষেত্র দেখে অনুমান করা যায় এটা আনসারুল্লাহর কাজ। অভিজিৎ, রাজিব, ওয়াশিকুরের মতো মাথা টার্গেট করে কোপ। 

আপডেটঃ ৩
আল কায়েদা ইন ইন্ডিয়ান সাব কন্টিনেন্ট বিবৃতি প্রকাশ করেছে।

আপডেটঃ ২
আনসারুল্লাহ আল কায়েদার সংশ্লিষ্টতা নিশ্চিত করেছে। 

আপডেটঃ ১
এই মুহুর্তে এটা অন্তত নিশ্চিত যে আনসারুল্লাহর সাথে খুনিদের যোগাযোগ রয়েছে। এইমাত্র তাদের টুুইটের খুনিরা নিরাপদে আছে এরকম স্বীকৃতি মিললো।

এর আগে আনসারুল্লাহর টুইটার এ্যাকাউন্টে বলা হয়েছে এই বিষয়ে তাদের বিবৃতি ও ভিডিও আসছে। ভিডিওর কথা নিশ্চিত করা মানে হত্যাকারিরা আনসারুল্লাহর সাথে যুক্ত বা যোগাযোগ রয়েছে এরকমটা আরেকবার নিশ্চিত হওয়া।


এই ভিডিও ও বিবৃতির কিছুক্ষণ আগে তাদের টুইট ছিলো এরকম, 


আনসারুল্লাহ এই ডাস্ট উইল নেভার সেটল ডাউন বাক্যটি অন্যান্য হত্যার ক্ষেত্রেও ব্যবহার করে। 
অনন্ত হত্যার ১৫-১৬ ঘন্টা আগে তারা এই বাক্যটি ওয়াশিকুরের ক্ষেত্রেও ব্যবহার করেছিল (ছবিতে কিছু অংশ ঝাপসা করে দেয়া হলো)

আমি যখন এই পোস্ট ড্রাফট করছি তার ঘন্টা দুই আগেও অনন্ত ফেইসবুকে দীর্ঘ এক স্টাটাসে এক আওয়ামী লীগের সাংসদ কর্তৃক  অধ্যাপক জাফর ইকবালকে চাবুক মারা বিষয়ে লিখেছিলেন। এর আগে পুলিশের দায়িত্ব কি সেটা নিয়ে প্রশ্ন তুলেছিলেন। 

পুলিশের দায়িত্ব কি সেটা এই মুহুর্তে একটা প্রশ্ন। অভিজিৎ হত্যার কোন সুরাহা হয়নি। ব্লগার রাজিব হত্যার মামলায় গ্রেফতার ও সেটার বিচার শুরু হলেও সেই হত্যাকান্ডের নাটের গুরু এখনো ধরা ছোঁয়ার বাইরে। অনন্ত বিজয়ের হত্যাকারিদের গ্রেফতার ও তাদের রাতারাতি বিচার শুরু হবে এটাও আশা করা কঠিন। আমাদের করণীয় চাপাতির মুখে লেখা না থামানো। লেখা থামালে জিতে যাবে আনসারুল্লাহ।


হেফাজতে ইসলামের নতুন কর্মসূচীর প্রেক্ষাপট বিশ্লেষণ



সংবিধানে মহান আল্লাহর ওপর পূর্ণ আস্থা ও বিশ্বাস পুনঃস্থাপন ও মহানবী হজরত মুহাম্মদ সা:-এর শানে কটূক্তিকারীদের সর্বোচ্চ শাস্তির বিধান রেখে আইন পাসসহ ১৩ দফা দাবি বাস্তবায়নের দাবিতে সংবাদ সম্মেলনের আয়োজন করেছে হেফাজতে ইসলাম বাংলাদেশ। গতকাল ২৪শে নভেম্বর সংগঠনটির কেন্দ্রীয় কার্যালয় হাটহাজারী দারুল উলুম মুঈনুল ইসলাম মাদরাসায় আয়োজিত সংবাদ সম্মেলনে লিখিত বক্তব্য পাঠ করেন হেফাজতে ইসলামের কেন্দ্রীয় যুগ্ম মহাসচিব মাওলানা মঈনুদ্দিন রুহী। সংবাদ সম্মেলনে এসব দাবি আদায়ের জন্য বিভিন্ন কর্মসূচি ঘোষণা করেন হেফাজতে ইসলামের মহাসচিব হাফেজ আল্লামা জুনায়েদ বাবুনগরী।
সংবাদ সম্মেলনে হেফাজতের পরবর্তী কর্মসূচী ঘোষণার পাশাপাশি রুহী ও বাবুনগরী এর প্রেক্ষাপট ব্যাখ্যা করে বক্তব্য রেখেছেন। এ পোস্ট লেখা পর্যন্ত কোন পত্রিকাই একদম হুবহু বক্তব্যগুলো প্রকাশ করেনি। নয়া দিগন্তে সভার সবচাইতে বিস্তারিত চেহারাটা পাওয়া যায়। প্রকাশিত নিউজগুলো পড়লে দেখা যায় হেফাজতে ইসলাম ধর্মীয় দল হলেও এদের বক্তব্যের বেশিরভাগই মিথ্যা কথা ও অতিরঞ্জন ও ভিত্তিহীন অভিযোগ/অনুযোগ দিয়ে ভর্তি। কিছু উদাহরণ দেখা যাক।
জুনায়েদ বাবুনগরী বলেছেন,


হেফাজতে ইসলামের মহাসচিব হাফেজ আল্লামা জুনায়েদ বাবুনগরী সাংবাদিকদের প্রশ্নোত্তরের একপর্যায়ে বলেন, আপনারা আমার বিরুদ্ধে লিখেন তাতে কোনো আপত্তি নেই। কিন্তু যাহা লিখবেন বাস্তবতার ভিত্তিতে লিখবেন। পত্রিকায় লিখা হয়েছে আমি আফগান ফেরত যোদ্ধা। তালেবান পতনের পর এ দেশে এসে তালেবানি রাষ্ট্র কায়েমের চেষ্টা করছি। এগুলা ডাহা মিথ্যা। কোনো প্রমাণ কেউ দিতে পারবে না। আমি একবারের জন্যও আফগানিস্তান যাইনি। আমি রিমান্ডেও এগুলোর জবাব দিয়েছি।

আমি হেফাজতের খবর যেগুলো পত্রিকায় প্রকাশিত হয় সেগুলো মন দিয়ে পড়ার চেষ্টা করি। আমি নিকট অতীতে এধরণের কোন কিছু প্রকাশ হয়েছে বলে মনে করতে পারি না। গুগল সার্চও কোন সহায়তা করলো না। জুনায়েদ বাবুনগরীর এই অভিযোগের তাহলে ভিত্তি কী?
বাবুনগরী এর পরপরই বলেছেন,


আমরা মাদরাসা, মসজিদ, খানকাহর মানুষ। কিন্তু ইসলামবিরোধীরা, নবীর দুশমন ও শত্রু নাস্তিকরা যখন ইসলামের বিরুদ্ধে আওয়াজ তুলবে, কথা বলবে তখন আমরা মাদরাসা খানকাহ ছেড়ে রাজপথে নামতে বাধ্য হই। আমরা রাজপথে গেলে আজান দিই, নামাজ পড়ি। আর শাহবাগী ও বামপন্থীরা রাজপথে এলে নাশকতা করে।

বাঙ্গালির স্মৃতি খারাপ হলেও হেফাজতের তান্ডবের কথা সহজে ভুলবে বলে মনে হয় না। হেফাজতের সমাবেশকে কেন্দ্র করে ঢাকা শহর যেরকম রণক্ষেত্রে পরিণত করা হয়েছিলো সেটা সহজে ভোলার নয়। 



আমরা রাজপথে গেলে আজান দিই, নামাজ পড়ি।


প্রাসঙ্গিক খবর, 


রাজপথে নামাজ পড়া আর আজান দেবার নমুনা জনগণ ভালোই দেখেছে। আর শাহবাগী ও বামপন্থীদের নাম নিয়ে বাবুনগরী আরেকটা মিথ্যার আশ্রয় নিলেন। এদের কারোরই পুলিশ হত্যা, জনগণের জানমালের ওপর হামলা, কোন রাজনৈতিক দলের কার্যালয় বিস্ফোরক দিয়ে ওড়ানোর চেষ্টা, নারীদের উপর হামলা করেছে এরকম কোন দৃষ্টান্ত নেই। এই অভিযোগ প্রমানসহ হেফাজতের বিরুদ্ধে আছে। 
হেফাজতে ইসলাম কাদের নিয়ে গঠিত সে প্রসঙ্গে রুহী বলেছেন,


লিখিত বক্তব্যে হেফাজতে ইসলামের যুগ্ম মহাসচিব বলেন, হেফাজতে ইসলাম বাংলাদেশ এ দেশের দলমত নির্বিশেষে সর্বস্তরের মুসলমানদের একটি সম্পূর্ণ অরাজনৈতিক ঈমানী আন্দোলন। এই সংগঠন প্রতিষ্ঠার পর থেকে আজ অবধি মুসলমানদের ঈমান-আকিদা সংরণ, মহান আল্লাহ, তার প্রিয় রাসূল (সালালাহু আলাইহি ওয়া সাল্লাম) ও ইসলামের বিধানগুলোর মর্যাদা ও মূল্যবোধ রক্ষার ইস্যুতে বিভিন্ন সময় নানা রকম আন্দোলন-কর্মসূচি পালন করে যাচ্ছে।

প্রথমত, হেফাজতের আন্দোলন কোন অরাজনৈতিক আন্দোলন নয়। কারণ অরাজনৈতিক আন্দোলন কাঠালের আমসত্ত্বের মতো বিষয়। এর কোন বাস্তব কোন অস্তিত্ব নেই। দ্বিতীয়ত, "হেফাজতে ইসলাম দলমত নির্বিশেষে সর্বস্তরের মুসলমানদের" দল একটা অতিরঞ্জন। আলিয়া মাদ্রাসা কেন্দ্রিক গ্রুপসহ ছোট বড় অনেক গ্রুপই এদের সাথে নেই। আর রুহী সাহেবকে উপরের ছবিটার দিকে তাকিয়ে ঈমানী আন্দোলন কথাটা বলতে অনুরোধ করি। ঈমানী আন্দোলনের চেহারা এরকম হলে সেটা তাদের দলের প্রচারণার জন্য এসব ছবি খুব কাজে আসবে বলে মনে হয় না।
রুহী আরোও বলছেন,


অন্য দিকে আবারো কিছু নাস্তিক-মুরতাদ নতুনভাবে ব্লগে মহান আল্লাহ, বিশ্বনবী মুহাম্মাদুর রাসূলুল্লাহ সা: সম্পর্কে জঘন্য ভাষায় নানা রকম লেখালেখি শুরু করেছে। সরকার তথ্য-প্রযুক্তি আইন করে সেই আইন একচেটিয়া ইসলামপন্থীদের বিরুদ্ধে অপপ্রয়োগ করে চলেছে অথচ এসব নাস্তিক-মুরতাদ অহরহ সেই আইন লঙ্ঘন করলেও তাদের বিরুদ্ধে কার্যকর কোনো ব্যবস্থা নেয়া হচ্ছে না। লিখিত বক্তব্যে মাওলানা রুহী আরো বলেন, দেশের সংখ্যাগরিষ্ঠ মানুষ মুসলমান, ধর্মপ্রাণ এবং শান্তিপ্রিয়। হাতেগোনা, জনবিচ্ছিন্ন কিছু বুদ্ধিজীবী, তথাকথিত সাংস্কৃতিক ব্যক্তিত্ব ও বামপন্থী রাজনীতিকদের মনোরঞ্জনের জন্য সরকার সংখ্যাগরিষ্ঠ জনগোষ্ঠীর বিপে অবস্থান নিয়েছে।

"নতুনভাবে" কে কোথায় কী লিখছে? রুহী সাহেব কি নিজে ব্লগ পড়েন? আর সরকার তথ্য প্রযুক্তি আইন করে "একচেটিয়া"ভাবে ইসলামপন্থীদের বিরুদ্ধে অপপ্রয়োগ করে চলেছে এটা তো একটা ডাহা মিথ্যা কথা হলো। নাকি রুহী সাহেব বলতে চান ব্লগার রাসেল, আসিফ মহিউদ্দিন, সুব্রত শুভ, মশিউর রহমান এরা ইসলামপন্থী ব্লগার? এক ফারাবি ছাড়া তো হেফাজতি মনোভাবাপন্ন কোন ব্লগার আটক হয়নি। সম্প্রতি আটক হওয়া এ্যাপোলো বিএনপিপন্থী বলে পরিচিত। বিএনপি হলো সেই দল যে দলের সাথে হেফাজতকে মিলিয়ে ফেলায় দেশে বিস্ফোরণন্মুখ অবস্থা সৃষ্টির হুমকি এই রুহী সাহেবই দিয়েছেন। 

হেফাজতে ইসলামের বিরুদ্ধে বিএনপি-জামায়াত সংশ্লিষ্টতার ধুয়া তুলে দেশের মানুষকে বিভ্রান্ত করার সর্বপ্রকার অপচেষ্টা চালিয়েছে। বিভিন্ন সভা-সমাবেশ, বক্তৃতা-বিবৃতিতে বিএনপি-জামায়াত-হেফাজত বলে সরকারপ্রধানসহ ক্ষমতাসীন জোটের মন্ত্রী-এমপিরা ঢালাওভাবে তিরস্কার ও তির্যক ভাষায় আক্রমণ করে যাচ্ছে। আমরা মনে করি, সরকার অত্যন্ত ঠাণ্ডা মাথায় পরিকল্পিতভাবে হেফাজতে ইসলামকে বিএনপি-জামায়াতের তকমা লাগিয়ে আবারো দেশে একটি বিস্ফোরন্মুখ পরিস্থিতি সৃষ্টি করতে চায়।

সুতরাং দেখা যাচ্ছে সরকার ইসলামপন্থীদের ওপর তথ্য প্রযুক্তি আইনের অপপ্রয়োগ করছে এটাও একটা ডাহা মিথ্যা কথা।
নিজেদের সমর্থন প্রমান করতে রুহী বলেছেন,


দেশের সংখ্যাগরিষ্ঠ মানুষ মুসলমান, ধর্মপ্রাণ এবং শান্তিপ্রিয়। হাতেগোনা, জনবিচ্ছিন্ন কিছু বুদ্ধিজীবী, তথাকথিত সাংস্কৃতিক ব্যক্তিত্ব ও বামপন্থী রাজনীতিকদের মনোরঞ্জনের জন্য সরকার সংখ্যাগরিষ্ঠ জনগোষ্ঠীর বিপক্ষে অবস্থান নিয়েছে। সরকারের জন্য এটা বড় ধরনের অদূরদর্শিতা ও আত্মঘাতী সিদ্ধান্ত হিসেবেই ইতোমধ্যে প্রমাণিত হয়েছে। আমাদের প্রশ্ন, এসব ধর্মবিদ্বেষীর সংখ্যা কত? এবং নবীপ্রেমিক মুসলমানের সংখ্যা কত? সরকার কেন গুটিয়েক লোকের কথায় রাষ্ট্র পরিচালনা সম্পর্কিত সিদ্ধান্ত নেবে তা আমাদের কাছে বোধগম্য নয়। আমরা সরকারের প্রতিপক্ষ নই। কোনো রাজনৈতিক অভিলাষও আমাদের নেই। কিন্তু সরকারি দলের কিছু নেতা ও সরকারের কয়েকজন প্রভাবশালী মন্ত্রী হেফাজতে ইসলামের রাজনৈতিক চরিত্র আবিষ্কারের চেষ্টায় মরিয়া হয়ে উঠেছে। হেফাজতে ইসলাম ও নবীপ্রেমিক জনতার প্রাণের দাবি ১৩ দফা সম্পর্কে বিভ্রান্তি ছড়ানোর পাশাপাশি প্রতিনিয়ত নানাভাবে মিথ্যা, ভিত্তিহীন কথাবার্তা বলে সরকার আমাদের তার বিরুদ্ধে অবস্থান নিতে বাধ্য করছে, যা কারও কাম্য নয়।

রুহী সাহেব আগেই হেফাজতে ইসলামকে দেশের সকল মুসলমানদের প্রতিনিধি ধরে নিয়েছেন। উনি নিজেও ভালো করে জানেন এটা সত্য নয়। আর উনি এটাও জানেন উনাদের ব্যাখ্যা করা ইসলাম সম্পর্কেও দ্বিমত করার মতো যথেষ্ট লোকজন আছে। হেফাজত আন্দোলন করছে ১৩ দফা নিয়ে। এই ১৩ দফা মানলে মেয়েরা ঘর থেকে বের হতে পারবে না, মুক্তমত মুক্তচিন্তা বন্ধ হয়ে যাবে। এই ১৩ দফা নিয়ে ভোটে দাড়ানোর সাহস কি রুহী সাহেবদের হবে? আত্মবিশ্বাস থাকলে সাহসটা করে ফেলাই ভালো। পরিস্কার হোক কে কোনটা কীভাবে চায়। স্মৃতি ঝালাই করতে পাঠক হেফাজতের ১৩ দফার ওপর আরেকবার নজর বোলাতে পারেন। আর ১৩ দফা সম্পর্কে বিভ্রান্তি, মিথ্যা, ভিত্তিহীন কথা কে কোথায় বলেছে সেটা জানানোর জন্য রুহী সাহেবের প্রতি আহবান রইলো। 
রুহী লিখিত বক্তব্য শেষ করেছেন আল্লামা শফীর প্রসঙ্গ উল্লেখ করে। সেখানে তিনি বলছেন,


দেশের সর্বজন শ্রদ্ধেয় শীর্ষ মুরুব্বি, হেফাজতে ইসলাম বাংলাদেশের আমির, শায়খুল ইসলাম আল্লামা শাহ্ আহমদ শফীর বিরুদ্ধে অব্যাহত কুৎসা রটনা, কুরুচিপূর্ণ মন্তব্য ও অপপ্রচারে ব্যর্থ হয়ে সম্প্রতি দেশের বিভিন্ন অঞ্চলে ১৮ দলের নেত্রীর ছবির সাথে তার ছবি জুড়ে দিয়ে ব্যঙ্গচিত্র তৈরি করে পোস্টারিং করা হচ্ছে, যা দেশের সর্বজন শ্রদ্ধেয় বুজুর্গ ব্যক্তিত্ব আল্লামা শাহ্ আহমদ শফীসহ পুরো আলেমসমাজের সাথে চরম বেয়াদবি ও ধৃষ্টতার শামিল।

কোনটা বেয়াদবি, কোনটা অপপ্রচার আর কোনটা ধৃষ্টতা বোঝা মুশকিল। শফী নারীদের তেঁতুলের সাথে তুলনা করার পর সেটা আবার অস্বীকার করেছেন। জনগণ এইসব কোন নাস্তিক ব্লগার মারফত জানেনি। উনি যা বলেছেন সেগুলোর ভিডিও প্রমান রয়েছে। আর ব্যঙ্গচিত্র করে পোস্টারিঙের কথা বলে অনুযোগ করা হচ্ছে। পুরো বক্তব্যে এই একটা ইস্যুই দেখলাম নতুন। ধারণা করা যায় এই পোস্টার ইস্যুতেই মাঠ গরম করতে এতোগুলো মিথ্যা কথা, অতিরঞ্জনের ফিরিস্তি সংবাদ সম্মেলন করে পড়া হয়েছে। শফি-বাবুনগরী জুটির ভাগ্য ভালো ৭১এ হাঁটহাজারিতে মন্দির ভাঙ্গার অপরাধে এদেরকে এখনও বিচারের সম্মুখিন করা হয়নি।  


শফি-বাবুনগরী-রুহী পোস্টার ইস্যু ও একগাদা মিথ্যা কথাকে কেন্দ্র করে আবারো রাজনীতির মাঠ গরম করতে চাইছেন। এজন্য আবার বাংলাদেশের ব্যবসাবাণিজ্যের কেন্দ্রস্থল মতিঝিলকে টার্গেট করেছেন। এরা বড়জোর আবারো হত্যা সহিংসতার মাধ্যমে মানুষের মধ্যে আতংক সৃষ্টি করতে পারবে। এর বেশি কিছু করার ক্ষমতা এদের নেই।  
  
সূত্রঃ 
১। ব্লগাররা আবার রাসূল সা:-কে কটাক্ষ করে নৈরাজ্য সৃষ্টির ইন্ধন জোগাচ্ছে - হেফাজতে ইসলামের সংবাদ সম্মেলন
২। হেফাজতের ১৩ দফা


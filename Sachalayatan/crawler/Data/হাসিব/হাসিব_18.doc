পুরুষ ও নারী ক্রিকেট দলের মিডিয়া কভারেজের তুলনামূলক চিত্র



এই মুহুর্তে পাকিস্তান বাংলাদেশের টেস্ট সিরিজ চলছে। এর আগে হয়েছে ওয়ানডে সিরিজ ও একটি টি২০ ম্যাচ। টেস্টে ড্র করলেও ওয়ানডে ও টি২০র সবক'টি ম্যাচে বাংলাদেশ জিতেছে। সাফল্যের কিছু দিক দেশি ও আন্তর্জাতিক রেকর্ডবইতে কয়েকটি কীর্তি জায়গাও করে নিয়েছে। বাংলাদেশের মিডিয়া, সামাজিক মাধ্যম এই খেলা নিয়ে ব্যস্ত ছিল। বেশ কয়েকটি ফিচার রিপোর্ট, ম্যাচ প্রিভিউ, পোস্ট-ম্যাচ রিপোর্ট, টুকরো সাক্ষাৎকার প্রকাশিত হয়েছে এই খেলাগুলো উপলক্ষ্যে। 
উপরের প্যারাগ্রাফটা যেভাবে লেখা হয়েছে তাতে এই ইভেন্টগুলোর খবর না জানলেও যে কেউ আন্দাজ করতে পারবে এখানে বাংলাদেশের পুরুষ ক্রিকেট দলের কথা বলা হচ্ছে। অন্যান্য দেশের প্রধান খেলাগুলোর মতোই বাংলাদেশের ক্রিকেট খেলা বলতে পুরুষ দলের খেলা বোঝায়। ধারণা হিসেবে এই ধরণের বোঝাবুঝির সমস্যা হলো এতে করে খেলা পুরুষদের কাজ এরকমটা প্রতিষ্ঠিত হওয়া। টিভি, সংবাদপত্র এই ধারণা জনগণের মধ্যে প্রতিষ্ঠিত করে এবং প্রতিষ্ঠিত করার পর সেটা যাতে টিকে থাকে সেটার জন্য কাজ করে (Devitt, 2002; Lind & Salo, 2002)⁠।
টিভি, সংবাদপত্র বা অধুনা নতুন মিডিয়া এই হেজেমনিক চর্চার বাইরে নয়। পশ্চিমা বিশ্বে প্রকাশিত খবরের আধেয় বিশ্লেষণ করে দেখা গেছে সেখানে পুরুষেরা প্রচারে অগ্রাধিকার পায় ও সেখানে পুরুষতান্ত্রিক ধ্যানধারণা প্রচারিত হয়। পশ্চিমা বিশ্বের মতো আমাদের দেশেও ধারণা করা যায় খেলাধুলার খবর প্রচারের ক্ষেত্রে এই একই ধরণের বৈষম্যের প্রচলন রয়েছে। বাংলাদেশের মিডিয়া নিয়ে এই বিষয়ে কোন কাঠামোগত এ্যাকাডেমিক পাঠ আমার চোখে পড়েনি। এই লেখায় আমরা উদাহরণ হিসেবে ক্রিকেট খেলার খবর প্রচারে নারী ও পুরুষের বৈষম্য রয়েছে কিনা সেটা দেখার চেষ্টা করবো। 
খেলার খবর প্রচারে বাংলাদেশের মিডিয়া কীভাবে নারী পুরুষের বৈষম্য তৈরি করে সেটা মাপার ক্ষেত্রে কিছু সমস্যা রয়েছে। তর্কপ্রিয়রা প্রশ্ন তুলতে পারেন যে নারী দলের খেলা তো কম সেজন্য তাদের গোনাগুনতি কভারেজও কম। দ্বিতীয়ত, নারী দল নিয়মিত বড় বড় দলের সাথে খেলে না। একারণে তাদের চোখে পড়ে কম। তাছাড়া তাদের খেলা টুর্নামেন্টের সংখ্যাও অনেক কম বলে তাদের নিয়ে পত্রিকায় কভারেজ কম। তর্কপ্রিয়রা আরো বলতে পারেন নারী দল তেমন একটা সাফল্য পায়নি তাই তাদের নিয়ে হৈচৈ কম। একটা দিক দিয়ে দেখলে এই সকল প্রশ্ন ভ্যালিড ও কেন পুরুষ দলের খেলার কভারেজ পত্রিকায় বেশি সেই তর্কে নারীপক্ষ একটু বেকায়দায় থাকবেন এই প্রশ্নগুলোর মুখে। এই জটিল তর্কের সমাধান করা যায় নারী ও পুরুষ উভয় দলেরই সমান সংখ্যক ম্যাচে অংশগ্রহণ রয়েছে এবং তারা কাছাকাছি ফলাফল করেছে এরকম কোন পরিস্থিতি খুঁজে পেলে। সাম্প্রতিক সময়ে এশিয়ান গেমস এরকম একটা টুর্নামেন্ট। এখানে পুরুষ ও নারী দল সমান সংখ্যক খেলা খেলেছে। এর মধ্যে নারী দল দ্বিতীয় হয়েছে এবং পুরুষ দল তৃতীয় হয়েছে। টুর্নামেন্টে কাছাকাছি সময়ে নারী ও পুরুষ দল তাদের ম্যাচগুলো খেলেছে এবং তখন এরকম কোন গুরুত্বপূর্ণ কিছু চলছিলো না যেটাতে এই দুই দলের কভারেজে পার্থক্য দেখা দেবে। 


নারী ও পুরুষ দলের কভারেজ তুলনা করার জন্য নমুনা হিসেবে আমি প্রথম আলো, সমকাল ও কালের কণ্ঠে ছাপা হওয়া খবরগুলোকে নিয়েছি। বাংলাদেশের মিডিয়াতে সাধারণত কোন ক্রিকেট খেলার আগে ম্যাচ প্রিভিউ ও ম্যাচের পরে পোস্ট ম্যাচ রিপোর্ট প্রকাশিত হয়। এছাড়া খেলাচলাকালীন সময়ে খেলোয়ারদের সাক্ষাৎকার, মন্তব্য, ক্রিকেট বোর্ডের কোন সভা, কোন খেলোয়াড়ের সম্পর্কে খবর ইত্যাদি প্রকাশিত হয়। নমুনাতে সব ধরণের খবরই নেয়া হয়েছে। সবগুলো পত্রিকা ঘেটে খবরের সংখ্যার চেহারাটা মোটামুটি এরকম দাঁড়ায়,

এখানে লক্ষ্যনীয়, নারী দল পুরুষ দল থেকে ভালো ফল করলেও তাদের জন্য প্রথম আলো এবং কালের কণ্ঠে কোন ম্যাচ রিভিউ লেখা হয়নি। সমকাল ১৯৭ শব্দের ছোট্ট একটি রিপোর্ট শুধু করেছিলো একটি ম্যাচের আগে। ম্যাচ রিভিউয়ের অনুপস্থিতি নারী দল কবে খেলছে, তাদের দলের বর্তমান অবস্থা কী, কেউ ইনজুরিতে পড়েছে কিনা বা তাদের সম্ভাব্য লাইনআপ কী এই সকল বিষয়ে পাঠককে অন্ধকারে রেখেছে। ফলশ্রুতিতে তাদের খেলার প্রতি পাঠকের আগ্রহ তৈরি হবার সম্ভাবনাটাকেই এখানে মেরে ফেলা হচ্ছে। এই অবস্থাটা আরো পরিস্কার হয় সাংবাদিকেরা নারী ও পুরুষ দলের জন্য কতোগুলো শব্দ বরাদ্দ করেছে সেটা গণনা করলে। 

উপরের টেবিলে দেখা যাচ্ছে নারী দলের খেলা সম্পর্কে শতাংশ হিসেবে সবচাইতে কম শব্দ খরচ করেছে প্রথম আলো। এরপর কালের কণ্ঠ এবং সবশেষ সমকাল। গোটা চেহারা মোট শব্দের মধ্যে পুরুষ দল নিয়ে লেখা ৭১ শতাংশ এবং নারী দল নিয়ে ২৯ শতাংশ শব্দ। এ থেকে এটা পরিস্কার যে মিডিয়া একই পর্যায়ের খেলা ও তাতে নারী দল ভালো করলেও তাদের পাওয়া কভারেজ পুরুষ দলের তুলনায় নগন্য।
শব্দসংখ্যা ছাড়াও রিপোর্টে কীসব শব্দ ব্যবহৃত হয় সেগুলোর দিকে একটু নজর দেয়া যাক। স্যাম্পলে নেয়া খবরগুলোতে নারীদলকে কোনভাবে ছোট করা হয়েছে এরকম মনে হয়নি। এসত্ত্বেও খবরে নানাভাবে পুরুষদলের পারফরমেন্সকে টেনে আনা হয়েছে। নারী দলের ম্যাচ রিপোর্ট নিয়ে খবরগুলোর টেক্সট করপাস ও পুরুষ দলকে নিয়ে ম্যাচ রিপোর্ট টেক্সট করপাস থেকে ওয়ার্ডক্লাউড প্লট করলে কিছু আগ্রহউদ্দীপক জিনিস চোখে পড়ে। এই টেক্সট করপাস থেকে বাংলাদেশ ও বাংলাদেশের শব্দদু'টো বাদ দেয়া হয়েছে। প্লট করতে করপাসের ফ্রিকোয়েন্সি টেবিল থেকে প্রথম ৫০০ শব্দ গণনায় নেয়া হয়েছে। 



ছবিঃ পুরুষ দলের ম্যাচরিপোর্টের ওয়ার্ডক্লাউড



ছবিঃ নারী দলের ম্যাচরিপোর্টের ওয়ার্ডক্লাউড
দুটো ওয়ার্ডক্লাউডের মধ্যে প্রথম যে পার্থক্য চোখে পড়ে সেটা হলো একটার আকার চৌকোনা আরেকটা বৃত্তাকার। এই পার্থক্যের কারণ হলো পুরুষদলের খবরগুলোতে বিভিন্ন শব্দের ব্যবহার অনেকটা সমভাবে হয়েছে। বিপরীতে নারী দলের ক্ষেত্রে অল্প কয়েকটি শব্দই ঘুরেফিরে এসেছে। অল্পকয়েকটা শব্দ বাদে বাকিগুলো খুব কম সংখ্যকবার এসেছে (ফ্রিকোয়েন্সি কম)। নারী দলের ক্ষেত্রে বহুল ব্যবহৃত ও অর্থপূর্ণ শব্দগুলো রান/রানে, উইকেট, ওভার, বলে, ব্যাটিং। অর্থাৎ সংখ্যাজর্জরিত খেলার ফলাফল বর্ণনাটা এখানে প্রধান। খেলোয়াড়দের মধ্যে একমাত্র সালমার নামই সর্বাধিকবার লেখা হয়েছে। পুরুষদলের ক্ষেত্রে মাশরাফির সাথে সাকিবও আছেন সর্বাধিক উল্লেখ্য খেলোয়াড়ের তালিকায়। নারী দলের ক্ষেত্রে মহিলা শব্দটা বারবার লেখা হয়েছে। পুরুষ দলের ক্ষেত্রে পুরুষ শব্দটি প্রথম ৫০০ হাইফ্রিকোয়েন্স শব্দের তালিকায় নেই। এছাড়া নারীদের ক্ষেত্রে অধিনায়ক শব্দটি অনুপস্থিত। পুরুষদের ক্ষেত্রে এই শব্দটির উপস্থিতি বেশ চোখে পড়ার মতো করেই রয়েছে। 
নারীদের ক্ষেত্রে এই অধিনায়ক শব্দ ব্যবহারে সচেতন/অবচেতন অনীহা বেশ আগ্রহউদ্দীপক। বাংলাদেশে বিশ্ববিদ্যালয়ে পড়ে এরকম অধিকাংশ ছাত্রছাত্রীর পুরো জীবনটাই নারী রাষ্ট্রপ্রধানদের শাসনামলে কেটেছে। অর্থাৎ একটা গোটা প্রজন্ম বেড়ে উঠেছে নারী শাসনের আওতায়। আগামী বছরেই এই নারীনেতৃত্বের ২৫ বছর পুর্তি হবে। পৃথিবীতে এরকম দৃষ্টান্ত আর আছে কিনা জানা নেই। এসত্ত্বেও নারী দলের খবরে অধিনায়ক শব্দটি বহুল ব্যবহৃত শব্দতালিকায় জায়গা পায়নি। 
অধিনায়ক সংক্রান্ত আলাপে নারী দলের অনুপস্থিতি পত্রিকাগুলো যখন অধিনায়কদের নিয়ে রিপোর্ট করেন তখনও দেখা যায়। যেমন, এশিয়ান গেমস চলাকালেই প্রথম আলো চার নেতার বাংলাদেশ  শিরোনামে একটি রিপোর্ট করেছে। সেখানে খবরটা শুরু হয়েছে এভাবে,


গত ফেব্রুয়ারি থেকেই বাংলাদেশ দলের কোনো সহ-অধিনায়ক নেই। সদ্য সমাপ্ত ওয়েস্ট ইন্ডিজ সফরেও ছিল এক অধিনায়ক। সেই বাংলাদেশই এখন হঠাৎ করে চার নেতার দল!


কোন সে চার নেতা? প্রথম আলো জানাচ্ছে,


সেই অর্থেই বাংলাদেশ দলের নেতা এখন চারজন। অনুমিতভাবেই বাংলাদেশের ওয়ানডে অধিনায়ক করা হয়েছে মাশরাফি বিন মুর্তজাকে, তাঁর সাবেক ডেপুটি সাকিব আল হাসানকে আবার পেয়েছেন সহ-অধিনায়ক হিসেবে। টেস্টে আপাতত অধিনায়ক থাকছেন মুশফিকুর রহিমই। তিনিও ফিরে পেয়েছেন তাঁর সাবেক ডেপুটিকে। নেতৃত্বের এই পালাবদলে সবচেয়ে চমকপ্রদ ও বিস্ময়কর নাম এটিই—তামিম ইকবাল!

এখানে লক্ষ্যনীয়, এই খবর প্রকাশের দুদিন আগেই নারী ক্রিকেট দল টুর্নামেন্টে রানার আপ হলেও সেই দলের অধিনায়কের কোন উল্লেখ এই খবরে নেই। নেতৃত্ব পুরুষদের কাজ এই ধারণারই ছাপ পাওয়া যায় এই নিউজটাতে। একই দিনে সমকাল মাশরাফি-সাকিবে ওয়ানডে রাজ্যপাট শিরোনামের খবরটাতেও নারী দলেও কোন উল্লেখ করা হয়নি। 
একই টুর্নামেন্টে, এক সপ্তাহের ব্যবধানে হওয়া ম্যাচগুলোতে পুরুষদল থেকে ভালো ফল করেও নারী দল পুরুষ দলের তুলনায় নগন্য কভারেজ পত্রিকায় পায়। তাদের খবরগুলো সংখ্যা দিয়ে ভর্তি থাকে, অধিনায়কের আলোচনায়ও তাদের কথা আসে না। এই অবস্থার আমূল পরিবর্তন করতে না পারলে বাংলাদেশে নারী দলের জন্য ক্রিকেটার পাওয়া যাবে না। 
এই অবস্থা পরিবর্তনের জন্য তাহলে কী করা? বাংলাদেশের মিডিয়া হাউসগুলোতে স্পোর্টস সেকশনে নারী রিপোর্টারের সংখ্যা হাতে গোনা। কর্মস্থলে লিঙ্গ ভারসাম্য আনা গেলে অবস্থার পরিবর্তন আসতে পারে। স্পোর্টস সেকশনে নারীর সংখ্যা বাড়িয়ে কাজ হবে এটাও নিশ্চিত নয়। কাজ হয়েছে (Hardin, 2005)⁠ এবং কাজ হয়নি (Hardin & Shain, 2005; Zoonen, 1994)⁠ দুই ধরণের অভিজ্ঞতাই গবেষণায় উঠে এসেছে। সম্পাদক পদে নারী নিয়োগ দিয়েও কাজ না হওয়ার যথেষ্ট নজির রয়েছে (Pedersen, Whisenant, & Schneider, 2003)⁠ কাজ না হবার একটা কারণ হতে পারে নারী পুরুষের জায়গায় নিয়োগ পেলেও তারা আসলে পুরুষের বানানো কাঠামোটাকেই সঠিক কাঠামো ধরে কাজ করে। এই ধারণায় পরিবর্তন আনতে হলে আমাদের বৈষম্যের কথা বেশি বেশি করে বলা, বিভিন্নভাবে প্রচারণা চালানো ও বৈষম্য কমাতে পত্রিকাগুলোর/মিডিয়া হাউসগুলোর সম্পাদকীয় নীতিমালায় দৃশ্যমান পরিবর্তন আনতে হবে। 
সূত্র

 Devitt, J. (2002). Framing Gender on the Campaign Trail: Female Gubernatorial Candidates and the Press. Journalism & Mass Communication Quarterly, 79(2), 445–463. doi:10.1177/107769900207900212
 Hardin, M. (2005). Stopped at the Gate: Women’s Sports, “Reader Interest,” and Decision Making by Editors. Journalism & Mass Communication Quarterly, 82(1), 62–77. doi:10.1177/107769900508200105
 Hardin, M., & Shain, S. (2005). Strength in Numbers? the Experiences and Attitudes of Women in Sports Media Careers. Journalism & Mass Communication Quarterly, 82(4), 804–819. doi:10.1177/107769900508200404
 Lind, R. A., & Salo, C. (2002). The Framing of Feminists and Feminism in News and Public Affairs Programs in U.S. Electronic Media. Journal of Communication, 52(1), 211–228. doi:10.1111/j.1460-2466.2002.tb02540.x
 Pedersen, P. M., Whisenant, W. A., & Schneider, R. G. (2003). Using a content analysis to examine the gendering of sports newspaper personnel and their coverage. Journal of Sports Management, 17(4), 376–393.
 Zoonen, L. van. (1994). Feminist Media Studies. SAGE Publications Ltd. Retrieved from http://www.uk.sagepub.com/textbooks/Book203452



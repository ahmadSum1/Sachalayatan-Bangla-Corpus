মার্ক্স দর্শন



সবচেয়ে প্রভাবশালী জার্মানের নাম কি ? এই প্রশ্নটার উত্তর কঠিন । জাতি হিসেবে জার্মানরা পৃথিবীর ইতিহাসের গতিপ্রকৃতি নির্ধারণে অনেক ভূমিকায় ছিলো এবং এখনো আছে । তর্ক সমাধানের দিকে না গিয়ে খুব সহজে দু'টো নাম আলাদা করা যায় -  নাম আলাদা করা যায়, যেমন মার্টিন লুথার, কার্ল মার্ক্স । দুইজন দুইপ্রান্তের মানুষ হলেও এদের মধ্যে একটা মিল আছে । মিলটা হলো এরা দু'জনেই বিপ্লবী । মার্টিন লুথার এখনও বহাল তবিয়তে আছেন । মার্ক্সের অবস্থা পরাজিত পক্ষের নেতার মতো । 
তো ধর্মকর্ম ভালো পাইনা বলে আমার কাছে মার্ক্স বুড়োই আগ্রহের বিষয় । জার্মানিতে পা দেয়ার অনেক আগে থেকেই পরিকল্পনা ছিলো মার্ক্সের শহরে যাবো । এই পরিকল্পনাটা বাস্তবে রূপ দেয়াটা জার্মানির দক্ষিনে বাস করা কারো পক্ষে একটু ঝামেলার । কারন মার্ক্সের জন্মশহর ট্রিয়ার একটু বেজায়গায় অবস্থিত । দুরপাল্লার দ্রুতগতির ট্রেন ঐদিক মাড়ায় না । দিনে গিয়ে ঐদিনই ফেরত আসতে যথেষ্ট দৌড়ানির দরকার পড়ে ।
ট্রিয়ার শহরটা জার্মানির প্রাচীনতম শহর । বয়স ২ হাজার বছরের কিছু বেশি । জার্মানি আর্চবিশপ ইলেকটোরালরা (মানে যারা আর্চবিশপ নির্বাচন করতো) এই শহরে বাস করতো । এখনও শহরে ঘুরতে বেরোলে পেল্লায় সাইজের সব প্রাচীন চার্চ, নান-প্রিস্ট আকছার চোখে পড়ে । মার্ক্সের চিন্তা মাথায় নিয়ে শহরে পা দিলে এই বিষয়টা একটু অস্বস্তি জন্ম দিতে পারে ।
মার্ক্সের জন্ম এই শহরে ১৮১৮ সালে । যৌবনে বন, ব্রাসেলস প্যারিস শহরে কিছুদিন বাস করার পর পাকাপাকিভাবে মার্ক্স ট্রিয়ার ছাড়েন ১৮৪৯ সালের দিকে । মালিকানা বদলের পর নানাহাত ঘোরার পর ১৯২৮ সালে বাড়িটা জার্মান বামপন্হী দল এসপিডি কিনে নেয় । তবে সেটা বেশিদিন থাকেনি তাদের কব্জায় । নাৎসি সরকার ক্ষমতায় আসার পর বাড়িটা বাজেয়াপ্ত হয়ে সেটা একটা প্রেসে রূপ নেয় । নাৎসি জার্মানদের তত্ত্বাবধানে ঐ বাড়ি থেকে কি ছাপা হতো সেটা একটা আগ্রহউদ্দিপক বিষয় হতে পারে অনেকের কাছেই । নাৎসিদের পর আবারো বাড়িটা এসপিডির হাতে আসে । এই মুহুর্তে এসপিডির নিয়ন্ত্রনে একটা জাদুঘর হিসেবে আছে বাড়িটা । 
মেইন স্টেশন থেকে মার্ক্সের বাড়িটা হাটাদুরত্বে । শহরের কেন্দ্রের চার্চপাড়া থেকে সোজা নদীর দিকে হাটা দিলে ১০-১৫ মিনিটের রাস্তা । চাচীমতোন একজনকে জিজ্ঞেস করে ঠিক রাস্তা ধরে বাড়িটা খুঁজে বের করা গেলো খুব সহজে । দেখতে আহামরি কিছু না । সাধারণমানের তেতলা বাড়ি । বঙ্গদেশের বিখ্যাত ব্যক্তিরা যেমন সবাই সভ্রান্ত পরিবারে জন্মগ্রহণ করেন তেমনটা কপাল মার্ক্সের ছিলো না এটা প্রথম দর্শনেই বোঝা যায় । 

ছবি - কার্ল মার্ক্সের বাড়ি
বাড়িতে ঢোকার মুখে দেখলাম সময়সূচী টাঙানো । ইংরেজি, জার্মান আর চায়নিজ ভাষায় ! চায়নিজ দর্শকের সংখ্যার আধিক্য সম্ভবত এটার কারন । দরজা দিয়ে ঢুকতে গিয়ে বুঝলাম জাদুঘর (মিউজিয়ামের বাংলা জাদুঘর কেন ? মার্ক্সের বাড়িতে জাদু দেখবো আমরা গিয়ে ? এই প্রশ্নটা তখন মাথায় এসেছিলো । শেয়ার করলাম ।) দেখতে টাকা লাগবে । মার্ক্সরে বাঁচাতেও পুঁজির দরকার এটা বুঝলাম । 
দরজার সাথে লাগানো রিসেপশনে বসা চাচির কাছে টিকেট কিনে ঢুকে পড়লাম বাসায় । বাসাটা তিনতলা । বেশ কয়েকবার হাতবদল আর রিনোভেশনে ঐটা যে কারো বাস করার জায়গা ছিলো সেটা বোঝার উপায় নেই । বাড়িতে কোন আসবাব বা ব্যবহার্য জিনিসও নেই । নাৎসিরা সব ঝেড়ে পুছে পরিস্কার করে ফেলেছে । এরপর মার্ক্স নিজে বাসার ভেতরের কোন ছবিও তুলে/আঁকিয়ে রাখেননি যে বোঝা যাবে সেখানকার চেহারাটা আদতে কী ছিলো । দেয়াল জুড়ে ডিসপ্লেতে মার্ক্স সম্বন্ধে উদ্ধৃতি, মার্ক্সের তত্ত্ব ইত্যাদি লেখা ।

ট্রিয়ারে কার্ল মার্ক্সের বাড়ি দেখতে যাবো এই ইচ্ছা অনেকের কাছে অনেক বছর ধরে বলেছি । তাদের সবার জন্য পুরো বাড়িটার একটা ভিডিও তুলে এনেছি । বাড়িটার ভেতরের বর্তমান চেহারাটা আশা করি বোঝা যাবে । 

ভিডিও ১ - দ্বিতীয় তলা 

ভিডিও ২ - দ্বিতীয় থেকে তৃতীয় তলা

ভিডিও ৩ - তৃতীয় তলা থেকে নীচতলা ।
সোভিয়েত পরবর্তী দুনিয়াতে মার্ক্সের অবস্থা অনেক জায়গাতেই ভাসুরের নামের মতো । জার্মানিতে আগে একটা শহর ছিলো মার্ক্সের নামে । দুই জার্মানি এক হবার পরে সেই শহরের নাম থেকে মার্ক্স হটে গেছে । এদের ধর্মীয় গুরু মার্টিন লুথারের নাম অবশ্য এখনও বহাল তবিয়তে তার জন্মশহরের নামের সাথে আছে । 

ছবি - কার্ল মার্ক্স স্ট্রাসে, ট্রিয়ার ।
ট্রিয়ার শহরে মার্ক্সের বাসাটা যেই রাস্তায় সেখানকার নাম আগের মতোই রাখা আছে । চার্চপাড়ার দিক থেকে ঐ রাস্তায় যাবার রাস্তাটার বদলে নগর কর্তৃপক্ষ মার্ক্সের বাসা থেকে নদীর দিকে যেই রাস্তাটা গেছে সেইটার নাম রেখেছেন কার্ল মার্ক্স স্ট্রাসে । ফেরার ট্রেনে ওঠার সময় ভাবছিলাম এইটা একদিক থেকে ভালো । মার্ক্স স্ট্রাসে চার্চের বদলে অন্তত নদীতে নিয়ে যাক পথিকরে ।    
টুকিটাকি -
- ট্রিয়ার শহরটা জার্মানির পশ্চিম সীমান্ত এলাকার একটা শহর । ফ্রাঙ্কফুর্ট থেকে প্রায় ৩ ঘন্টা ও লুক্সেমবুর্গ থেকে ৫০ কি.মি. পূর্বে এই শহরটা অবস্থিত ।
- কার্ল মার্ক্সের বাসার ঠিকানা হলো Brückenstraße 10 । মেইন স্টেশন থেকে হাটা দুরত্বে । ট্রেনে থেকে নেমে চার্চের চুড়াগুলো তাক করে প্রথমে চার্চ পাড়ায় যেতে হবে । এরপর কাউকে জিজ্ঞেস করলেই হবে । মার্ক্সের বাসা ট্রিয়ারে পরিচিত জায়গা ।  
- গরিবী ক্যামেরায় মার্ক্সের বাসার ভেতরের ছবি ভালো আসেনি । ফ্লিকারে দেখতে পারেন অন্যদের তোলা ভালো কিছু ছবি । 


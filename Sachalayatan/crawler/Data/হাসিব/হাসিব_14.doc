সাইবার নিরাপত্তা আইন ২০১৫ঃ একটি সংক্ষিপ্ত পর্যালোচনা



সাইবার নিরাপত্তা আইন ২০১৫ সালের খসড়া [১] প্রস্তুত করা হয়েছে। আইনটি আগামী অগাস্টে মন্ত্রীসভায় পাশ হবার সম্ভাবনা রয়েছে। এই আইনটি নিয়ে জেলায় জেলায় সভা সেমিনার হচ্ছে। সরকার পক্ষ থেকে আইনটি সম্পর্কে মতামত সংগ্রহের জন‍্য ইন্টারনেটে আপলোড করা হয়েছে। তাছাড়া এই আইন পর্যালোচনার জন‍্য সরকারের একজন সচিব ও বিজয় কিবোর্ডের মালিক মোস্তফা জব্বারকে নিয়ে একটি কমিটি করে দেয়া হয়েছে।
ধরে নেয়া যায় খসড়া আইনে যা পরিবর্তন হবে সেগুলো বিজয় কিবোর্ডের মালিক মোস্তফা জব্বার ও সচিবের হাত ধরেই হবে এবং ভাইস ভার্সা।
আইনটি ডাউনলোড করে পড়লাম। তাৎক্ষনিক প্রতিক্রিয়া হিসেবে এই লেখাটি তুলে রাখলাম। 
১. প্রয়োগ
আইনের শুরুতেই বলা হয়েছে এটি সমগ্র বাংলাদেশের জন‍্য প্রযোজ‍্য হবে। আইনের প্রয়োগক্ষেত্র আরেকটু বিস্তারিতভাবে ধারা-৪এ ব‍্যাখ‍্যা করা হয়েছে। সেখানে বলা হয়েছে, .. “বাংলাদেশের বাইরে ও বাংলাদেশের মধ‍্যে এই আইনের বিধানসমূহ প্রযোজ‍্য হবে”। বাংলাদেশের বাইরে কোন বিদেশী নাগরিক বাংলাদেশের আইনে অপরাধ এরকম কোন অপরাধ করলে সেটার অভিযোগ কীভাবে বাস্তবসম্মতভাবে নিষ্পত্তি করা হবে সেটা বিষয়ে কোন ধারণা দেয়া হয়নি। প্রস্তাবিত আইনের ধারা ৩১পড়ে এরকম ধারণা পাওয়া যায় “[সাইবার] অপরাধ সম্পর্কিত বিষয়ে অনুসন্ধান, প্রসিকিউশন এবং বিচারিক কার্যক্রম পরিচালনার জন‍্য আন্তর্জাতিক সহযোগিতার প্রশ্নে অপরাধ সম্পর্কিত বিষয়ে পারস্পরিক সহায়তা আইন ২০১২র [২] সম বিধানাবলি প্রযোজ‍্য হবে।” পারস্পরিক সহায়তা আইন কতোটা কার্যকরী সেটা বঙ্গবন্ধু হত‍্যা মামলার আসামী, পৃথিবীর বিভিন্ন দেশে পালিয়ে থাকা যুদ্ধাপরাধীদের দেশে ফিরিয়ে আনার সফলতা কতোটুকু সেটার দিকে নজর বোলালে বোঝা যায়।
২. কম্পিউটার
আইনটিতে কম্পিউটার শব্দটি অসংখ‍্যবার এসেছে। ফোন, ট‍্যাব ব‍্যবহার করেও সাইবার অপরাধ করা সম্ভব। এ বিষয়ে আইনের সংজ্ঞা অংশটিতে বলা হয়েছে “কম্পিউটার” অর্থ তথ‍্য ও যোগাযোগ প্রযুক্তি আইন ২০০৬তে [৪] যেভাবে সংজ্ঞায়িত করা হয়েছে ঠিক সেভাবে এই আইনেও সেটা ব‍্যবহৃত হবে। অতএব, এই আইনের আওতায় কম্পিউটার, স্মার্টফোন, ট‍্যাব সবকিছুই আসছে।
৩. প্রয়োগ কাঠামো
সাইবার নিরাপত্তা আইনে তিন স্তর বিশিষ্ট প্রায়োগিক কাঠামো প্রস্তাব করা হয়েছে। প্রথম স্তরে থাকবে প্রধানমন্ত্রীর নেতৃত্বে জাতীয় সাইবার নিরাপত্তা কাউন্সিল। এতে সংশ্লিষ্ট মন্ত্রনালয়ের মন্ত্রী ও সচিব ছাড়াও দুইজন বিশেষজ্ঞ ও সাইবার সিকিউরিটি ডিপার্টমেন্টের মহাপরিচালক থাকবেন। 
দ্বিতীয় স্তরের নেতৃত্বে থাকবেন সাইবার নিরাপত্তা কাউন্সিলের মহাসচিবের নেতৃত্বে একটি বিভাগ। এই বিভাগ তথ‍্য ও যোগাযোগ মন্ত্রনালয়ের অধীনে কন্ট্রোলার অফ সার্টিফায়িং অথরিটিকে প্রতিস্থাপন করবে।
তৃতীয় স্তরে মহাপরিচালকের মনোনীত কর্মকর্তা স্বরাষ্ট্র মন্ত্রনালয়ের পুলিশ বিভাগের মাধ‍্যমে গ্রেফতার, তল্লাশী ইত‍্যাদি পরিচালনা করবেন। 
সাইবার আইনের আওতায় অভিযুক্ত ব‍্যক্তি বা প্রতিষ্ঠানের বিচার করবে সাইবার ক্রাইম ট্রাইবুনাল। 
৪. উল্লেখযোগ‍্য অপরাধ ও শাস্তির মাত্রা
প্রস্তাবিত আইনে এর পরেই বিভিন্ন অপরাধ ও তার জন‍্য নির্ধারিত শাস্তির কথা এসেছে। পাঠকের সুবিধার্থে টেবিল ১এ এর একটি সংক্ষেপিত তালিকা দেয়া হলো। তালিকায় আমরা দেখছি সাইবার অপরাধ বলতে হ‍্যাকিং থেকে শুরু করে পর্নোগ্রাফি পর্যন্ত বিভিন্ন অপরাধ আমলে নেয়া হয়েছে। 
টেবিলটা একটু ভাল করে লক্ষ‍্য করলে দেখা যাবে বিভিন্ন অপরাধে কারাদন্ডের বিধান রাখা হয়েছে ১ থেকে ২০ বছর পর্যন্ত।  অর্থদন্ডের বিধান রাখা হয়েছে ৩ লক্ষ থেকে ১ কোটি টাকা পর্যন্ত। বাংলাদেশের আইনে ২০ বছর শাস্তির বিধান আর কোন  কোন অপরাধে রয়েছে এবং সেগুলো কী সেটা একটা গবেষণার বিষয় হতে পারে। ২০ বছর যে অপরাধে শাস্তি সেটা কোন সত্তা (entity) সাইবার অপরাধ করলে তার প্রধানের ক্ষেত্রে প্রযোজ‍্য হবে। ২০ বছর কারাদন্ডের সাথে ক্ষয়ক্ষতির দ্বিগুন বা ৩০ লক্ষ যেটা বেশি সেই পরিমান অর্থদন্ডের বিধান রাখা হয়েছে। উপরন্তু, সত্তা (যেমন কোন প্রতিষ্ঠান) প্রতিষ্ঠান হিসেবে ক্ষয়ক্ষতির দ্বিগুন বা ১ কোটি টাকার মধ‍্যে যেটা বেশি সেই পরিমান অর্থদন্ডের সম্মুখিন হবে। তুলনামূলকভাবে, শিশুপর্নোগ্রাফির শাস্তি কম। শিশু পর্নোগ্রাফির দায়ে একজন ব‍্যক্তির সর্বোচ্চ ১০বছর কারাদণ্ড এবং ১০ লক্ষ টাকা অর্থদণ্ড হতে পারে। শাস্তিবিবেচনায় শিশুপর্নোগ্রাফির সমপর্যায়ের অপরাধ হলো বিনা অনুমতিতে কারো গোপনীয় ছবি তোলা। 
বিসাদৃশ‍্যপূর্ণ শাস্তির আরেকটি উদাহরণ হলো কেউ পর্নোগ্রাফি দেখলে ৭ বছর পর্যন্ত কারাদন্ডের বিধান। এই ৭ বছরের সাথে ৫ লক্ষ টাকার অর্থদণ্ডও জুটতে পারে! প্রস্তাবিত আইনে বলা হয়েছে (ধারা ১৫-১-ঙ) "কম্পিউটার বা কম্পিউটার সিস্টেমের মাধ‍্যমে পর্নোগ্রাফী বা অশ্লীল উপাদানে প্রবেশ করিলে "তিনি অনধিক ৭ (সাত) বৎসর কারাদণ্ডে, বা অনধিক ৫ (পাঁচ) লক্ষ টাকা অর্থদণ্ড, বা উভয় দণ্ডে দণ্ডিত হইবেন (ধারা ১৫-৩)।  আবার ধরা যাক, আমার ওয়েবসাইটে থার্ড পার্টির কোন বিজ্ঞাপণ এরকম হতে পারে যেটা নির্ভর করে ভিজিটর কী কী সাইট ভিজিট করেন তার ওপর। এখন যদি ভিজিটরের কুকি থেকে তথ‍্য নিয়ে সেই বিজ্ঞাপণদাতা পর্ণোগ্রাফিক বিজ্ঞাপণ দেখায় তাহলে সেই “অপরাধে” আমার জেলে যাবার সম্ভাবনা উড়িয়ে দেয়া যায় না।

উপরের সবগুলো ধারায় গ্রেফতার হওয়া ব‍্যক্তিরা জামিনযোগ‍্য হবে না (ধারা ২৮)। সার্বিক বিবেচনায় অপরাধ ও সেই অপরাধের তুলনামূলক শাস্তি পর্যালোচনা করে এটি কোনপ্রকার সুচিন্তিত প্রয়াসের ফল এটা বলা যাবে না।
৫. তদন্ত, তল্লাসী, আটক ও বিচার
সাইবার নিরাপত্তা আইনের আওতায় তদন্ত কাজ দুই মাসে শেষ করার বিধান রাখা হয়েছে (ধারা ১৭-৫)। এবং অভিযোগ গঠনের দিন থেকে ৬ মাসের ভেতর (ধারা ২৭-১) বিচারকাজ শেষ করার কথা উল্লেখ আছে। দরকার হলে বিচারকার্যের এই সময়সীমা আরো বাড়ানো যাবে।
এই আইনের আওতায় কোন প্রকার প্রয়োজন হলে পরোয়ানা ছাড়া তল্লাসী (ধারা ২০) ও গ্রেফতার করার ক্ষমতা দেয়া হয়েছে আইন প্রয়োগকারি সংস্থাকে। এই তল্লাসীর সময়ে প্রয়োজন মনে করলে কম্পিউটার ও সংশ্লিষ্ট দ্রবাদি আটক করার ক্ষমতাও দেয়া হয়েছে। এখানে কোন পুলিশ কর্মকর্তা “তথ‍্য ও যোগাযোগ প্রযুক্তি ক্ষেত্রে যথেষ্ট জ্ঞান ও দক্ষতা” রাখেন এই মর্মে আইজি বা নিয়ন্ত্রকের কাছ থেকে লিখিত সনদ পেয়ে থাকলেই কেবল তিনি কম্পিউটার, কম্পিউটার সিস্টেম, বা কম্পিউটার নেটওয়ার্কে প্রবেশ করতে পারবেন।
আইনের এই ধারাটিতে একটি আগ্রহউদ্দীপক ধারা রয়েছে তথ‍্য সংরক্ষণ প্রসঙ্গে। যেটুকু বোঝা যায়, কোন চলমান তদন্তে তদন্তকারী কর্মকর্তা বা পুলিশ কর্মকর্তা কোন কম্পিউটারের ড‍্যাটা এক সপ্তাহ সংরক্ষণের নির্দেশ দিতে পারেন। এই নির্দেশ লিখিত হতে হবে। এর অতিরিক্ত সময়ের দরকার পড়লে ট্রাইবুনালের আদেশের মাধ‍্যমে সর্বোচ্চ ৯০দিন এটা বর্ধিত করা যাবে। যেহেতু বাংলাদেশের আইন পৃথিবীর বিভিন্ন দেশের মতো তথ‍্য সংরক্ষণ বাধ‍্যতামূলক (যেমন, জার্মানিতে ৬মাসের ইন্টারনেট ড‍্যাটা আইনের মাধ‍্যমে সংরক্ষনের আইন আছে) করেনি সেহেতু “লিখিত চিঠি” পৌঁছানোর আগেই ড‍্যাটা ধ্বংস করে ফেলা খুবই সম্ভব। এখানে আরেকটি জটিলতা রয়েছে। বাংলাদেশের প্রায় সবগুলো জনপ্রিয় সাইটই বাংলাদেশের বাইরে হোস্ট করা। এদের ক্ষেত্রে কী করা? 
জটিলতাটা আরো ভাল করে বুঝতে একটা উদাহরণ দেয়া যাক। ধরি একজন প্রবাসী একটা বাংলা কমিউনিটি ব্লগ লিখেছেন বিশ্বব‍্যাংক কীভাবে বাংলাদেশের অর্থনীতি ধ্বংস করছে সেই বিষয়ে। সেই ব্লগটি চালায় কারা এই বিষয়ে কোন তথ‍্য পাবলিক ডোমেইনে নেই। ব্লগটির হুইজও লুকিয়ে রাখা। এখন একজন দায়িত্বপ্রাপ্ত কর্মকর্তা ভাবলেন লেখাটি একটি “আন্তর্জাতিক সংস্থার সাথে বাংলাদেশের কূটনৈতিক সম্পর্ক নষ্ট” (ধারা ১৩চ যার সর্বোচ্চ শাস্তি ১৪ বছর জেল) হবার সম্ভাবনা তৈরি করছে এবং সেজন‍্য তিনি আইনী পদক্ষেপ নেবেন। 
প্রস্তাবিত আইন অনুসারে “বাংলাদেশের বাহিরে এই আইনের অধীনের অধীন কোন অপরাধ করেন যাহা বাংলাদেশে করিলে এই আইনের অধীন দন্ডযোগ‍্য হইত, তাহা হইলে এই আইন এইরূপে প্রযোজ‍্য হইবে যেন অপরাধটি বাংলাদেশেই করিয়াছেন” (ধারা ৪-২)। এই আইন অনুসারে উপরে উল্লেখ করা প্রবাসী ব্লগারকে প্রসিকিউট করা যায়। ধরা যাক প্রবাসী ব্লগার ঝামেলার আঁচ পেয়ে পোস্ট ডিলিট করে ফেলেছেন। তাহলে তদন্তকারী কর্মকর্তা আইন অনুযায়ী ৭ দিনের মধ‍্যে ব্লগ কর্তৃপক্ষকে “লিখিত”ভাবে জানাবে ব‍্যাকআপ থেকে সেই পোস্ট যেন ডিলিট না করা হয়। বলাবাহুল‍্য এই চিঠি ৭ দিনে পৌঁছাবার সম্ভাবনা নেই। চিঠি পাঠানোর আগে কর্মকর্তাকে জানতে হবে সেই চিঠি কোন ঠিকানায় যাবে। সেটাও জানা অনেক ক্ষেত্রেই সম্ভব নয়। তাদের পেলেও সাইট যেহেতু বিদেশে হোস্ট করা ও সেখান থেকেই পরিচালিত হয় সেহেতু বাংলাদেশের কারো আদেশ অনুরোধ মানতে তাদের বাধ‍্য করা সম্ভব নয়। যেমনটা আমরাও চাইনা অন‍্য কোন দেশ আমাদের দেশের কাউকে তাদের দেশের আইন দেখিয়ে প্রসিকিউট করতে চাইলে। অর্থাৎ, আইন করলেই হয় না। আইনটি বাস্তব ও সেটার প্রয়োগযোগ‍্যতা থাকতে হয়। সাইবার দুনিয়ায় বর্ডার কীভাবে নির্ধারণ হবে ও সেটা কতোটুকু নিয়ন্ত্রন করা যাবে সেটা সম্পর্কে ভাল ধারণা না নিয়ে আইন লিখতে বসলে বিপত্তির সম্ভাবনা প্রবল।
প্রস্তাবিত আইনের আরও একটি দুর্বলতা হলো এই আইনে বিচার ও তদন্ত পর্যায়ে কোন বিশেষজ্ঞের পরামর্শের বিষয়টি একটু জটিলতাপূর্ণ। এছাড়া বিচারকার্য‍্যে আদালত বিশেষজ্ঞের সহায়তা নেবেন কিনা সেটা পরিস্কার নয়। বিশেষজ্ঞের সাহায‍্য প্রসঙ্গে যে ধারাটি রয়েছে (ধারা ১৮-২) সেখানে বলা হয়েছে বিশেষজ্ঞ ডাকার “খরচাপাতি সব ঐ কর্মকর্তা [তদন্ত কর্মকর্তা বা পুলিশ অফিসার] বহন করিবেন”। এর অর্থ কি দাঁড়ায় বিশেষজ্ঞের সাহায‍্য সরকারি খরচে হবে না? বিশেষজ্ঞ প্রসঙ্গে উদাহরণ হিসেবে উল্লেখ করা যায় পর্নোগ্রাফি নিয়ন্ত্রন আইন ২০১২ একটি ধারাকে। সেখানে বিশেষজ্ঞ মতামত আদালতে সাক্ষ‍্য হিসেবে গ্রহণ করার বিধান (ধারা ৭) রয়েছে। বলাবাহুল‍্য এরকম সুযোগ অনেক অনাকাঙ্খিত বিপত্তি এড়াতে পারে। কর্মকর্তার যদি খরচ নিজে বহন করতে হয় তাহলে অবশ‍্যম্ভাবীভাবে ধরে নেয়া যায় তদন্তে কোন বিশেষজ্ঞ মতামত গ্রহণ করা হবে না। 
পর্নোগ্রাফি প্রসঙ্গে আরো একটি বিষয় উল্লেখ‍্য। পর্নোগ্রাফির জন‍্য নির্দিষ্ট আইনে পর্ন দেখা অপরাধ নয়। কিন্তু আলোচ‍্য সাইবার অপরাধ আইনে পর্ন দেখা সাইবার অপরাধ এবং এর জন‍্য সর্বোচ্চ ৭ বছর জরিমানা ও ৫ লক্ষ টাকা জরিমানার বিধান রাখা হয়েছে। আইনটিতে এভাবে বিষয়টি লেখা রয়েছে, “কম্পিউটার বা কম্পিউটার সিস্টেম ব‍্যবহারের মাধ‍্যমে পর্নোগ্রাফী বা অশ্লীল উপাদানে প্রবেশ করিলে” (ধারা ১৫-১-ঙ) “অনধিক ৭ (সাত) বৎসর কারাদণ্ডে বা অনধিক ৫ (পাঁচ) লক্ষ টাকা অর্থদণ্ড, বা উভয় দণ্ডে দণ্ডিত হবেন” (ধারা ১৫-৩)। অর্থাৎ একজন দায়িত্বপ্রাপ্ত ব‍্যক্তি কারো কম্পিউটার আটকে সেখানে ব্রাউজার হিস্টোরিতে পর্ন সাইটের লিংক দেখলে পিসির ব‍্যবহারকারিকে ৭ বছর জেলের ঘানি টানাতে পারবেন। এমনটা হতে পারে অভিযুক্ত ব‍্যক্তি ম‍্যালওয়‍্যারের শিকার হয়েছেন। তিনি যে ঠিক ম‍্যালওয়‍্যারের শিকার হয়েছেন এরকমটা প্রমান করা বেশ কঠিন কাজ হবার কথা। বিশেষজ্ঞের খরচ যদি কর্মকর্তাকে বহন করতে হয় তাহলে অভিযুক্ত ব‍্যক্তি আরোও বিপদে পড়বেন। এভাবে লঘু “পাপে” গুরু দণ্ডের সম্ভাবনা জারি থাকা বিপদজনক। এতে আইনের প্রতি আস্থা ও সম্মান নষ্ট হবার সম্ভাবনা থাকে।
আইনটি পর্যালোচনার সাথে আরেকটি প্রশ্ন উদয় হতে বাধ‍্য। প্রশ্নটি হলো ২০০৬ সালের তথ‍্য ও প্রযুক্তি আইন থাকতে নতুন ও আলাদা একটি আইনের দরকার পড়লো কেন? এরকমটা সম্ভব ছিল আগের আইনেই সংশোধনী এনে সাইবার অপরাধের বিষয়গুলো তাতে অন্তর্ভূক্ত করা। আরেকটি প্রশ্ন হলো ২০০৬ সালে তথ‍্য প্রযুক্তি আইন ও ২০১৫ সালের সাইবার অপরাধ আইন কি যথেষ্ট? সরকার কি এই দুটি আইনের মাধ‍্যমে বিদেশি আর্থিক প্রতিষ্ঠানগুলোর বাংলাদেশে অনলাইন সার্ভিস প্রদানের রাস্তা সুগম করতে পারলো? আইন দুটি পড়ে এই প্রশ্নও তোলা যায় যে এই আইনদুটি ও তাতে বর্নিত শাস্তি বর্হিঃবিশ্বের সাথে কতোটা সংগতিপূর্ণ? দুই দেশের সীমানা যেমন খুঁটি পেতে নির্ধারণ করা সম্ভব তেমনি সাইবার দুনিয়ার সীমানা নিশ্চিত করা সম্ভব নয়। বহিঃবিশ্বের সাথে সংগতিপূর্ণ আইনি কাঠামো তৈরি করতে না পারলে এই আইনের কার্যকারিতা সীমাবদ্ধ হয়ে থাকবে একটা নিশ্চিত করে বলা যায়। 
সূত্র
[১] প্রস্তাবিত সাইবার অপরাধ আইন ২০১৫
[২] অপরাধ সম্পর্কিত বিষয়ে পারস্পরিক সহায়তা আইন ২০১২
[৩] পর্নোগ্রাফি নিয়ন্ত্রন আইন ২০১২
[৪] তথ‍্য ও যোগাযোগ প্রযুক্তি আইন ২০০৬


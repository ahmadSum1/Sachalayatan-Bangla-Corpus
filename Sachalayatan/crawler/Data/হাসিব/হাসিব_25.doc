কতলের হুকুম ও সমঝোতার ইশারা



ধর্মীয় মৌলবাদি সংগঠন হেফাজতে ইসলাম প্রায় এক বছর পরে আবারো তাদের কর্মকান্ড জোরেশোরে শুরু করেছে। বিগত দুই সপ্তাহান্তে তারা বিভিন্ন সমাবেশে উস্কানীমূলক বক্তব্য প্রচার করছে। গতকাল তারা এমনকি নাস্তিকদের কতলের ফতোয়া দিয়েছে। হঠাৎ করে হেফাজতের এরকম গর্ত থেকে বের হয়ে আসার কারণ কী? এখানে সরকারের পক্ষ থেকে কোন নিশ্চয়তা বা সমঝোতার প্রসঙ্গ আছে কি? বা কিছুদিন আগে দুই কিশোর ব্লগারকে জেলে পোরার সাথেই বা এসবের কোন সংযোগ আছে?
বেশ কিছুদিন চুপচাপ থাকার পর ধর্মীয় মৌলবাদি সন্ত্রাসী সংগঠন হেফাজতে ইসলাম নতুন উদ্যোমে আবারো সক্রিয় হয়ে উঠেছে। এরা সারাদেশব্যাপি শানে রেসালাত সম্মেলন শুরু করেছে। এর অংশ হিসেবে গত ১১ই এপ্রিল ২০১৪ তারিখে এরা চট্টগ্রামের লালদিঘী ময়দানে এক সমাবেশ করে। এখানে সংগঠনটির কেন্দ্রীয় মহাসচিব আল্লামা জুনায়েদ বাবুনগরী নাস্তিকদের মৃত্যুদন্ডের বিধান রেখে সংসদে বিল পাশের জন্য সরকারের প্রতি আহবান জানিয়েছেন। (১)
সেখানে বাবুনগরী বলেছেন,


 আল্লাহ ও তার রাসূলের (স.) সাথে বেয়াদবি করলে কারো শরীরের সাথে মাথা থাকতে পারে না। কিন্তু আমরা আইন হাতে তুলে নেব না। আমরা আইনের প্রতি শ্রদ্ধাশীল। তাই এর ফয়সালা সরকারের উপর ছেড়ে দিয়েছি।

সাদাচোখে এসব বক্তব্য সস্ত্রাস ধরণের হলেও ফয়সালা যেহেতু সরকারের ওপর ছেড়ে দেয়া হয়েছে বা সংসদে বিল পাশ করানোর বিষয়ে বলা হচ্ছে সেহেতু লিবারেল ঘরাণার বুদ্ধিজীবিরা এসব বক্তব্যকে বেনিফিট অফ ডাউট, নিয়মতান্ত্রিকভাবে যেকোন আহবান জানানোর জন্য বাকস্বাধীনতা ইত্যাদি আর্গুমেন্ট তুলতে পারেন। তবে হেফাজতে ইসলামের জঙ্গি মনোভাব শুধু সংসদের উপর আহবানের ওপর নির্ভর করে আছে সেটা অনুমান করলে ভুল হবে। 
একই সমাবেশে হেফাজতের আমির আহমেদ শফী বলেছেন,  (১) 


আল্লাহর নেয়ামত খেয়ে এদেশে থাকতে হলে আল্লাহর আইন মানতে হবে। যারা আল্লাহর বিভিন্ন ধরনের নেয়ামত ভোগ করার পরও আল্লাহকে মানে না, তারা এদেশে থাকতে পারবে না।

নাস্তিকদের প্রতি আহবান জানিয়ে তিনি বলেন, 


এই নাস্তিকেরা তোমরা বুঝো! তোমরা মুসলমান হয়ে যাও, আল্লাহকে মানো, না হয় এদেশে থাকতে পারবে না।

বিধর্মীরাও আল্লাহকে মানে না। শফি হুজুর কি তাদেরও দেশ ত্যাগ করতে বলছেন?
হেফাজতের ঘোষিত ১৩ দফা সম্পর্কে তিনি বলেন,


আমাদের ঘোষিত ১৩ দফা ইমানি দাবি বানস্তবায়িত হলে সমাজে অপরাধপ্রবণতা শূন্যে নেমে আসবে, মানবাধিকার প্রতিষ্ঠিত হবে, নারী তার মর্যাদা ও প্রাপ্য অধিকার ফিরে পাবে। ঘরে-বাইরে-কর্মস্থলে সর্বত্র পূর্ণ নিরাপত্তা ও সম্মানের সঙ্গে জীবনযাপন করতে পারবে। আপন-পর কারো দ্বারা নিগৃহীত হবে না।


হেফাজতের ১৩ দফা সম্পর্কে বিস্মৃত হয়েছেন যেসব পাঠক তারা এখান থেকে ১৩ দফার উপরে আবারো চোখ বুলিয়ে নিতে পারেন। (৩)
এধরনের বক্তব্য হেফাজতের নেতাদের পক্ষ থেকে অব্যাহত রয়েছে। গতকাল ১৮ই এপ্রিল ২০১৪ তারিখে কক্সবাজারের পেকুয়া উপজেলার প্রধান বাণিজ্যিক কেন্দ্র আলহাজ কবির আহমদ চৌধুরী বাজারের হকার-ব্যবসায়ী আয়োজিত ইসলামি মহাসম্মেলনে আল্লামা শফী প্রধান অতিথির বক্তব্যে বলেন, (৪)


‘আমরা তোমাদের প্রধানমন্ত্রীকে গালি দিই নাই, শুধু শুধু আমাদের দিকে চোখ বড় করে তাকাও কেন? নাস্তিকরা তোমরা মুরতাদ হয়ে গেছ, তোমাদের কতল (হত্যা) করা আমাদের ওপর ওয়াজিব হয়ে গেছে।’

গত সপ্তাহের বক্তব্য থেকে এই বক্তব্যটা একটু বেশি সুনির্দিষ্ট। এখানে বক্তব্যটা একটা ধর্মীয় ফতোয়ার মতো করে বলা হয়েছে। এখানে প্রশ্ন হলো এই ওয়াজিব পালন করতে কেউ (তাদের ভাষায়) নাস্তিকদের কতল করলে সেখানে শফীকে হুকুমের আসামী হিসেবে অভিযুক্ত করা যাবে কিনা।  
হেফাজত সন্ত্রাসী ধর্মীয় মৌলবাদি সংগঠন। এদের কাছ থেকে এরকম কথা আসাটা অনেকটা প্রত্যাশিতই বলা চলে। তবে বেশ কিছুদিন চুপ থাকার পর এরা আবার নড়েচড়ে কেন বসছে সেটা একটু ভেবে দেখার অবকাশ রয়েছে। খবরে দেখা যায় হেফাজত সরকারের প্রতি একটু নরমকোমল ভাব দেখাচ্ছে। গত সপ্তাহে লালদিঘীর সমাবেশে শফি বলেছেন,

হাসিনা, আওয়ামী লীগ-ছাত্রলীগ আমাদের শত্রু নয়। এদেরকে শত্রু ভাবা যাবে না। তবে আল্লাহর নেয়ামত খেতে হলে আল্লাহকে মানতে হবে। সরকারকে তওবা করার আহবান জানিয়ে তিনি বলেন, আপন ভালো হলে জগত ভালো। আসুন আমরা তওবা করি চুরি, টেন্ডারবাজি, জেনা-ব্যভিচার, হানাহানি, রক্তপাত, খুন, পরের সম্পদ লুণ্ঠন করবো না। আমরা ভালো হলে দেশটা ভালো হবে, সত্যিকারের সোনার বাংলা হবে এই দেশ।


আমি যখন এই বক্তব্যটা পড়ি তখন এটাকে শফির কোন স্যাটায়ারিক বক্তব্যের খন্ডিত অংশ মনে করেছিলাম। আমার ভুল ভেঙ্গেছে গতকালের সমাবেশে একই ধরণের বক্তব্য দেখে। সেখানে শফি বলেছেন, (৪)

হেফাজতে ইসলাম কাউকে গদিতে বসাতে-নামাতে আন্দোলনে নামে নাই। আমরা আন্দোলন করছি ১৩ দফা মানার জন্য। সরকার, আওয়ামী লীগ, ছাত্রলীগের সঙ্গে আমাদের কোনো বিরোধ নাই। তারা মুসলমান হলে আমাদের ১৩ দফা মেনে নেবে। ১৩ দফা মানলে ভালো, না মানলে নাই।’

প্রশ্ন হলো হেফাজত ও আওয়ামী লীগের এই নতুন প্রেমের কারণ কী? বা কেউ এ ধরণের প্রশ্নও করতে পারেন যে এই প্রেম একমুখি নাকি দু'মুখি?
খবরে প্রকাশ (৫) হেফাজতের মূল ঘাটি হাঁটহাজারি মাদ্রাসাকে সরকার রেলওয়ের ১৬০ কাঠা জমি উপহার হিসেবে দিচ্ছে। মানবজমিন জানাচ্ছে, এ নিয়ে উভয় পক্ষের মধ্যে কথাবার্তা চূড়ান্ত হয়েছে। সর্বশেষ রেলওয়ের জায়গাটি নিজেদের জন্য বরাদ্দ চেয়ে কর্তৃপক্ষকে চিঠি দিয়েছেন আল্লামা শফী। 
মানবজমিন খবরের সূত্র হিসেবে কারো নাম প্রকাশ না করে আগে প্রত্যাখ্যান করা হলেও এখন সরকারের এ বিষয়ে চাপ আছে ও হেফাজতের সাথে এ বিষয়ে সমঝোতার চেষ্টা চলছে বলা হয়েছে। পূর্বাঞ্চল রেলের কর্মকর্তা কামরুল আমিনের বরাতে মানবজমিন আরো জানাচ্ছে, 


শফী হুজুর বছর দুই এক আগে জায়গা পাওয়ার জন্য আবেদন করেছিলেন। তবে তাকে লিজ দেয়া হয়নি। বিষয়টি নিয়ে কথা হচ্ছে। কোন ধরনের সিদ্ধান্ত এখনও চূড়ান্ত না হওয়ায় পুকুর-জমি সবই অবৈধভাবে দখল করে আছে হাটহাজারী মাদরাসার লোকজন।

ট্যাবলয়েড মানবজমিন বা কিছুএকটাটুয়েন্টিফোর ডট কম অনলাইন নিউজ সাইটের খবরের গ্রহণযোগ্যতা নিয়ে আস্থা রাখা কঠিন। এই মুহুর্তে এসব পত্রিকার খবর অনুযায়ী সেখানে মাদ্রাসার সাইনবোর্ড টাঙিয়ে জমি ঘিরে দেয়া হয়েছে। সাইনবোর্ডে লেখা হয়েছে,


‘মাননীয় যোগাযোগমন্ত্রীর অনুমতিক্রমে এ পুকুর ও স্টেশন এলাকার উত্তর-দক্ষিণ ও পূর্ব-পশ্চিম পাশের ২.৬৪ একর (১৬০ কাঠা) কৃষি জমি ও পুকুর দখলদার মালিক দারুল উলূম মঈনুল ইসলাম হাটহাজারী মাদরাসা’। 

এই উপহারের খবর সত্য হলে হেফাজতের আওয়ামীলীগ, ছাত্রলীগ সম্পর্কে নরম সুরের ব্যাকগ্রাউন্ডটা পরিস্কার হয়। আরোও পরিস্কার হয় কেন ৫৭ ইত্যাদি ধারার ব্যবহার করে কিশোর বয়েসী ব্লগারদের ধরে ধরে জেলে পোরা হচ্ছে। ৯০ বছরের বুড়োর কতলের হুকুম তার কেশাগ্র স্পর্শ করতে পারে না, কিন্তু কিশোর বয়সী ব্লগাররা ব্লগ, ফেইসবুকে লেখার জন্য তাদের জেলের ঘানি টানতে হয়। কতল হুজুরকে শান্ত করতে আর কী কী আমাদের করতে হবে প্রিয় আওয়ামী লীগ সরকার? 
সূত্র
১. নাস্তিকদের মৃত্যুদণ্ডের বিধান রেখে সংসদে বিল আনুন: হেফাজত (লিংক)
২. এই নাস্তিকেরা তোমরা মুসলমান হয়ে যাও, আল্লাহকে মানো, না হয় এদেশে থাকতে পারবে না - হেফাজতের আমির (লিংক)
৩. হেফাজতে ইসলামের ১৩ দফা দাবি
৪. বললেন শাহ আহমদ শফী / নাস্তিকদের কতল করা ওয়াজিব হয়ে গেছে (লিংক)
৫. শফীকে ৩২ কোটি টাকার জমি উপহার দিচ্ছে রেলওয়ে! (লিংক)


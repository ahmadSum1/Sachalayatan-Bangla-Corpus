কর্মক্ষেত্রে নিয়োগ প্রক্রিয়ায় নারী পুরুষ বৈষম্য



১
গতকাল জবসাইট বিডিজবসে একটা চাকুরির বিজ্ঞাপন প্রকাশিত হয়েছে। বিজ্ঞাপনটি প্রকাশ করেছে মোহাম্মদী গ্রুপ। পদের নাম এক্সিকিউটিভ প্রডিউসার। চাকুরির বিজ্ঞাপনটিতে অন্য সব বিজ্ঞাপনের মতোই বলা আছে চাকুরি পেতে গেলে কী কী যোগ্যতা থাকতে হবে। এগুলোর মধ্যে বিশেষভাবে চাকুরির যোগ্যতা হিসেবে “Only males are allowed'' উল্লেখ করা হয়েছে। ডানদিকে জব সামারি অংশেও জেন্ডার হিসেবে পুরুষ উল্লেখ করা হয়েছে।


চাকুরিতে কী কর্তব্য সেটা দেখে মনে হবার কারণ নেই যে এটা এরকম কোন কাজ যেটা শুধু পুরুষেরাই পারবে। পাঠকদের স্মরণ থাকতে পারে যে এই মোহাম্মদি গ্রুপের কর্ণধার আনিসুল হক সম্প্রতি ঢাকা শহরের মেয়র নির্বাচিত হয়েছেন। তার নিয়ন্ত্রিত প্রতিষ্ঠানেই যদি এরকম বৈষম্যমূলক নিয়োগনীতি চালু থাকে তাহলে ঢাকা সিটি করপোরেশন নারী ইস্যুতে কতোটুকু সফল হবে বা সফল হবার সদিচ্ছা রাখে সেটাতে প্রশ্ন ওঠে। একদিন পরে নিয়োগকারি প্রতিষ্ঠানটি “Only males are allowed'' মুছে ফেলেছে। তবে জব সামারিতে চাকুরিটা যে পুরুষের সেটার উল্লেখ এখনো আছে।   
বিডিজবসের এই বিজ্ঞাপনটি চোখে পড়ার পর চাকুরি ক্ষেত্রে নারী পুরুষের নিয়োগে যে বৈষম্য চলে তার কোন ড্যাটা পাওয়া যায় কিনা খোঁজ করলাম। যথারীতি কোন আনুষ্ঠানিক সূত্র থেকে এই বিষয়ে কোন ড্যাটা পাওয়া যায়নি। বিডিজবসে যে চাকুরির বিজ্ঞাপনগুলো পোস্ট হয় প্রতিদিন সেগুলোকে স্যাম্পল হিসেবে নিয়ে পুরো চিত্রটার একটা আন্দাজ পাওয়া যায় কিনা সেটা দেখা যায়। তবে এখানে একটা ছোট্ট সমস্যা আছে। বিডিজবসে একদম নিচের দিকের চাকুরি অর্থাৎ শ্রমিকদের চাকুরি হাতে গোনা। এই সীমাবদ্ধতা সত্ত্বেও শিক্ষিত, চাকুরির অভিজ্ঞতা আছে কি নেই, বয়সে তরুণ এরকম চাকুরির বিজ্ঞাপনের জন্য বিডিজবসকে একটি ভালো তথ্যের সূত্র হিসেবে ধরা যেতে পারে। 
২.
বিশ্বেষণের জন্য স্যাম্পল হিসেবে বিডিজবস সাইটে ১৮ই মে, ২০১৫ তারিখে পাবলিকলি এ্যাক্সেসিবল চাকুরির বিজ্ঞাপনগুলো হিসেবে আনা হয়েছে। ঢাকা সময় মধ্যরাত থেকে ভোররাত পর্যন্ত ড্যাটাগুলো সংগ্রহ করা হয়েছে। স্যাম্পল সংগ্রহ করার সময়ে বিডিজবসে চাকুরি পোস্ট করার সময়ে প্রথমে কীভাবে চাকুরদাতারা পুরুষ বা নারী সিলেক্ট করে দেন সেটা বিবেচনা করা হয়েছে। 


বিডিজবসে চাকুরি প্রার্থীরা চাকুরির যোগ্যতা পোস্ট করার সময়ে শুধুমাত্র পুরুষ বা শুধুমাত্র নারী সিলেক্ট করতে পারেন। এখানে ডিফল্ট হিসেবে Any সিলেক্ট করা থাকে। অতএব কোন চাকুরিদাতা ভুলে শুধু পুরুষ বা শুধু নারী সিলেক্ট করেছেন এরকম হবার সম্ভাবনা একেবারেই নেই। 
বিডিজবস সাইটে ১৮ই মে তারিখে যে চাকুরিগুলো ছিলো সেগুলোর সংখ্যা এরকম,


উপরের সারণী অনুসারে শিল্পভেদে শুধুমাত্র পুরুষদের জন্য ২০.৫% চাকুরি সংরক্ষিত রাখা হয়। কাজের ধরণভেদে এটা ১৮.২%। বিপরীতে শুধুমাত্র নারীদের জন্য এই সংখ্যাদুটো যথাক্রমে ৪% ও ৩.৮%। চাকুরিক্ষেত্রে নারীরা কীরকম বৈষম্যের স্বীকার হয় এটা এই অংকগুলো দেখলেই বোঝা যায়। বিভিন্ন শিল্পভেদে এবং কাজের ধরণভেদে এই সংখ্যাগুলো ভাগ করে দেখলে নারীপুরুষের এই বৈষম্য কোথায় কম বা বেশি হয় সেটা পরিস্কার হবে।


উপরের ছবিটাতে ডানদিকের বারপ্লটটিতে বিভিন্ন শিল্পে নারী, পুরুষ ও নারী পুরুষ দুপক্ষই আবেদন করতে পারবে সেরকম চাকুরির শতাংশের হিসেবে দেয়া হয়েছে। এখানে এনার্জি, পাওয়ার, ফুয়েল শিল্পকে প্রথমেই বাদ দেয়া যেতে পারে আউটলায়ার হিসেবে। এ শিল্পে মোট ১৩টি চাকুরির বিজ্ঞাপন রয়েছে। এর মধ্যে একটি চাকুরিতে শুধুমাত্র নারী নিয়োগ দেয়া হবে বলা হয়েছে। একইভাবে সিকিউরিটি সার্ভিসেস এবং ফায়ার, সেইফটি ও প্রটেকশনকেও আউটলায়ার হিসেবে বাদ দেয়া যেতে পারে। সিকিউরিটি সার্ভিসেস শিল্পে ৭টি বিজ্ঞাপন এসেছে এবং এতে ৪টিই পুরুষদের জন্য বরাদ্দ। এই শিল্পকে বাদ দেবার আরেকটা কারণ হতে পারে নিরাপত্তার মতো ঝুঁকিপূর্ণ কাজে হয়তো নিয়োগদাতারা নারীদের নিয়োগ চান না এবং তাদের এই যুক্তিকে কেউ কেউ যথার্থ মনে করতে পারেন। ফায়ার, সেইফটি ও প্রটেকশন শিল্পে মাত্র ১টি চাকুরির বিজ্ঞাপন এসেছে ও সেটা পুরুষের জন্য বরাদ্দকৃত। 
আউটলায়ারগুলো বাদ দিলে দেখা যায় রিয়েল স্টেট ডেভেলপমেন্ট, ভারী ম্যানুফ্যাকচারিং, গার্মেন্টস, ইলেকট্রনিক্স ও কনজিউমার ডিউরেবলস শিল্পে দৃষ্টিকটুভাবে পুরুষদের জন্য বরাদ্দ চাকুরি বেশি। প্রথম দুটির ক্ষেত্রে হয়তো কেউ ভাবতে পারেন হয়তো কাজগুলো খুব বেশি কায়িক পরিশ্রম দাবি করে বলে এগুলোতে পুরুষদের চাকুরি বেশি। এখানে খেয়াল রাখা প্রয়োজন, একদম নিচের দিকের শ্রমিকরা যারা রাজমিস্ত্রী, ইট বহনকারি, দিনমজুর - অর্থাৎ যারা কায়িক পরিশ্রমের কাজটা করেন তাদের নিয়োগ বিজ্ঞপ্তি সাধারণত বিডিজবসে পোস্ট করা হয় না। বিডিজবসে প্রধানত অফিস জব অর্থাৎ অফিসে বসে কাজ এরকম কাজই সিংহভাগ। অফিসের এসব কাজ পুরুষেররা ভালো পারবেন এটা কোনভাবেই গ্রহণযোগ্য কথা হতে পারে না। গার্মেন্টসের ক্ষেত্রেও যেসব মেয়েরা মেশিনে বসে শ্রমিক হিসেবে কাজ করেন তাদের চাকুরির বিজ্ঞাপন বিডিজবসে নেই। সেখানে আছে তাদের থেকে পদমর্যাদায় উচু পোস্টের বিজ্ঞাপন। সেখানে পুরুষদের আধিপত্য। গার্মেন্টসে মোট চাকুরির বিজ্ঞাপনে (৪৫২টি চাকুরি) ২৮.৫% পুরুষদের জন্য বরাদ্দ। বিপরীতে নারীদের জন্য বরাদ্দ মাত্র ৩%। এই শিল্পে একজন নারী শ্রমিক অভিজ্ঞতা ও নিজের দক্ষতা বাড়িয়ে নিচু পর্যায় থেকে উচু পর্যায়ে উঠবেন সেই সুযোগও পুরুষদের কোটা তৈরি করে সীমিত করে ফেলা হচ্ছে। 
তুলনামূলকভাবে শিক্ষা, মিডিয়া, পাইকারি/খুচরা/আমদানী/রপ্তানী - এই তিনটি শিল্পে অবস্থা অপেক্ষাকৃত ভালো। শিক্ষাক্ষেত্রে প্রচুর চাকুরি থাকলেও সেখানে পুরুষ ও নারীদের জন্য আলাদা করে চাকুরি বিজ্ঞাপন দেবার প্রবনতা কম। 
গার্মেন্টসের চাকুরির উদাহরণ থেকে বুঝতে পারা যায় কী ধরণের কাজের বিজ্ঞাপন দেয়া হচ্ছে সেটা গুরুত্বপূর্ণ। কাজের ধরণের শতাংশগুলো প্লট করলে এরকম একটা চেহারা পাওয়া যায়,


কাজের ধরণভিত্তিক শতাংশ তালিকাতে প্রথমেই বিউটি কেয়ার/ হেলথ/ ফিটনেস বাদ দেয়া যায়। এধরণের কাজে বিজ্ঞাপন মাত্র একটি। 
এরপর এখানে লক্ষ্যনীয় ব্যাংক ও ননব্যাংকিং ফিন্যান্সিয়াল ইনস্টিটিউশনের চাকুরিগুলোতে বিজ্ঞাপন দেয়া হয় পুরুষ ও নারীরা উভয়েই আবেদন করতে পারবে এরকম করে। এই মুহুর্তে এই ধরণের কাজের বিজ্ঞাপনের সংখ্যা ৪৫। এই সংখ্যার কারণে এটাতে আউটলায়ার বলে উড়িয়ে দেবার সুযোগ নেই। এই ধরণের প্রাকটিসের জন্য ব্যাংকিং শিল্প সাধুবাদের যোগ্য। 
ব্যাংকের কাজগুলোর পরে তালিকায় আসে কাস্টোমার সাপোর্ট/কল সেন্টার ও সেক্রেটারিয়াল কাজে নারীদের প্রাধান্য। এখানে কেন প্রাধান্য এই প্রশ্নটা আমি নিয়োগদাতাদের করতে চাই। এই দুই কাজের বাইরে এনজিও সেক্টরে নারীদের তুলনামূলক ভালো অবস্থান রয়েছে। 
৩.
সারণী ১এই দেখানো হয়েছে যে পুরুষদের জন্য চাকুরিতে ২০%এর মতো পদ বরাদ্দ থাকে। নারীদের থাকে ৩-৪%। অর্থাৎ, কার্যত পুরুষদের জন্য দেশে ২০% কোটা সংরক্ষিত ও নারীদের জন্য এটা ৩/৪%। সরকারি চাকুরিতে পুরুষদের জন্য কোটা নেই। সেখানে নারীদের জন্য কোটা রয়েছে ১০%। এটাকে স্টান্ডার্ড ধরে বিডিজবসে প্রকাশিত বেসরকারি খাতের চাকুরিগুলো তুলনা করলে কী দাঁড়ায় সেটা এবার দেখা যাক। শিল্পভিত্তিক চেহারাটা এরকম


শিল্পভিত্তিক শুধুমাত্র পাইকারী/খুচরা/আমদানী/রপ্তানী খাতে মেয়েদের জন্য বরাদ্দ সরকারি ১০% থেকে বেশি। কাজভিত্তিক বিন্যাসের চেহারাটা এরকম,


আগেই বলা হয়েছে কাস্টোমার সাপোর্ট ও সেক্রেটারিয়াল কাজে নারীদের জন্য চাকুরি বরাদ্দ থাকে। এছাড়া এনজিও সেক্টরে নারী ও পুরুষের বরাদ্দ কাজের ব্যবধান সবচাইতে কম। 
৪.
বাংলাদেশের অর্থনীতি রাজধানী ঢাকাকেন্দ্রিক। ঢাকা ছাড়া বাকি বিভাগীয় শহরগুলোতে উপরের আলোচনায় উঠে আসা বৈষম্যের চেহারাটা কেমন? ড্যাটা না দেখেই বলা যায় অন্যান্য বিভাগীয় শহরগুলোতে চাকুরির সংখ্যা ঢাকার তুলনায় অনেক কম হবে। নারী পুরুষের বৈষম্যে বিভাগওয়ারী চিত্রটা এরকম,


এখানে দেখা যাচ্ছে ঢাকা বিভাগে মেয়েদের জন্য বরাদ্দ চাকুরি শতাংশ হিসেবে সবচাইতে বেশি। এরপর চট্টগ্রাম ও সিলেট। বরিশাল ও সিলেট বিভাবে শুধুমাত্র নারীদের জন্য কোন চাকুরির বিজ্ঞাপন নেই। 
৫.
গার্মেন্টসের কাজের বিজ্ঞাপন প্রসঙ্গে এটা উঠে এসেছে যে একদম নিচের তলার মেশিনে কাজ করা শ্রমিক হিসেবে মেয়েদের সংখ্যাধিপত্য থাকলেও একটু উপরের দিকে কাজগুলো পুরুষদের জন্য রেখে দেয়া হচ্ছে। এভাবে ধারণা করা যায় যে যতো উচ্চপদের জন্য বিজ্ঞাপন ততোই নারীদের জন্য কম বরাদ্দ। 


এখানে দেখা যাচ্ছে শুরুর দিকে নারীদের কিছুটা জায়গা হলেও পুরুষ কোটা সেটা উচ্চপর্যায়ে দখল করে ফেলে। অর্থাৎ উচুপদে নিয়োগের সময় নারীদের জন্য কোটা খুবই সীমিত।
৬.
সরকারের শ্রম মন্ত্রনালয় ও সেখানে পুরোদস্তুর মন্ত্রী দায়িত্বপ্রাপ্ত আছেন। ঐ অফিসের কাজ কি সেটা কখনো বোঝা যায় না। তাদের নারী পুরুষের এই বৈষম্য কমিয়ে আনতে সক্রিয় ভাবে কাজ করা দরকার। কাজটা আইন করেও করা যেতে পারে। এরকম একটা আইন হতে পারে যে নারীরা আবেদন করতে পারবে না এরকম চাকুরির বিজ্ঞাপন দেয়া যাবে না। সেই সাথে কর্মক্ষেত্রে নারীর অংশ পুরুষের সমান করতে দেশব্যাপি বাধ্যতামূলক কোটা হতে পারে এই বৈষম্য কমানোর প্রথম ধাপ।


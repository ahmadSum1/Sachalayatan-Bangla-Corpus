শ্বাপদের ভিড়েও চাই লেখালেখির সাহস




আপডেট


আজ সোমবার রাত ৯টার দিকে লেখক ও ব্লগার শামসুজ্জোহা মানিককে নিজ বাসভবন থেকে গ্রেফতার করা হয়েছে। বাসা থেকে তার সকল বই পুস্তক, কম্পিউটার, মনিটর, হার্ডডিস্ক জব্দ করে নিয়ে গেছে।
শেষ খবর পাওয়া পর্যন্ত সব মিলিয়ে তিন জনকে গ্রেফতার করা হয়েছে। গ্রেফতার হওয়ারা হলেন ইসলাম বিতর্ক বইয়ের সম্পাদনাকারী শামসুজ্জোহা মানিক (৭৩) , প্রকাশনীর কর্মকর্তা ফকির তসলিম উদ্দিন কাজল (৫৩) ও লেখক শামসুল আলম চঞ্চল (৫১)। খবরটি থেকে আমরা জানছি আগে পুলিশ সামাজিক যোগাযোগ মাধ‍্যমে বিষয়টা জানতে পেরে বাংলা একাডেমিকে জানালে বাংলা একাডেমি স্টলটি বন্ধ করার নির্দেশ দেয়।
আরেকটি খবর বলছে, গ্রেফতারকৃতদের বিরুদ্ধে তথ্য ও যোগাযোগ প্রযুক্তি আইনের ৫৭ (২) ধারায় একটি মামলা (নম্বর-২৩) দায়ের করেছেন শাহবাগ থানার উপ-পরিদর্শক মাসুদ রানা। 

মূল পোস্ট

শুরুটা হয়েছিলো গত বছর রোদেলা প্রকাশনীর স্টল বন্ধ করে দিয়ে। মৌলবাদি ধার্মিক, প্রকাশকদের রোষাণলে সামিল হয়ে রোদেলা প্রকাশনীর স্টল বন্ধ করে দিয়েছিলো বাংলা একাডেমি। বাংলা একাডেমির কাছ থেকে খুব বেশি আশা করাটাও বোকামি। পরপর বেশ কয়েকজন লেখক, প্রকাশক খুনজখম হয়ে গেলেও তাদের নামে একটা বিবৃতিও তারা প্রকাশ করেনি। এই চর্চা ধরে রেখে আজকে তারা একুশে বইমেলাতে ব-দ্বীপ প্রকাশনের স্টল বন্ধ করে দিয়েছে। তাদের অপরাধ তারা লেখক ও ব্লগার শাহসুজ্জোহা মানিকের ইসলাম বিতর্ক নামে একটি বই প্রকাশ করেছে যেটা নাকি কতিপয় লোকেদের অনুভুতি আহত করেছে। বইমেলা শুরুর আগে লেখকদের উস্কানীমূলক লেখা না লিখতে বাংলা একাডেমির মহাপরিচালক শামসুজ্জামান খান যে হুশিয়ারি দিয়েছিলেন সেটা যে নিছক মেঠো বক্তৃতা ছিলো না সেটার প্রমান রাখলেন তিনি। তিনি স্টল বন্ধ করতে পুলিশ পাঠিয়েছেন। এখনো পর্যন্ত খবর পুলিশ স্টলে বই বিক্রেতাদের গ্রেফতার করে নিয়ে যাওয়া হয়েছে। "অপরাধের প্রমান" হিসেবে স্টল থেকে ৫টি বই জব্দ করা হয়েছে।

ছবিসূত্রঃ স্টল বন্ধ করে দেবার দাবিতে ফেইসবুক ইভেন্ট পেইজ।
ব-দ্বীপ প্রকাশনের স্টল কেন বন্ধ হয়েছে সেটা নিয়ে বাংলা একাডেমির আনুষ্ঠানিক বক্তব‍্য এখনও হাতে আসেনি। তবে গত দুই দিন সামাজিক যোগাযোগ মাধ‍্যমগুলো পর্যবেক্ষণ করে একা পরিস্কার হয় যে লেখক ও ব্লগার শামসুজ্জামান তার একটি বই ব-দ্বীপ প্রকাশনের মাধ‍্যমে প্রকাশ করেছেন যেটা কোমলমতি নৃশংস ধর্মপ্রাণ ধার্মিকদের মনে আঘাত দিয়েছে। এ ধরণের ঘটনাপ্রবাহ বাংলাদেশে নতুন কিছু নয়। নতুন বিষয়টা হলো কীভাবে সামাজিক যোগাযোগ মাধ‍্যম ব‍্যবহার করে এ ধরণের মৌলবাদি কার্যক্রম সংগঠিত করা হচ্ছে সেটা। পুলিশও বলছে তারা সামাজিক যোগাযোগ মাধ‍্যমে এই “ধর্মীয় অনুভুতিতে আঘাতের কথা জেনেছে”। (ঢাকা ট্রিবিউন)

ছবিসূত্রঃ ঢাকা ট্রিবিউন

স্টলে চৌকস পুলিশ এ‍্যাকশন। ছবিসূত্রঃ বাংলামেইল২৪ডটকম
শামসুজ্জোহা মানিক নতুন লেখক নন। উনি ষাটের দশক থেকেই বামপন্থী রাজনীতি ও লেখালেখির সাথে জড়িত। ইসলাম বিতর্ক বইয়ের আগে ও পরে তার বেশ কয়েকটি বই প্রকাশিত হয়েছে। তার প্রকাশিত বইগুলোর মধ‍্যে রয়েছে আর্যজন ও সিন্ধু সভ‍্যতা, রাজনীতির পুনর্বিন‍্যাস, আওয়ামী লীগ-বিএনপি বিরোধের সমাজতত্ত্ব, বাংলাদেশের সংকট ও উত্তরণের পথ, ধর্ম ও শ্রেণীতত্ত্বের যাঁতাকলে বাঙ্গালী জাতিঃ জাতি ও জাতীয়তাবাদ বিষয়ক প্রবন্ধসংকলন, ইসলামের ভূমিকা ও সমাজ উন্নয়নের সমস‍্যা, ইসলাম বিতর্ক (অনুবাদ সংকলন), বাঙ্গালি মধ‍্যবিত্তের উত্থান, বাঙ্গালী জাতির সঙ্কটের উৎস ও তার প্রতিকার সন্ধান, ইসলামে নারীর অবস্থান (প্রবন্ধ সংকলন), কৃষক আন্দোলনঃ অভিজ্ঞতার সারসংকলন, বাংলাদেশের উন্নয়ন সমস‍্যা, স্বপ্নের কাল মিছিলের কাল।
ধর্মতত্ত্ব নিয়ে এতোদিন লেখালেখির পরও কোমলমতিদের অনুভুতি অক্ষতই ছিলো। এমনকি যে বইটির কারণে স্টলটি বন্ধ করে দেয়া হলো সেটা শামসুজ্জোহা মানিকের ব্লগে বেশ কয়েক বছর আগেই পোস্ট করা হয়েছে। এই নিয়ে ২০১১ সালে আল ইহসান পত্রিকায় একটি চিঠি ছাড়া তেমন কোন দৃশ‍্যমান শোরগোল ওঠেনি বিগত কয়েক বছরে। 
তো বিগত কয়েক বছর ধরে পাবলিক ডোমেইনে প্রকাশিত ইসলাম বিতর্ক নতুন করে অনুভুতিতে আঘাত উস্কে দেয় নয়ন চ‍্যাটার্জি নামে একটি ফেইসবুক নিক। সনাতন ধর্মের নাম নিয়ে এই নিক ফেইসবুকে সাম্প্রদায়িক বিষবাস্প ছড়ানোর কারণে ইতিমধ‍্যে কুখ‍্যাত। নয়ন চ‍্যাটার্জি তার নিজের ব্লগসাইটে গত ১৪ই ফেব্রুয়ারি, ২০১৬ সকালে ইসলাম বিতর্ক নামে একটি পোস্ট দেয়। সেখানে সে ইসলাম বিতর্ক বইয়ের বিভিন্ন উদ্ধৃতির স্কৃনশট প্রকাশ করে। একই দিন দুপুরে এই ব্লগে লেখক ও ব্লগার শামসুজ্জোহা মানিকের জীবনি, তিনি দেখতে কেমন সেটার ধারণা দেবার জন‍্য একটি ইউটিউব ভিডিও এবং সবশেষে শামসুজ্জোহা মানিকের ঠিকানা ও ফোন নাম্বার পোস্ট করে। 
নয়ন চ‍্যাটার্জির পোস্টের পরও শামসুজ্জোহা মানিক বা ব-দ্বীপ প্রকাশনের ইসলাম বিতর্ক বইটি কোন “ইস‍্যু” হয়ে দাঁড়ায়নি। এটা “ইস‍্যু” হয়ে দাঁড়ায় মূলতঃ বিএনপি-জামাত ঘরাণার আইনজীবি তুহিন মালিক এই বিষয়টি নিয়ে একটি ফেইসবুক স্টাটাস দেবার পর। স্টাটাসটি ছিলো এরকম,

এই স্টাটাসের পরই আসলে ফেইসবুকে ইসলাম বিতর্ক বইটি নিষিদ্ধ, প্রকাশক ও লেখকের ফাঁসির দাবিতে উচ্চকণ্ঠ নজরে আসতে থাকে। ফেইসবুকে একটি ইভেন্ট খোলা হয়। আজকে বাঁশেরকেল্লা এই ইভেন্টের পক্ষে প্রচারণা চালাতে থাকে। তারা প্রকাশ‍্যে জনগণকে আইন হাতে তুলে নেবার আহবানও জানায়।

এর সাথে এখনো তুহিন মালিকের স্টাটাসে, ফেইসবুক ইভেন্টে চলছে কোতল, চাপাতি, পুড়িয়ে, উইকেট ফেলে দেবার (এই কিওয়ার্ডটা আনসারুল্লাহর কাছে জনপ্রিয়) আহবান। এসবের একটি সংকলন পোস্টের শেষে দেয়া হলো। 
রোদেলা প্রকাশনীর মতো ব-দ্বীপ প্রকাশনের ঘটনাটাও একটা উদাহরণ হিসেবে স্মরণে রাখা যেতে পারে। রোদেলা প্রকাশনীর স্টল বন্ধ করার সময় মৌলবাদি গোষ্ঠি, বাংলা একাডেমিসহ প্রকাশকদের ভূমিকা ছিল। স্টল বন্ধের প্রতিবাদে অনুষ্ঠিত মানববন্ধনেও গুটিকয় প্রকাশনী অংশ নিয়েছিলো। এবার ব-দ্বীপ প্রকাশনের ঘটনায় আমরা দেখলাম কীভাবে সামাজিক মাধ‍্যমকে মবিলাইজ করে নত হতে ইচ্ছুক বাংলা একাডেমিকে দিয়ে কোন স্টল বন্ধ করানো যায় এবং কোন লেখকের জীবন বিপন্ন করে তোলা যায়। 
মানবসভ‍্যতা এর থেকে বড় সংকট পার করে এসেছে। লেখালেখির ওপর শ্বাপদের এই হামলাগুলোও পার হবে সভ‍্যতা। শুধু লেখালেখিটা জারি রাখতে হবে।

সংযুক্তি ১

বাংলানিউজ ২৪এর খবর থেকে স্টল বন্ধ বিষয়ে কিছু তথ‍্য পাওয়া যাচ্ছে। খবরটি থেকে আমরা জানছি পুলিশ মেলা পরিচালনা কমিটির সদস্য সচিব ড. জালাল আহমেদের সঙ্গে কথা বলে স্টলটি বন্ধ করেছে। শাহবাগ থানার ভারপ্রাপ্ত কর্মকর্তা (ওসি) আবুবকর সিদ্দিক সাংবাদিকদের বলেছেন, 


বিভিন্ন সামাজিক যোগাযোগ মাধ্যম, বিশেষ করে ফেসবুক থেকে আমরা জানতে পারি, ব-দ্বীপ প্রকাশনীতে এমন কিছু বই প্রদর্শিত হচ্ছে যেগুলোর মাধ্যমে ধর্মীয় অনুভূতিতে আঘাত করা হয়েছে। পরে অনুসন্ধানে বিতর্কিত লেখার প্রমাণ পাওয়া গেছে।

স্টল বন্ধ করা বিষয়ে বইমেলা পরিচালনা কমিটির সদস্য সচিব ড. জালাল আহমেদ বলেছেন, 


পুলিশ আমাদের বলেছে, ব-দ্বীপ প্রকাশনীর স্টলে ধর্মীয় অনুভূতিতে আঘাত হানার মতো বই প্রদর্শিত হচ্ছে। স্টলটি নিরাপত্তার জন্য হুমকিস্বরূপ। এ কারণে প্রকাশনীটির স্টল বন্ধ করা হয়েছে। 



সংযুক্তি ২
























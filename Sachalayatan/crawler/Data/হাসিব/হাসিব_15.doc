বাংলাদেশে এলজিবিটি পরিস্থিতি ও পরিবর্তন সম্ভাবনা



মার্কিন দেশের সর্বোচ্চ আদালত সমকামিদের বিয়ে বৈধ ঘোষণা করেছে। বাংলাদেশের সোশ্যাল মিডিয়াতে এই বিষয়ে ঝড় বয়ে গেছে। মার্কিন দেশের রায়ে বাংলাদেশের আদার ব্যাপারিদের কার্যত লাভ না থাকলেও এসব ইস্যুতে আলোচনা হয় এবং সেই আলোচনায় নিজেদের চেহারাটা আয়নায় আরেকবার দেখে নেবার সুযোগ ঘটে। বলাবাহুল্য আয়নায় দেখা চেহারাটা সুখকর অন্য অনেক ক্ষেত্রের মতোই সুখকর অভিজ্ঞতা হয়ে দাঁড়ায় না। 
সমকামিরা বিয়ে করতে পারবে কি পারবে না এই প্রস্তাবনা ও আন্দোলনগুলো LGBT [১] (লেসবিয়ান, গে, বাইসেক্সুয়াল ও ট্রান্সজেন্ডার) ইস্যু/আন্দোলন হিসেবে পরিচিত।  
এলজিবিটির বাকি তিনটি অক্ষর, অর্থাৎ এলজিবি যৌনসম্পর্ক সংক্রান্ত। এই যৌনসম্পর্ক সমলিঙ্গের মধ্যকার যৌন সম্পর্ক নির্দেশ করে। বাংলাদেশের আইনে এই ধরণের সম্পর্ক প্রকৃতিবিরুদ্ধ বা অপ্রাকৃতিক (unnatural) ও সেটা শাস্তিযোগ্য অপরাধ। ১৮৬০ সালের দন্ডবিধির ৩৭৭ ধারা বলছে  [২],


377. Whoever voluntarily has carnal intercourse against the order of nature with any man, woman or animal, shall be punished with  imprisonment for life, or with imprisonment of either description for a term which may extend to ten years, and shall also be liable to fine.
Explanation. Penetration is sufficient to constitute the carnal intercourse necessary to the offence described in this section.

অর্থাৎ, সমকাম প্রমানিত হলে যাবজ্জীবন কারাদন্ড পর্যন্ত হতে পারে এই দেশে। 
পার্শ্ববর্তী দেশ ইন্ডিয়াতে বেশ কয়েকবছর ধরে এই আইনটি ঘুরে ফিরে আলোচিত হচ্ছে। বাংলাদেশে এই unnatural শব্দটি নিয়ে কোন আইনি আলোচনা চোখে পড়েনি। তবে ইন্ডিয়াতে এই শব্দটি নিয়ে একটি আলোচনায় বলা হচ্ছে,  [৩]


Lacking precise definition, Section 377 became subject to varied judicial interpretation over the years. Initially covering only anal sex, it later included oral sex and still later, read to cover penile penetration of other artificial orifices like between the thighs or folded palms. The law made consent and age of the person irrelevant by imposing a blanket prohibition on all penile-non-vaginal sexual acts under the vague rubric of ‘unnatural offences’।

অর্থাৎ, শিশ্নযোনিসম্পর্ক ছাড়া অনেক ধরণের যৌনক্রীড়া কাউকে যাবজ্জীবন দন্ডে দন্ডিত করতে পারে। আদালতে রেফারেন্স হিসেবে ইন্ডিয়ান কোর্টের অবজারভেশন নিলে এই আইনটা একটা বিপদ হিসেবে দেখা দিতে পারে অনেকের জন্যই।
সমকাম বিষয়ক আইন পরিবর্তনের পথে সবচাইতে বড় বাধা হলো ধর্মীয় বিধি থেকে উত্থিত নৈতিকতা। ইন্ডিয়াতে ২০০৯ সালে হাইকোর্ট এই আইনটি অসাংবিধানিক ঘোষণা করলেও ২০১৩ সালে সুপ্রিম কোর্ট সেই সিদ্ধান্ত রদ করে বিষয়টি আইনপ্রণেতাদের উপর ছেড়ে দেয়  [৪]। বিষয়টি এখনও ওভাবেই আছে। যৌনক্রীড়া সংক্রান্ত নৈতিকতা ধর্মীয় অনুভুতির ওপর ছেড়ে দিলে সেটা কাটিয়ে উঠে এই আইনটি বাতিলের সম্ভাবনা সুদুর ভবিষ্যতে কম।
বাংলাদেশে ২০১৩ সাথে হেফাজতে ইসলাম কর্তৃক উত্থাপিত ১৩ দফা দাবির প্রথমটি ছিলো, [৫]
সংবিধানে ‘আল্লাহর উপর পূর্ণ আস্থা ও বিশ্বাস’ পুনঃস্থাপন এবং কোরান-সুন্নাহ বিরোধী সকল আইন বাতিল করতে হবে।  
সরকার এই ধারাটার সাথে কখনোই বিরোধীতা করেনি। প্রধানমন্ত্রী শেখ হাসিনা ২রা জানুয়ারী ২০১৪ সালে সরকার কোরআন-সুন্নাহ বিরোধী কোন আইন করবে না বলে নিশ্চিত করেছেন। [৬]
এই একই কথা আজকে আইনমন্ত্রী নিশ্চিত করেছেন। [৭]
এটা সত্য হলে আওয়ামী লীগ সরকার সমকামি বিয়ে তো দুরের কথা সমকামি যৌনচর্চা সংক্রান্ত আইনটিও বাতিল করবে এরকম সম্ভাবনা নেই। 
এলজিবিটির শেষ অক্ষর ট্রান্সজেন্ডার বা হিজড়া (সঠিক অনুবাদ হলো?) নীতিগতভাবে আলাদা লিঙ্গ হিসেবে বাংলাদেশে স্বীকৃতি পেয়েছে প্রায় বছর দুয়েক আগে। তখন সিদ্ধান্ত হয়েছিলো অফিসিয়াল কাগজপত্রে লিঙ্গ হিসেবে পুরুষ ও নারীর পাশাপাশি হিজড়া লিঙ্গ হিসেবে থাকবে। প্রায় দুই বছর পার হয়ে গেলেও এই নীতিমালা বাস্তবায়িত হয়েছে কিনা জানা যায়নি। বাস্তবায়িত কবে হবে এবং সেটার রোডম্যাপ কী সেই বিষয়টিও অজানা।
সূত্র
১। এলজিবিটি (উইকিএন্ট্রি)
২। দন্ডবিধির ৩৭৭ ধারা।
৩। লয়ার্স কালেক্টিভ 
৪। ইন্ডিয়ার ৩৭৭ ধারা বিষয়ক উইকি এন্ট্রি 
৫। হেফাজতে ইসলামের ১৩ দফা। 
৬। যুগান্তর ২রা জানুয়ারী ২০১৪
৭। প্রথম আলো, ৩০শে জুন, ২০১৫
৮। হিজড়াদের স্বীকৃতি, ১১ই নভেম্বর ২০১৩


ওলামা লীগের ১০ দফা সমাচার ও শত্রুমিত্র বিবেচনা



হেফাজতে ইসলামের ১৩ দফা দাবি এসেছে বছর দুই আগে। এখনও পর্যন্ত তাদের এই মধ্যযুগীয় বর্বর দাবিনামা থেকে সরে আসার কোন লক্ষণ দেখা যায়নি। আজকে আওয়ামী ওলামা লীগসহ ১২-১৩টি ধর্মীয় সংগঠন যাদেরকে সরকারঘেষা বলে মনে করা হয় তারা একটি মানববন্ধন করেছে। রেকর্ডের সুবিধার্থে দাবিনামাগুলো এখানে টুকে রাখা হলো। 



ছবিঃ বিডিনিউজ২৪.কম
১. পাঠ্যপুস্তকে হুযুর পাক সাল্লাল্লাহু আলাইহি ওয়া সাল্লাম হযরত নবী-রসুল আলাইহিমুস সালাম, হযরত উম্মুল মু'মিনীন আলাইহিন্নাস সালাম, হযরত সাহাবায়ে কিরাম রাদিয়াল্লাহু তায়ালা আনহুম, হযরত ওলীআল্লাহ রহমাতুল্লাহি আলাইহিম উনানের জীবনী মুবারক অন্তর্ভুক্ত করতে হবে। 
২. মইত্যা রাজাকার নিজামী, কামারুজ্জামানসহ সব যুদ্ধাপরাধীদের দ্রুত ফাঁসী বাস্তবায়ন ও অবিলম্বে জামাত-শিবির নিষিদ্ধ করা এবং ইসলামের নামে ফায়দালোভী সব রাজনৈতিক দল নিষিদ্ধ করা। 
৩. হরতাল অবরোধের নামে এদেশের শিক্ষার্থীদের জীবন নষ্ট করা চলবে না। 
৪. কুরআন-সুন্নাহ বিরোধী বক্তব্য যুক্ত পাঠ্যপুস্তক বাদ দিযতে হবে প্রচলিত শিক্ষানীতি বাতিল করতে হবে। সরকারের ভিতর ঘাপটি মেরে থাকা নাস্তিক মন্ত্রীদের বাদ দিতে হবে। 
৫. পাঠ্যপুস্তক থেকে মওদুদী লেখাসমুহ এবং পবিত্র দ্বীন ইসলাম বিদ্বেষী হিন্দুদের লেখাসমূহ প্রত্যাহার করতে হবে। 
৬. মুক্তমনা ও মুক্তচিন্তার নামে ইসলাম অবমাননাকারী নাস্তিকদের মৃত্যদন্ডের আইন করতে হবে। 
৭. এদেশের ৯৮ ভাগ জনসাধারণ মুসলমান। কাজেই এদেশের শিক্ষানীতি হবে সম্পুর্ন ইসলামিক। 
৮. শিক্ষা প্রতিষ্ঠানে পর্দা বিরোধী বক্তব্য দেয়া যাবে না। অবিলম্বে পর্দা বিরোধী মন্ত্রীসহ সংশ্লিষ্টদের প্রত্যাহার করতে হবে। 
৯. বিয়ের নুন্যতম বয়স ১৬ বা ১৮ নির্দিষ্ট করা যাবে না, সুন্নতি বাল্যবিবাহ বিরোধী সব আইন প্রত্যাহার করতে হবে। 
১০. আসামসহ ভারতে বিভিন্ন প্রদেশে মুসলিম নির্যাতন বন্ধে সরকারকে চাপ দিতে হবে।
১১. চাকরীর ক্ষেত্রে ৯৮ ভাগ জনগোষ্ঠি মুসলমানদের নিয়োগ আনুপাতিকহারে করতে হবে। হিন্দুদের ৬০% বা তারও বেশি নিয়োগ দিয়ে বৈষম্য করা যাবে না। প্রশাসনকে হিন্দুকরণ চলবে না। 
এই মানববন্ধনে ওলামা লীগের সাধারণ সম্পাদক মুহম্মদ আবুল হাসান শেখ শরীয়তপুরী বলেন, 


স্বঘোষিত ইসলাম বিদ্বেষী নাস্তিক ব্লগাররা ধর্মব্যবসায়ীদের হাতে ইস্যু তুলে দিচ্ছে। এরা ইসলাম ধর্ম অবমাননা করে আসছে, যা তসলিমা নাসরীন, সালমান রুশদী, দাউদ হায়দারকেও হার মানিয়েছে। তাই মুক্তমনা ও মুক্তচিন্তার নামে ইসলাম অবমাননাকারী এসব নাস্তিকদের মৃত্যুদণ্ডের আইন করতে হবে।
..
শিক্ষানীতি ২০১০ দ্বারা কৌশলে ইসলাম শিক্ষা তুলে দেওয়া হয়েছে। শিশু শ্রেণি থেকে শুরু করে সর্বোচ্চ শ্রেণি পর্যন্ত ধর্মীয় শিক্ষার নাম দেওয়া হয়েছে ইসলাম ও নৈতিক শিক্ষা। বোঝানো হয়েছে ইসলাম ধর্মের মধ্যে নৈতিকতা নেই, তাই আলাদাভাবে নৈতিকতা শেখাতে হবে। এই শিক্ষানীতিতে একাদশ শ্রেণির মানবিক, ব্যবসা ও বিজ্ঞান শাখায় ইসলাম শিক্ষা বিষয়টি বাদ দেওয়া হয়েছে, এটা ইসলাম শিক্ষা নিয়ে গভীর ষড়যন্ত্র ও দেশের ৯৮ ভাগ মুসলমানের দেশকে ধর্মহীন করার আরেকটি কূটকৌশল।”

জোটের এক নেতা বলেন, 


চারুকলার নামে সঙ্গীত, নাটক, নৃত্যানুষ্ঠান, নৃত্য একাডেমি করা হচ্ছে, যার মাধ্যমে কোমলমতি শিক্ষার্থীদের বেহায়াপনায় ঠেলে দেওয়া হচ্ছে।

ওলামা লীগের সাধারণ সম্পাদক আবুল হাসান বলেন, 


প্রথম শ্রেণি থেকে দ্বাদশ শ্রেণি পর্যন্ত হিন্দু ও নাস্তিকদের লেখার পরিমাণ ৭১ ভাগ, যার মাধ্যমে কোমলমতি শিক্ষার্থীদের আত্মপরিচয় ভুলিয়ে হিন্দুধর্মে প্রবেশ করানো হচ্ছে।

তিনি আরোও বলেছেন,



সূত্রঃ নিউজবাংলাদেশ


বিয়ের  ন্যূনতম বয়স ১৬ বা ১৮ নির্দিষ্ট করা করা যাবে না, সুন্নতি বাল্য বিবাহবিরোধী সব আইন প্রত্যাহার করতে হবে।

সোশ্যাল মিডিয়াতে এই ঘটনা বেশ শেয়ার হচ্ছে দেখে মনে হলো এই বিষয়ে তাদের আমলনামার কিছু অংশ তুলে ধরা উচিৎ। আওয়ামী ওলামা লীগের এই অপতৎপরতা নতুন কিছু নয়। গত বছর ফেব্রুয়ারিতে তারা জাতীয় প্রেসক্লাবে একই ধরণের কিছু দাবিনামা তুলে ধরে।
সেখানে তারা বলে,


মুসলমানের ধর্মীয় অধিকার ক্ষুন্নকারী বোরকা ও পর্দা বিরোধী শিক্ষকদের দৃষ্টান্তমূলক শাস্তির ব্যবস্থা করা ও পর্দার উপর আঘাতকারী যেকোন পদক্ষেপ নিষিদ্ধ করা, ৯৭ ভাগ মুসলমান ও তাদের শিক্ষা প্রতিষ্ঠানের উপর হিন্দুদের পূজা চাপিয়ে দেয়া বন্ধ করা, সাম্প্রদায়িক সম্প্রীতির নামে আনুপাতিক হারে প্রশাসনেও সরকারের সর্বত্র মুসলমানদের বঞ্চিতকরণ বন্ধ করা, ৯৭ ভাগ মুসলমানের দেশে হিন্দু তোষণ বন্ধ করা, দুর্গা ও মন্দিরের ছবিযুক্ত জাতীয় পাসপোর্ট বাতিল এবং বাংলাভিশনসহ বিভিন্ন টিভি চ্যানেল ও ফেসবুকে মুসলিম-অমুসলিম নারী-পুরুষের অনৈতিক সম্পর্ক গড়ার আহবানে নাটক, ভিডিও তৈরী ও প্রচারকারীদের গ্রেফতারের দাবি।

পর্দা প্রসঙ্গে তাদের বক্তব্য ছিলো এরকম,


যে পর্দাকে সম্মান করার কারণে মহান মুক্তিযুদ্ধের স্থপতি ও জাতির জনক বঙ্গবন্ধু নিজে সব সময় ফুলহাতা পাঞ্জাবী পরিধান করেছেন, যে পর্দাকে সম্মান করার কারণে ও জননেত্রী মাননীয় প্রধানমন্ত্রী শেখ হাসিনা নিজে ফুলহাতা জামা পরিধান করেন, নারীটিজিং বন্ধে আইন প্রণয়ন করেন, প্রশাসনকে কঠোর নির্দেশ প্রদান করেন, সে খাছ পর্দা তথা বোরকার বিরুদ্ধে পশ্চিমাদের এদেশীয় ঘৃণ্য এজেন্টরা বোরকার তথা পর্দার বিরুদ্ধে অপতৎপরতা চালিয়ে যাচ্ছে। নাঊযুবিল্লাহ!
আজকে অতি দুঃখজনক হলেও সত্য যে, জাহাঙ্গীরনগর বিশ্ববিদ্যালয়ের শিক্ষিকা, রাজউক কলেজের অধ্যক্ষ, ঢাবি, রাবি, জবি ইত্যাদি শিক্ষা প্রতিষ্ঠানের কিছু মুসলমান নামধারী শিক্ষক হাইকোর্টের কথিত বিচারকের ভূমিকায় কিছু মুসলমান নামধারী, মুসলমানের মৌলিক ধর্মীয় অধিকার পালনে বাধা সৃষ্টি করছে। নিরুৎসাহিত করছে। বেপর্দাকে পৃষ্ঠপোষকতা করছে। (নাঊযুবিল্লাহ!)

শিক্ষাপ্রতিষ্ঠাতে সরস্বতী পুজা উদযাপন প্রসঙ্গে তাদের বক্তব্য,


সাম্প্রদায়িক হিন্দু মহল প্রচার করছে সবার জ্ঞানের মালিক নাকি তাদের কথিত ‘সরস্বতী দেবী’ (নাউযুবিল্লাহ) তাই তারা প্রকাশ্যে সব শিক্ষা প্রতিষ্ঠানগুলোতে কথিত ‘সরস্বতী পূজা’ উদযাপনের উস্কানিমূলক দাবি তুলেছে। তাছাড়া মুর্তি পূজাকে “ধর্ম যার যার উৎসব সবার” নাম দিয়ে মুসলমানদেরও পূজা করার আহবান করছে এবং চাঁদাও চাইছে এ সাম্প্রদায়িক গোষ্ঠী । যা সব মুসলমানদের ধর্মীয় অনুভূতিতে চরম আঘাতের শামিল। যে কারণে এবার সারাদেশে হাজার হাজার শিক্ষা প্রতিষ্ঠানে তারা পূজার আয়োজন করেছে। শুধু নীলফামারী জেলায়ই তারা ৪০০ শিক্ষা প্রতিষ্ঠানে পূজার আয়োজন করেছে।
বক্তারা বলেন, এ সাম্প্রদায়িকগোষ্ঠী শুধু সাধারণ শিক্ষা প্রতিষ্ঠানেই নয় বরং তারা এখন ইসলামী ঐতিহ্যবাহী প্রতিষ্ঠানগুলোতেও পূজা অর্চনা করা শুরু করেছে। যেমন ঢাকা বিশ্ববিদ্যালয়ের ইসলামের ইতিহাস ও সংস্কৃতি বিভাগ, কুষ্ঠিয়া ইসলামী বিশ্ববিদ্যালয়, ডিমলা ইসলামীয়া ডিগ্রি কলেজসহ আরো অনেক ইসলামী প্রতিষ্ঠানে তারা পূজা শুরু করেছে। এ অবস্থা চলতে থাকলে কিছু দিনপর তারা মসজিদ-মাদরাসায়ও পূজা শুরু করতে চাইবে। যা চরম উস্কানীমূলক ও মুসলমানদের ধর্মীয় অনুভূতিতে আঘাতের শামিল।
বক্তারা বলেন, হিন্দুরা তাদের মন্দিরে পূজা করতে পারে কিন্তু তাই বলে তাদেরকে মুসলমানদের শিক্ষা প্রতিষ্ঠানে পূজা করবে কেন?
বক্তারা বলেন, হিন্দুদের মন্দিরে বা প্রতিষ্ঠানে মুসলমানদের তো নামায-কালাম বা ইসলামী অনুষ্ঠান করতে দেয়না। বরং নামায-কালাম তো দূরের কথা তাদের বাসাবাড়ীতে কোন মুসলমান প্রবেশ করলে তাকে অচ্যুত, অস্পৃশ্য মনে করে গোচনা দ্বারা তাদের বাসাবাড়ী পবিত্র করে। তাছাড়া তারা তো মুসলমানদের ধর্মীয় অনুষ্টান যেমন শবেবরাত, শবে ক্বদর, রোযা, ঈদে মীলাদুন্নবী ছল্লাল্লাহু আলাইহি ওয়া সাল্লাম পালন করেনা তাহলে মুসলমানরা হিন্দুদের ধর্মীয় পূজায় অনুষ্টান দূর্গা পূজা, স্বরস্বতী পূজায় অংশগ্রহণ করবে কেন?
সুতরাং ৯৭ ভাগ মুসলিম জনগোষ্ঠীর সরকারকে অবিলম্বে মুসলমানদের শিক্ষা প্রতিষ্ঠানে যেকোন বিধর্মীদের পূজা বন্ধ করা এবং কথিত উৎসবের মোড়কে মুসলমানদের পূজা করার আহবান জানানো নিষিদ্ধ করতে হবে। 




সূত্রঃ বাংলামেইল২৪.কম
এই একই গ্রুপ ২০১৩তে গণজাগরণের শুরু থেকেই "ইসলাম বিদ্বেষী নাস্তিক ব্লগারদের নিষিদ্ধ" ও "চূড়ান্ত শাস্তির ব্যবস্থার দাবি জানিয়ে আসছে। 



সূত্রঃ আমার দেশ (২৪শে ফেব্রুয়ারি, ২০১৩)
এই জোটে ১৩টি দল আছে খবরগুলো প্রকাশ। এরা এই বইমেলাতে রোদেলা প্রকাশনী নিষিদ্ধ করার দাবিতেও মানববন্ধন করেছে। এই মানবন্ধনে "যেকোন ক্ষেত্রে ইসলামবিরোধী সব প্রকাশনা বন্ধ" করার দাবি ছাড়াও "ভারতে মুসলমানদের উপর নির্যাতন বন্ধকরণ, ভারতীয় টিভি চ্যানেল ও অশ্লীল বিলবোর্ড বন্ধকরণ, বাংলাদেশে ভারতীয় সেনাদের স্মরণে কথিত স্মৃতিসৌধ বানানো বাতিল, বিটিআরসি কর্তৃক টু'জি এবং থ্রি'জি'র তরঙ্গ অবিশাস্য কমমূল্যে নিলাম করা এবং পার্বত্য চট্টগ্রামে চক্রান্তকারী বিদেশীদের সিএইচটি কমিশনকে নিষিদ্ধসহ বিদেশীদের অবাধ যাতায়াত বন্ধের দাবী" ছিলো।
এ বছরের শুরুতে প্রধান বিচারপতি সুরেন্দ্র কুমার সাহার নিয়োগ ও জাতীয় সংসদে সরস্বতি পুজার আয়োজনের বিপক্ষে এই জোট অবস্থান নেয়। জোটের নেতা মাওলানা মোঃ আবুল হাসান শেখ সেখানে বলেছিলেন,


কয়েকদিন পূর্বে মুসলিম প্রধান এদেশে একজন হিন্দু বিচারপতি নিয়োগ করা হয়েছে। তাছাড়া সম্প্রতি দেশের আইন প্রণয়নকারী সর্বোচ্চ প্রতিষ্ঠান জাতীয় সংসদে হিন্দুদেরকে পূজার অনুমতি দেয়া হয়েছে। এসব কর্মকাণ্ডে 'সরকার হিন্দু তোষণ করছে' বলে বিরোধীরা ব্যাপক প্রচারণার সুযোগ পেয়েছে।

তিনি আরোও বলেন,


২০১৩ সালের পুলিশের এসআই পদে নিয়োগে ১৫২০ জনের মধ্যে হিন্দু নিয়োগ দেয়া হয়েছে ৩৩৪ জন। ২০১১ সালে জাতীয় গোয়েন্দা সংস্থা এনএসআইতে নিয়োগের ৯৩ জনের মধ্যে হিন্দু নিয়োগ করা হয়েছে ২৩ জন। সম্প্রতি ৬ষ্ঠ ব্যাচে সহকারি জজ পদে নিয়োগ দেয়া ১২৪ জনকে, এর মধ্যে ২২ জনই হিন্দু। এসব বিতর্কিত সিদ্ধান্তে মুসলমান দেশে মুসলমানদের প্রতি ব্যাপক বৈষম্যের দাবিই দৃঢ় হচ্ছে।
সংসদে পূজার সিদ্ধান্ত অবিলম্বে বাতিল করতে হবে। হিন্দু প্রধান বিচারপতি এস কে সিনহাকে অব্যাহতি দিয়ে মুক্তিযুদ্ধের পক্ষের নতুন মুসলিম প্রধান বিচারপতি নিয়োগ দিতে হবে।


গত বছর এপ্রিলে বাংলাদেশ আওয়ামী ওয়ামা লীগ প্রথম আলো নিষিদ্ধ করার দাবির সাথে মাদ্রাসার বইতে কিছু পরিবর্তন সম্পর্কে তাদের বক্তব্য তুলে ধরে। সে প্রসঙ্গে তারা বলে, 


মাদ্রাসার মাধ্যমিক পর্যায়ে ষষ্ঠ শ্রেণীতে জর্জ হেরিসনের ছবিসহ ‘দি কন্সার্ট ফর বাংলাদেশ’ লেখাটির মাধ্যমে মাদ্রাসার শিক্ষার্থীরা গিটার বাজিয়ে গান গাওয়া শিখবে কি? এবং পঞ্চম শ্রেণীর বইয়ের প্রচ্ছদে এক নারীর ছবি দেওয়া আছে সে মাথায় কাপড় দেওয়া, কিন্তু তার পিঠ দেখা যায়। এসব বিষয় পরিবর্তনের সিন্ধান্ত নেওয়া হয়েছে। কিন্তু এ ধরনের পরিবর্তনকে মূলত ইসলামীকরণ বলা যায় না।

বিডিনিউজ২৪ সাম্প্রদায়িক, কুপমন্ডুক এই আওয়ামী ওয়ামা লীগ সম্পর্কে আওয়ামী লীগের বক্তব্য জানতে চাইলে সাধারণ সম্পাদক মাহবুব উল আলম হানিফ বলেছেন, “আওয়ামী লীগের  অনুমোদন ছাড়া কোন সংগঠনের বিষয়ে আমি কিছু বলতে চাই না।” আওয়ামী লীগের গঠনতন্ত্রে এই দলের অফিসিয়াল অস্তিত্ব নেই। এ সত্ত্বেও দুটো বিষয় লক্ষ্যনীয় 
১. এরা আওয়ামী লীগের কার্যালয় ২৩ বঙ্গবন্ধু এভিনিউ ঠিকানাটি তাদের লেটারপ্যাডে ব্যবহার করে। যদিও সেখানে এই দলটির কোন রুম নেই বলে জানিয়েছে বিডিনিউজ।
২. বিডিনিউজের খবর অনুযায়ী, এই কার্যালয়ের সামনে গত জানুয়ারি মাসে ওলামা লীগের সভায় সরকারের মন্ত্রীসহ আওয়ামী লীগ নেতাদের বক্তা, প্রধান অতিথি ইত্যাদি ভূমিকায় দেখা গেছে। আওয়ামী লীগের হরতাল বিরোধী কর্মসূচীগুলো তাদের আওয়ামী লীগের প্রধান কার্যালয়ের সামনে থেকে মিছিল বের করতে দেখা গেছে। 
সরকারে থাকা দলের প্রধান কার্যালয়ের সামনে থেকে মিছিল বের করতে যে কোন দল ইচ্ছে করলেই পারবে না। একটা নির্দিষ্ট বোঝাপড়া দরকার এজন্য। 
আওয়ামী লীগের হানিফ ওলামা লীগ সম্পর্কে মন্তব্য করতে অস্বীকার করেছেন। অস্বীকার করলেও এদের কাজকর্মের দায় আওয়ামী লীগ নেবে না বা তাদের দাবির প্রতি আওয়ামী লীগের সমর্থন নেই এরকম কথাও তিনি বলেননি। বক্তব্যের কথা বাদ দিলেও ওলামা লীগ আওয়ামী লীগের কার্যালয়ের ঠিকানা ব্যবহার করে, তাদের মিছিল মিটিঙে অংশ নেয় একথা সত্য। এই দুটো বিষয়ে আওয়ামী লীগের বক্তব্য কী? এই দলগুলোর সাথে আওয়ামী কতোটুকু সম্পর্ক রাখে এবং তাদের বক্তব্য, কর্মসূচী কতোটা ধারণ করে সেই বিষয়েও তারা তাদের অফিসিয়াল (কোন জমায়েতে কোন রেন্ডম নেতার বক্তৃতা নয়) বক্তব্য দিক। আমাদেরও শত্রু মিত্রের রেখাটা আরো একটু পরিস্কার হোক।


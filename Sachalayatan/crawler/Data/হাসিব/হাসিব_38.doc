সুধী, একটু লজ্জিত হতে শিখুন দয়া করে



আগামী বছর দেড়শততম রবীন্দ্র জন্মশতবার্ষিকী ভারতের সাথে একসাথে পালন করার উদ্যোগ নেয়া হয়েছে। দুই দেশের এই উদ্যোগ নিঃসন্দেহে মহতি। এ নিয়ে পত্রিকায় খবর প্রকাশিত হতে শুরু করার সাথে একটা ভয় ছিলো বিষয়টা কতোটুকু আমলাতান্ত্রিক হয়ে পড়তে পারে সেটা নিয়ে। যথারীতি, অর্থাৎ আশংকা সত্যি হবার রীতিকে অতিক্রম না করে, বিষয়টা পুরোটাই মুর্খ আমলাদের হাতে পড়েছে। সরকারের আমলাবাহিনী ১৫৬ জনের বিশালাকার এক কমিটি গঠন করেছেন এ উপলক্ষ্যে।

১৫৬জন মিলে কমিটিতে কী করবে এটা বোধগম্য না। এতো বড়ো কমিটির মিটিং করতেও বিশাল অডিটরিয়াম ভাড়া করতে হবার কথা। অধিক সন্যাসিতে গাঁজন নষ্ট হবার সম্ভাবনাই সেখানে বেশি। বিডিনিউজ জানাচ্ছে এই বিশাল টিম "নীতি নির্ধারণী ও জন্মবার্ষিকী পালন সংক্রান্ত নির্দেশনা ও সময়সূচি সংক্রান্ত পরামর্শ প্রদান" করবে। রবীন্দ্র জন্মবার্ষিকিতে কী নীতি নির্ধারণ করার দরকার পড়ে? উত্তরটা কঠিন। এর থেকে নজর বোলানো যাক সরকারের তথ্য মন্ত্রনালয় থেকে বের হওয়া প্রেস রিলিজের দিকে। দুই পৃষ্ঠাব্যাপি নামের তালিকা দেয়া হয়েছে। ওখানে প্রধান বিশ্ববিদ্যালয়ের ভিসি, রবীন্দ্রসংগীত গবেষক, শিল্পী, কবি, সাংবাদিক, দাগি পত্রিকা মালিক সবাই মিলেঝুলে আছেন। নির্বোধ আমলার দল যত্ন করে সেখানে বেশীরভাগ নারী সদস্যের নামের আগে "বেগম" জুড়ে দিয়েছেন। পরিস্কার স্বজনপ্রীতির জোরে কমিটিতে স্থান পাওয়া শেখ রেহানার নামের আগে তারা অবশ্য "বেগম" বসাননি। কমিটির আরেক নারী সদস্য খালেদা জিয়াকে তারা আবার ভাসুর হিসেবে কাউন্ট করেছেন। ভাসুরের নামের মতো তারা খুব খেয়াল করে খালেদা জিয়ার নাম না নিয়ে "বিরোধীদলীয় নেতা" লিখেছেন। 
তবে টুকটাক এসকল গাধামোকে ছাড়িয়ে গেছে কমিটির প্রথম সদস্যের অন্তর্ভুক্তির সিদ্ধান্ত। কমিটির প্রথম সদস্য আর কেউ নন, তিনি দেশের বিশ্ব বেহায়া স্বৈরাচারী লেজেহোমো এরশাদ। বিশ্ববেহায়া, স্বৈরাচারী, উদ্ভট উট এসব উপাধি মুছে প্রেস নোটে সাবেক রাষ্ট্রপতি ও এমপি লেখা হয়েছে।

তো অবস্থাদৃষ্টে দেখা যাচ্ছে এই বেহায়া বাংলাদেশ ও ভারতের যৌথ উদ্যোগে উদযাপিত হতে যাওয়া রবীন্দ্র জন্মবার্ষিকীর নীতি নির্ধারণ ও জন্মবার্ষিকী পালন সংক্রান্ত নির্দেশনা দেবেন! এবং এই কর্মযজ্ঞে সাথী হবেন ড. সনজীদা খাতুন, সৈয়দ শামসুল হক, মুস্তাফা মনোয়ার, অধ্যাপক আনিসুজ্জামান, অধ্যাপক সিরাজুল ইসলাম চৌধুরির মতো ব্যক্তিত্বরা! আশ্চর্যবোধক চিহ্নের আগে লেখা নামের এই তালিকাটা আরোও বড় করা যেত। ১৫৬ জনের অধিকাংশই সমাজে গ্রহণযোগ্য ব্যক্তি। লেজেহোমোর নামের পাশে একই কমিটিতে নাম দেখতে এতোটুকু লজ্জাও কারো করলো না! ধিক এই নমস্যদের।
লিংকঃ তথ্য মন্ত্রনালয়ের প্রেস রিলিজ। সূত্রঃ বিডিনিউজ২৪।
ব্যক্তিগত ব্লগে প্রকাশিত [লিংক]। 


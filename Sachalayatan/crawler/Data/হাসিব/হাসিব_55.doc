ভোখেনব্লাট - ২



২২শে অক্টোবর, ২০০৭
জার্মানিতে এবার আগে ভাগে বরফ পড়া শুরু হয়েছে । অক্টোবরটা মূলতঃ পাতা ঝরার মাস । তাপমাত্রা ১০-১২ ডিগ্রির মধ্য থাকার কথা থাকলেও এখনই এটা রাতে শূন্যের আশে পাশে যাওয়া আসা শুরু হয়েছে । আমার কাছে এই শূন্যের আশপাশ দিয়ে ঘোরা তাপমাত্রাগুলো অসহনীয় মনে হয় । মোটামুটি ৪ থেকে  মাইনাস ২/৩ তাপমাত্রা খারাপ, তার নিচে মাইনাস ১৫/১৬ ডিগ্রি পর্যন্ত খারাপ লাগে না । তুষারপাতের মধ্যে দিয়া হাটা আমার একটা প্রিয় বিনোদন একারনে । 
আমি কলেজ লাইফের পর থেকে ইউনিভার্সিটির সেকেন্ড ইয়ার পর্যন্ত কঠিন শীতের রাতগুলোতে রাতে শীত খেতে বেরোতাম । কলেজ লাইফের বন্ধু আজগর, ইউনিভার্সিটির মঈন, রাসেল ছিলো এই অভিযানের সাথী । শীত খেতে বেরনো হতো রিকশা করে । শহরের গোপীবাগ, রামপুরা, মাদারটেক এলাকা থেকে গভীর রাতে রিকশা ভাড়া করে শহরের আরেক মাথায় মিরপুর বা মোহাম্মদপুর যাওয়া হতো । রিকশা ভাড়া করতে গিয়ে রিকশাওয়ালারা বেশ অবাক হতো । বড়লোকের বখাটে পোলাপাইন ভাবতো হয়তো । আবার কিছু রিকশাওয়ালা ছিলো বেশ এ্যাডভেঞ্চারপ্রিয় মিশুক টাইপের । তারা খুব উৎসাহের সাথে রওনা হতো । রাস্তার মাঝখানে দাড়িয়ে রিকশাওয়ালাসহ সিগারেট টানা, রাস্তায় কোথাও ইটালিয়ান হোটেলে বসে ধোয়া ওঠা ডিমভাজির সাথে তেল ছাড়া পরোটা খাওয়া - সেইরকম দিন ছিলো সেইসব ।
তো এইখানেও আমি প্রবল শীতের রাতে একাই ঘুরতে বেরই । পুরনো স্মৃতির জাবর কাটা যাকে বলে । শীতের রাতে এখানে বেশীক্ষন এই জাবর কাটা সম্ভব না । আধাঘন্টা পরই গাল মুখ সব জমে যেতে চায় । এছাড়াও জার্মান দেশটাতে ইটালিয়ান রেস্তোরা নাই । রাস্তার ধারে ইটালিয়ান হোটেলে ধোয়া ওঠা ডিমভাজী আর তেল ছাড়া পরোটার স্বাদ এদের কাছে অপরিচিতই থেকে গেলো । মাঝে মাঝেই এদের গালি দিয়ে বলি হালারা গাড়ী বানাইতেই শিখলি, খাইতে শিখলি না ।
২৪শে অক্টোবর, ২০০৭
আজকে গুগল নিউজ ঘাটতে ঘাটতে একটা খবরে চোখ আটকালো । খবরে বলছে এখন প্রতি চারজনের একজন জার্মান মনে করেন নাৎসি জার্মান পুরোটাই খারাপ ছিলো না । উদাহরন হিসেবে তারা আউটোবান (ইংরেজীতে অটোবান, জার্মানীর মহাসড়ক), পরিবার পরিকল্পনা নিয়ে নাৎসি নীতিগুলোর উল্লেখ করেছেন তারা । 
আমি যখন স্কুলে পড়তাম তখন এক স্যারের কাছে পড়তাম । স্যার পাকিস্তান আমলের ইয়াহিয়া খান, মোনায়েম খানদের মহাভক্ত ছিলেন । ওনাদের আমলে কিরকম নিয়মকানুন মেনে দেশ চলতো, ঢাকা শহরের কি কি জিনিসের মাস্টারপ্ল্যান (আসলেই কি এরকম কিছু আছে ?) তাদের আমলে করা, কোন রাস্তাটা তাদের সময়কার ইত্যাদি । তো গুগল নিউজে দেয়া জার্মানীর খবরটা পড়ে আমার মনে হলো বাঙাল একাই শুধু খারাপ না । খারাপ চিন্তার লোক বিদেশে গেলেও পাওয়া যায় ।  
২৫শে অক্টোবর. ২০০৭
জার্মান ইকোনমি বিশ্বের তৃতীয় বৃহত্তম ইকোনমি । ইউএসএ, জাপানের পরই এদের অবস্থান । আজকে খবরে দেখলাম এই অবস্থান থেকে তাদের অচিরেই হটাতে যাচ্ছে চাইনিজরা । শুধু তাই না, ২০০৮ নাগাদ জার্মানরা বিশ্বের এক নাম্বার রপ্তানিকারকের স্থান চীনের কাছে খোয়াতে যাচ্ছে । শুনে মন খারাপ হলো একটু । সস্তা প্রডাক্টের কাছে কোয়ালিটি প্রডাক্ট মার খাচ্ছে । ছাতা আর মোবাইল বাদে সবকিছুতেই জার্মান জিনিসের একটা আলাদা মাজেজা আমি খেয়াল করেছি । এরা কাজ করে সিরিয়াসলি, সেই কাজের প্রডাক্টও হয় সেইরম সিরিয়াস । কিন্তু তা সত্ত্বেও চায়নিজ প্রডাক্টের কাছে মার খাচ্ছে এরা । বাজার অর্থনীতির বৈশিষ্ট্যই এটা । 
২৬শে অক্টোবর, ২০০৭
ক.
আজকে সকাল বেলা এক মজার ঘটনা ঘটলো । একা বাস স্টপেজে বাসের জন্য দাড়িয়ে আছি । এমন সময় এক কাভার্ড ভ্যান এসে থামলো সামনে । কোন সার্ভিস কোম্পানির ভ্যান হবে হয়তো । ভেতরে তাকিয়ে দেখলাম এক ভদ্রলোক হাতের ইশারায় ডাকছেন আমাকে । প্রথমে মনে করলাম রাস্তা খুজে পাচ্ছে না হয়তো । এরকম অনেকেই বাস স্টপেজে থেমে লোকজনের কাছে রাস্তার তত্ত্ব তালাশ করেন । তো কাছে গিয়ে দেখলাম ঘটনা তা না । ভদ্রলোক সম্ভবত আরবীয়, অথবা উত্তর আফ্রিকার কোন দেশের । ভাঙা জার্মান আর আরবী ভাষা মিশিয়ে আমাকে লিফট অফার করলেন তিনি । তিনি আরোও জিজ্ঞেস করলেন আমি মোহামেডান কিনা ! আমি বেশ চমকিত হলাম । তিন বছরের জার্মানবাসে এটা একটা নতুন অভিজ্ঞতা । কাউলা আউসলান্ডাররে কেউ যে যেচে পড়ে লিফট অফার করতে পারে এটা আমার চিন্তায়ও ছিলো না গত বছরগুলোতে । বিষয়টা নিয়ে ভাবতে গিয়ে একটু পরই খেয়াল হলো যিতি লিফট অফার কর‌ছেন তিনিও আমার মতো আউসল্যান্ডার । বুঝলাম ডয়েশে মান হতে পারেনি এখনও এই বেচারা । এখনও প্রাচ্য দেশীয় স্বভাবমতো বন্ধুত্ব খোজেন রাস্তাঘাটে । আলাপ জমান এর ওর সাথে যেখানে যাকে পান ।
জার্মানিতে বাস করা বিভিন্ন দেশগুলার তুলনামূলক সংখ্যা চিত্র ।
খ.
আজকাল শুক্রবারে বাজার সেরে ফেলার চেষ্টা করি । এতে করে পুরো উইকেন্ডটাই আলসেমি করার জন্য ফ্রি পাওয়া যায় । সন্ধ্যায় বেরলাম দেশী বাজার করতে । দেশী বাজার মানে আদা, কাঁচা মরিচ, মুড়ি, চানাচুর, মাছ, মশলা কেনা । সিটি সেন্টারে গিয়েই দেখলাম এলাহী কান্ড । বেশ বড় একটা মিছিল বের হয়েছে । এই শহরে এর থেকে বড় মিছিল শুধু শ্রমিক ইউনিয়নের হয় । দেখলাম মিছিলের সামনে কয়েকজন বাদ্য বাজাচ্ছেন । ইওরোপের রাস্তাঘাটে এরকম বাজিয়েদের দেখা মেলে । শুনতে বেশ লাগে ।একটু এগিয়ে দেখলাম এটা হ্যালোইনের মিছিল ।  পুরো মিছিলে গুড়ো গুড়ো পিচ্চিরা হ্যালোইনের লন্ঠন হাতে বাবা মার হাত ধরে হাটছে । মিছিল দেখলেই সেটাতে আমার ভিড়ে যেতে ইচ্ছে করে । ইউনিভার্সিটির ফার্স্ট ইয়ারে দল লীগ ইউনিয়ন ফ্রন্ট ফেডারেশন সবগুলো মিছিলে যেতাম । তখনকার মতোই সুড়সুড় করে আমি ঢুকে পড়লাম মিছিলে । ঢোকার একটু পর টের পেলাম গুড়ি গুগলিগুলো সব তাদের হ্যালোইনের লন্ঠন ছেড়ে আমাকেই দেখছে । তাকিয়েদের দলে কয়েকজোড়া মা বাবাকেও খেয়াল করলাম । আরেকটু ভালো করে খেয়াল করে দেখলাম পুরো মিছিলে আমি ছাড়া কাউলা বাদামী সাদা কেউই নাই । এটা দেখেই মানে মানে বের হয়ে গেলাম মিছিল থেকে । এই একই ঘটনা আমি গত বিশ্বকাপের সময়ও দেখেছি । বড় বড় স্কৃনের সামনে সব জার্মানরাই উৎসব করছে । তুর্কি/কালোদের উপস্থিতি হাতে গোনা । একই দৃশ্য কনসার্টগুলোতে । সেদিন জার্মান হেভি মেটাল ব্যান্ড রামস্টাইনের কনসার্ট দেখছিলাম । একই দৃশ্য ঘুরে ফিরে বারবার । জার্মান সমাজ আর অভিবাসিদের সমাজের সম্পর্কটা সেই তেলে-জলে সম্পর্কের মতো রয়ে গেছে । সংঘর্ষ নেই । কিন্তু একটা আরেকটা থেকে ভীষণ রকম আলাদা । 
অভিবাসিদের সোসাইটিতে ইন্টেগ্রেশন নিয়ে গত কয়েক বছর ধরে বেশ অনেক লাফঝাপ হয়েছে এখানে । দোষ দু”ই পক্ষেরই আছে । জার্মান সোসাইটি যেমন বাইরের কাউকে গ্রহন করে না সহজে তেমনি ইমিগ্র্যান্ট সোসাইটিও নিজেদের গুটিয়ে রাখে নিজেদের মধ্যে । আমি একজন তুর্কাই ভদ্রলোককে চিনি যিনি ৭০এর দশকে গায়স্টারআরবাইটার (গেস্ট ওয়ার্কার) প্রগ্রামে এসেছিলেন কিন্তু এখনও জার্মান বলতে পারেন না । ভদ্রলোক সেই তুর্কি সমাজের মধ্যেই পুরো জীবনটা কাটিয়ে দিলেন । উল্টোদিকে জার্মানরা সংখ্যালঘু সম্প্রদায়ের কোন বিষয়ের খোজ খবর রাখে না । পালা পর্বনে শুভেচ্ছা জানানো দুরে থাক । এরা জানেই না অন্য সম্প্রদায়ের পালাপর্বনগুলো কি । ঢাবির জগন্নাথ হলের স্বরস্বতী পুজোর পরিবেশ এখানে অকল্পনিয় ।
২৮শে অক্টোবর ২০০৭
আজকে পল্টন-বিবাদ বার্ষিকী । নেতাদের অনুকরনে অনলাইন ব্লগ/ফোরামগুলোতে কিছু নিওরাজাকারের আস্ফালনের বহর দেখে আমার মনে হচ্ছে বাংলার ইতিহাসে ট্রাজেডী ঘটেছে মাত্র দুইটা । প্রথমটা সিরাজউদ্দৌলার পরাজয় । দ্বিতীয়টা পল্টনে আওয়ামী লীগের কর্মীদের হাতে জামাতের একজন কর্মী হত্যা । মাঝখানের যে এক সাগর রক্তের বিনিময়ে দেশটা স্বাধীন হলো সে বিষয়ে এদের আশ্চর্যজনক নিরবতা ও কিছু ক্ষেত্রে ডিনায়াল লক্ষ করা যায় । 
আমরা যেমন “৭১এ পাকিস্তানি হানাদারদের এদেশীয় মিত্রদের অস্তিত্বের লজ্জা বয়ে বেড়াই তেমনি জার্মানরাও দ্বিতীয় বিশ্বযুদ্ধের গ্লানি বয়ে বেড়ায় । তবে এখানে পার্থক্য হলো জার্মানিতে ওদের বিচার হয়েছে । আমাদের এখানে হয়নি । ন্যুরনব্যর্গ ট্রায়ালসে তখন পর্যন্ত ধরা পড়া নাৎসিদের বিচারের পর শাস্তি হয়েছে । জার্মানরা সেখানেই তাদের প্রায়শ্চিত্ত শেষ করেনি । নাৎসি হান্টিং এখনও চলছে ও সেটা নিয়ে এখনও বেশ ভালোই আলোড়ন হয় এখানে ।
ভোখেনব্লাট -১এ গুন্টার গ্রাসের নাৎসি সংশ্লিষ্টতার কথা বলেছিলাম । সম্প্রতি জার্মানির এক বিখ্যাত পরিবারের নাৎসি সংশ্লিষ্টতার খবর একটি টিভি ডকুমেন্টারিতে প্রকাশ করা হয়েছে । টিভি চ্যানেল নর্ড ডয়েশে রুঙ্কফুঙ্ক (এনডিআর) বিএমডাব্লিউয়ের মালিক কোয়ান্ডট পরিবারের নাৎসি ভূমিকার ওপর নির্মান করা এই ডকুমেন্টারিতে দেখানো হয়েছে কিভাবে বর্তমান মালিকদের প্রপিতামহ দ্বিতীয় বিশ্বযুদ্ধের সময় জোরপুর্বক দাসশ্রম ব্যবহার করেছে । ডকুমেন্টারি সম্প্রচারের পরপরই পুরো জার্মানিতে এই নিয়ে প্রতিবাদে ঝড় ওঠে । তীব্র সমালোচনার মুখে কোয়ান্ডট পরিবার ডকুমেন্টারি সম্প্রচারের পাঁচদিন পর তারা যথেষ্ট তথ্য প্রকাশ করেননি স্বীকার করে একজন ইতিহাসবিদের কাছে পারিবারিক ও কোম্পানীর ব্যবসায়িক গোপনীয় তথ্য প্রকাশ করেন ।
দ্বিতীয় বিশ্বযুদ্ধে বড় বড় জার্মান কোম্পানি কনসেনট্রেশন ক্যাম্প থেকে কাজ করার লোক যোগাড় করতো । কোম্পানিগুলো এসএস ফান্ডে ২০ সেন্ট করে প্রতি শ্রমিকের শ্রমঘন্টার জন্য দিতো । এভাবে বিএমডাব্লিউ ২৫-৩০ হাজার বন্দি শ্রমদাস এসএস কর্তৃপক্ষের কাছ থেকে নিয়েছে । 
বিএমডাব্লিউ ছাড়াও শ্রমদাস ব্যবহারকারিদের তালিকায় ফোলক্সভাগেন, ক্রুপ, যিমেন্স, বায়ার, পোরশে ও ডাইমলার বেনৎযের মতো কোম্পানিও রয়েছে । তাদের অপকর্মের একটা লিস্টি দেই পাঠকদের জন্য ।

 ক্রুপ (Krupp): জার্মান কফি মেশিন, ওয়াশিং মেশিন নির্মাতা । গ্যাস চেম্বারগুলোর নির্মাতাও ক্রুপস ছিলো । ১৯ হাজার বন্দি শ্রমদাস ব্যবহার করেছে তারা । ৪ মিলিয়ন মার্ক চাঁদা দিয়েছে নাৎসি ফান্ডে । অতিরিক্ত শ্রমে মৃত বন্দিদের কারখানার মধ্যেই পুড়িয়ে ফেলতো তারা । কুখ্যাত কনসেনট্রেশন ক্যাম্প আউসভিৎসে যিমেন্স ও বায়ারের সাথে তারা শ্রম খাটাতো ।
 বায়ার (Bayer), বিএএসএফ (BASF) ও হোয়েখস্ট (Hoechst): এগুলো তখন একত্রে একটি কোম্পানি ইগে ফারবেন (IG Farben) নামে পরিচিত ছিলো । গ্যাস চেম্বারে ব্যবহারের জন্য ৎসিকলোন-বে (Zyklon-B) গ্যাস এদের বানানো ও সরবরাহকৃত । আউসভিৎসে তাদের প্রডাকশনে নিয়োজিত ৩৫ হাজার শ্রমদাসের মধ্যে ৩৫ হাজারের মধ্যে ২৫ হাজারই মৃত্যুবরণ করে । তাদের নিয়ন্ত্রনে থাকা বন্দিদের গড় জীবতকাল ছিলো সাড়ে তিন মাস ।
 ডাইমলার-বেনৎয (Daimler-Benz) : বিখ্যাত ম্যারসেডেস (Mercedes) গাড়ি নির্মাতা । নাৎসি সেনাদের জন্য যুদ্ধাস্ত্র বানাতো তারা । প্রায় ৩৫ হাজার শ্রমদাস তারা এসব অস্ত্র নির্মানে ব্যবহার করেছে ।
 ফোল্কসভাগেন (Volkswagen): বিখ্যাত বিটল গাড়ি নির্মাতা । যুদ্ধের সময় তারা অস্ত্র বানানো শুরু করে । আনুমানিক ২০ হাজার শ্রমদাস ব্যবহার করে ।
 ওপেল (Opel): আমেরিকান কোম্পানী জেনারেল মোটর্সের সাবসিডিয়ারি । যুদ্ধের সময় জার্মান আর্মির প্রায় অর্ধেক ট্রাক তারাই সরবরাহ করেছে অন্যদের মতোই শ্রমদাস ব্যবহার করেই । যুদ্ধের সময় জিএম দাবি করেছিলো তারা ওপেলের কাছ থেকে নিয়ন্ত্রন হারিয়ে ফেলেছিলো যুদ্ধের সময় । তা সত্ত্বেও জিএম এই শ্রমদাসদের ঘামরক্তে অর্জিত মুনাফা যুদ্ধের পরে নিতে কোন কার্পন্য দেখায়নি।

কিছু কোম্পানির পরিচালকদের ন্যুরনব্যর্গ ট্রায়ালসে বিচার হয়েছে । এর পরও এসব কোম্পানিকে ক্ষতিপূরণ দিতে হয়েছে । যুদ্ধে শেষ হবার পঞ্চাশ ব্ছর পর হলেও । 
৬০ বছরের বেশী পার হয়েছে যুদ্ধের পরে । তবুও জার্মানিতে আজও নাৎসি যুদ্ধাপরাধীদের খুঁজে বের করে তাদের বিচারের সম্মুখিন করা হয় । যুদ্ধের শেষ মুহূর্তে অনেকেই পালিয়ে গেছে এদিক ওদিক । তাদের ধরা পড়ার খবর মাঝে মাঝে পত্রিকায় দেখা যায় । 
এরনা ভালিশ ও গাই ওয়াল্টারস
এই সপ্তায় এরকমই একজন নাৎসি যুদ্ধাপরাধিকে খুজে পাওয়া গেছে অস্ট্রিয়াতে । পালিয়ে যাওয়াদের তালিকায় তার নাম ৭ নম্বরে । ভদ্রমহিলার নাম এরনা ভালিশ (Erna Wallisch) । ব্রিটিশ ইতিহাসিক ও লেখক গাই ওয়াল্টারস (Guy Walters) তাকে খুজে বের করেন । এই এরনা ভালিশ করসেনট্রেশন ক্যাম্পে বন্দি নির্যাতন ও হত্যার সাথে জড়িত ছিলেন । এছাড়া তার একটা নিয়মিত কাজ ছিলো নারী ও শিশুদের গ্যাস চেম্বারে নেবার পথে মারধোর করা । অন্তস্বত্তা অবস্থায়ও তার এইসব কাজের বিরতি ছিলো না । ৮৫ বছরের বৃদ্ধা প্রায় অথর্ব এই যুদ্ধাপরাধীকে বিচারের মুখোমুখি করার দাবি উঠেছে এখানে ।
আমাদের অভাগা বাংলাদেশেই শুধু নরকের কিটগুলো পার পেয়ে যায় । জার্মানিসহ ইওরোপের আরোও কয়েকটি দেশে দ্বিতীয় বিশ্বযুদ্ধের গণহত্যা নিয়ে প্রশ্ন করাটাও শাস্তিযোগ্য অপরাধ । অথচ বাংলাদেশে এগুলো নিয়ে প্রশ্ন তো তোলা যায়ই । উল্টো যথেচ্ছ ইতিহাস বিকৃতিও চলে এখানে । সবকিছুই হয়তো নষ্টদের অধিকারে যাবে এখানে ।
যাই হোক, অনেক বড় হয়ে এবারের ভোখেনব্লাটটা । শোয়েনেস ভোখেনেন্ডে ।
টিকা
১. ডয়েশে মান - জার্মানি বা ডয়েশলান্ডের লোক
২. পাই চিত্রটার সূত্র লিংক
৩. শ্রমদাস ব্যবহারকারি কোম্পানিগুলোর তালিকা এখানে পাওয়া যাবে ।
 

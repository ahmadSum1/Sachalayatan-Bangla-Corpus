উদ্ভটি উভচর



ছবি দেখে নিশ্চয় খুব অবাক হয়েছেন? ভাবছেন রাজা বাবুর কি মাথা নষ্ট হয়ে গেল?
শেষ পর্যন্ত ব্লগে শিশ্নের ছবি পোস্ট করল?


উপরে যে ছবিটি দেখছেন তা আসলে উভচর গোত্রীয় স্যাসিলিয়ান পর্বের একটি প্রাণী। এই প্রাণীর ইংরেজী ও বৈজ্ঞানিক নাম 'Atretochoana eiselti'। বাংলায় নাম দিলাম 'উদ্ভটি উভচর'।


এই বছরের (২০১২) আগস্টে একটি খবর বেশ কয়েকটি পত্রিকায় ছাপা হয়। আর, তা হল, সর্পাকৃতির শিশ্নদর্শন এক নতুন প্রজাতির উভচর প্রাণীর সন্ধান পাওয়া গেছে। এই নতুন সন্ধান পাওয়া প্রাণীটিই হল 'উদ্ভটি উভচর'।


উদ্ভটির মাথার খুলি
১৯৬৮ সালে প্রথম এই প্রাণীর কথা উভচর প্রাণী বিশারদ এডওয়ার্ড হ্যারিসন টেইলার বর্ণনা করেন।
২০১১ সালের আগে জীবিত কোন 'উদ্ভটি'র সন্ধান পাওয়া যায়নি। শুধু মাত্র দুটো মৃত স্ত্রী 'উদ্ভটি'র নমুনা ছিল। একটি নমুনা (প্রায় ৭৪ সেমি, দীর্ঘ) ছিল অস্ট্রিয়ার ভিয়েনার প্রাকৃতিক ইতিহাসের জাদুঘরে, অন্য নমুনাটি (প্রায় ৮১ সেমি, দীর্ঘ) ছিল ব্রাজিলের ব্রাসিলিয়া বিশ্ববিদ্যালয়ে। দক্ষিণ আমেরিকার ব্রাজিল হতে নমুনাগুলো সংগ্রহ করা হয়েছিল। 
২০১১ সালের জুনে ব্রাজিলের বেলেমে 'উদ্ভটি' দেখা গিয়েছে বলে শোনা যায়। তবে, কোন নমুনা সংগ্রহ করা যায়নি।
২০১১ সালের নভেম্বরে ব্রাজিলের রনডোনিয়ার মাদেয়রা নদীর একটি অংশে হাইড্র্রো-ইলেকট্রিক বাঁধ নিয়ে কাজ করার জন্য পানি সেঁচা হলে নদীর তলদেশে ছয়টি জীবিত 'উদ্ভটি উভচর' পাওয়া যায়। শুরু হয় বিজ্ঞানী মহলে আলোচনা। গবেষণা শেষ করে প্রায় এক বছর পর বিশ্ববাসীকে জানানো হল এই নতুন প্রাণীর কথা।


এখন পর্যন্ত যে তথ্য পাওয়া গেছে, তাতে ধারণা করা হয় দক্ষিণ আমেরিকায় এই প্রাণীর বসবাস, বিশেষত: ব্রাজিল ও বলিভিয়া সীমান্তবর্তী আমাজন নদীর মুখ হতে শুরু করে মাদিয়েরা নদীর দুই হাজার কিলেমিটার পর্যন্ত বিস্তৃত জলাঞ্চল। সাধারণত: এরা স্রোত থাকে এমন নদীতে বসবাস করে।


দেখতে মানুষের শিশ্ন (যদিও মানুষের এক মিটার লম্বা শিশ্ন হয় না), কেঁচো ও সাপের সাথে মিল থাকা অদ্ভুত দর্শন এই প্রাণীটি চমকে ভরপুর।
এদের মাথা বেশ বড় এবং চ্যাপ্টা। এদের মুখাকৃতি বিশাল হয়। এদের চোখ-নাক- ফুসফুস নেই। এদের নাসিকা গহবর আছে ঠিকই কিন্তু এগুলো কানা গলির মত, একটু গভীরে গিয়ে বন্ধ হয়ে গিয়েছে। ত্বক দিয়ে এরা শ্বাস-প্রশ্বাসের কাজ সম্পাদন করে। এদের শরীরে কোন শিরা বা, ধমনী নেই। অন্যান্য সেসিলিয়ান গোত্রীয় প্রাণীদের তুলনায় এরা বেশ লম্বা; প্রায় এক মিটার বা, ৩০ ইঞ্চি পর্যন্ত লম্বা হতে পারে এরা। এদের তেলতেলে শরীরে অসংখ্য গোলাকৃতির ভাঁজ থাকে। এই ভাঁজগুলোকে Annuli বলে।  এদের শরীর এমনভাবে গঠিত যে খুব ভালভাবে না দেখলে কোনটি যে মাথা আর কোনটি লেজ বোঝার উপায় নেই।
এদের খাদ্যাভাস সর্ম্পকে বিস্তারিত জানা না যায়নি। তবে, এরা মাছ ও জলজ পোকা-মাকড় খায়।


'উদ্ভটি'র সম্পর্কে বর্তমানে খুব বেশি তথ্য প্রকাশিত হয়নি। এখনো রহস্যাবৃত রয়ে গেছে এই প্রাণীটি। তবে, রহস্যের জট খুলতে হলে প্রয়োজন এদের নিয়ে গবেষণার আর তার জন্য প্রয়োজন, এদের নিবিড় পর্যবেক্ষণ করা। কিন্তু এদের বসতি অঞ্চলে বাঁধ নির্মাণ, বাণিজ্যিকভাবে মৎস শিকার, কারখানার বর্জ্য নি:সরণের কারণে আমাজনের এই রহস্যময় বিচিত্র দুর্লভ প্রাণীটি দ্রুত যে হারিয়ে যাবে, তা বলার অপেক্ষা রাখে না।
প্রাণী জগতের প্রতি মানুষের নিমর্মতা বন্ধ হোক। উদ্ভটি উভচররা বেঁচে থাকুক অনন্তকাল, ওদের নিজেদের পরিবেশে।
তথ্য ও ছবি সহায়িকা:
০১। যুক্তরাজ্যের প্রাকৃতিক ইতিহাস বিষয়ক জাদুঘরের সাইটে প্রকাশিত ড: মার্ক উইলকিনসনের প্রবন্ধ। (লিংক)
০২। সায়েন্টিফিক আমেরিকানের ব্লগে প্রকাশিত বেকি ক্রুর প্রবন্ধ। (লিংক)
০৩। দ্যা সান, দ্যা ডেইলি মেইল, উইকিপিডিয়া, এমফিবিয়ান ওয়েব।
পোস্ট ব্যাকআপ (ছবি দেখতে সমস্যা হলে)


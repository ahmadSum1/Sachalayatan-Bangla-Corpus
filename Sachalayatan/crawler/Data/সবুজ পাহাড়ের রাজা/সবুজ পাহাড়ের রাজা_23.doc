মহীশুরের বাঘ, পর্ব-চার




মহীশুরের বাঘ (আগের পর্বগুলো)
১৭৮০ সালের নভেম্বরের শেষদিকে লেফট্যানেন্ট জেনারেল আইরে বাংলা হতে মাদ্রাজ এসে পৌঁছান; উদ্দেশ্য হায়দারের হাত থেকে মাদ্রাজ কুঠি বাঁচানো। আইরে মাদ্রাজে এসেই প্রথমে মুনরো হতে মাদ্রাজের দায়িত্ব বুঝে নেন।

লেফট্যানেন্ট জেনারেল আইরে (ছবি: Henry Robert Morland)

এদিকে ঘটে আরেক ঘটনা। ১৭৮০ সালের ডিসেম্বরে ব্রিটিশরা ডাচদের বিরুদ্ধে যুদ্ধ ঘোষনা করে১। এর ফলে, ডাচরা মহীশুর-ব্রিটিশ যুদ্ধে মহীশুরের পক্ষ অবলম্বন করে।
১৭৮১ সালে লে. জেনারেল আইরে তার সৈন্যবাহিনী নিয়ে কর্নাটকে মহীশুরের লক্ষ্যবস্তুতে আক্রমন করেন; ব্রিটিশ বাহিনী দখল করে নেয় কোড্ডালোর আর অবরোধ করে চিদাম্বরাম দূর্গ। সেসময় হায়দার ব্রিটিশদের অধীন দেশীয় রাজ্য তান্জোর অভিযানে ব্যস্ত ছিলেন। বিষয়টি জানার পর খুব ক্ষুব্ধ হন হায়দার, ব্রিটিশ অনুগত তান্জোরে চালান ধ্বংসযজ্ঞ২।
তান্জোর অভিযান শেষ করে হায়দার-টিপু সৈন্য নিয়ে কর্নাটকের দিকে এগুতে থাকেন, তখন লে. জেনারেল আইরে ব্যস্ত কর্নাটকের মহীশুর অধীন চিদাম্বরাম দূর্গ অবরোধে। হায়দারের কাছে খবর এলো, চিদাম্বরাম দূর্গ অবরোধে লে. জেনারেল আইরের রসদ আসছে ব্রিটিশদের সদ্য দখলকৃত কোড্ডালোর হতে। হায়দার তাই পুত্র করিম খানকে সাথে নিয়ে কোড্ডালোর আর চিদাম্বারামের মাঝামাঝি জায়গা পোর্টো নভোতে বিশ হাজার সৈন্য সমাবেশ করেন, যাতে ব্রিটিশরা রসদ চিদাম্বরায় পাঠাতে না পারে। ব্রিটিশ লে. জেনারেল আইরে হায়দারের সৈন্য সমাবেশের খবর শোনার পর দশ হাজার সৈন্য নিয়ে পোর্টো নভোতে মহীশুর বাহিনীর অবস্থানে আক্রমন করে।
সেদিনটি ছিল পহেলা জুলাই, ১৭৮১; মহীশুরের জন্য এক রক্তাক্ত দিন। পোর্টো নভোতে প্রচন্ড যুদ্ধ হলো। মহীশুর বাহিনীর রসদ-গোলাবারুদের ঘাটতি ছিল। টিপু পেরামবাক্কামের প্রথম যুদ্ধে যে পদ্ধতিতে ব্রিটিশদের নাস্তানাবুদ করে, সেই একই পদ্ধতিতে ব্রিটিশ জেনারেল আইরেও অবলম্বন করেন। চিদাম্বরাম, কোড্ডালোর আর নৌপথে তিন দিক হতে ব্রিটিশ গোলন্দাজদের গোলার আঘাতে অসহায় হয়ে পড়লো মহীশুর বাহিনী। মহীশুরের সৈন্যরা বীরের মত যুদ্ধ করার পরও পরাজিত হলো। এ যুদ্ধে পরাজয়ের বেদনা কখনো ভুলতে পারেননি হায়দার। কারন, এ যুদ্ধে পুত্র করিম খানসহ প্রায় দশ হাজার সৈন্য প্রাণ হারায়।

পোর্টো নভো যুদ্ধে ব্রিটিশদের অবস্থান। (সূত্র: The Tiger of Mysore <1896> লেখক: G. A. Henty) (বড় করে দেখুন)

ব্রিটিশ গোলন্দাজের আঘাতে অসহায় মহীশূর বাহিনী।

পুত্রশোকে কাতর হলেও হায়দারের উপস্থিত বুদ্ধি লোপ পায়নি, তিনি পোর্টো নভো হতে বাকি সৈন্যদের সরিয়ে পুত্র টিপুকে পাঠালেন আইরের বিরুদ্ধে। কিন্তু ভূপ্রকৃতিগতভাবে ভাল অবস্থানে সৈন্য সমাবেশ করেছিল ব্রিটিশরা। ব্রিটিশ গোলন্দাজদের প্রচন্ড প্রতিরোধের মুখে টিপু এগুতে পারলেন না। শত্রুর কামানের সামনে সৈন্য সমাবেশ করে যুদ্ধ করাটা এক ধরনের বোকামী। তাই, টিপু সৈন্য নিয়ে পিতা হায়দারের বাহিনীর সাথে একত্রিত হন।
হায়দার-টিপু পেরামবাক্কামে৩ তাঁদের সৈন্য সমাবেশ করেন। পেরামবাক্কামের একদিকে ব্রিটিশদের মাদ্রাজ কুঠি, অন্যদিকে পোর্টো নভো, কোড্ডালোর, চিদাম্বরামে ব্রিটিশ সৈন্য সমাবেশ। হায়দার-টিপু ভেবে দেখলেন, দুদিকে শত্রু রেখে মাদ্রাজ আক্রমন করা বোকামী, তাঁরা অপেক্ষা করতে লাগলেন সুযোগের। এসময় মহীশুরের মিত্র ডাচরা হায়দার-টিপুর বাহিনীকে কিছু রসদ-অস্ত্র-গোলাবারুদ-সৈন্য সরবরাহ করে। আগস্টের দিকে লে. জেনারেল আইরের নেতৃত্বে ব্রিটিশ সৈন্যরা পেরামবাক্কামে মহীশুরের সৈন্য সমাবেশে আক্রমন করে৪। ব্রিটিশদের গোলন্দাজ ও অশ্বারোহী বাহিনীর একের পর এক আক্রমনে প্রথমদিকে সুবিধে করতে পারছিল না হায়দার বাহিনী। ২৭ আগস্ট, ১৭৮১, কোনঠাসা হয়ে পড়ে মহীশুর বাহিনী কিন্তু ব্রিটিশদের রসদ ফুরিয়ে যাওয়ায় লে. জেনারেল আইরে বাধ্য হয়ে ত্রিপাশুরের দিকে চলে যান। যুদ্ধের ফলাফল অমীমাংসিত রয়ে যায়৫।

দ্বিতীয় পেরামবাক্কামের যুদ্ধ; ব্রিটিশদের প্রচন্ড আক্রমনে অসহায় মহীশুর বাহিনী।

এরপর, সেপ্টেম্বরের শুরুর দিকে হায়দার ভেল্লোরে থাকা ব্রিটিশ কুঠিগুলো আক্রমন করেন। মহীশুর ভেল্লোরের ব্রিটিশ কুঠিগুলো দখল করে নিচ্ছে, এ খবর পাবার পর লে. জেনারেল আইরে সৈন্য নিয়ে ভেল্লোরের দিকে এগুনো শুরু করে। ব্রিটিশ বাহিনী ভেল্লোরের দিকে আসছে; বিষয়টি জানার পর হায়দার আলী সৈন্য বাহিনী নিয়ে প্রস্তুত হন। অবশেষে, ২৭ সেপ্টেম্বর, ভেল্লোরের শৈলিঙ্গুরে ব্রিটিশ ও মহীশুর বাহিনী মুখোমুখি হয়। এবারো ব্রিটিশদের গোলন্দাজ ও অশ্বারোহী বাহিনীর আক্রমনে দিশেহারা হয়ে যায় মহীশুর বাহিনী। কোন উপায় না দেখে হায়দার আলী সৈন্য নিয়ে ভেল্লোর হতে পিছু হটে যান।
আগেই বলেছি, ডাচরা মহীশুরের মিত্র। অক্টোবর, ১৭৮১, ভূমিপথে ব্রিটিশ কর্নেল একক্লিস নিক্সন ও নৌপথে এ্যাডমিরাল এডওয়ার্ড হিউ ও হেক্টর মুনরো দক্ষিণ ভারতের ডাচ-কুঠিগুলো আক্রমন করে।

এ্যাডমিরাল এডওয়ার্ড হিউ (ছবি: Violante Beatrice Siries)

২০ অক্টোবর, ব্রিটিশরা কারাইকালের ডাচ কুঠি আক্রমন করে। ২১ অক্টোবর, ব্রিটিশরা ডাচদের নাগোরের কুঠি দখল করে নেয়। এরপর, ব্রিটিশরা নাগাপত্তমে অবস্থিত ডাচদের বড়-কুঠি আক্রমন করে। হায়দার আলী ডাচদের সাহাযার্থে সৈন্য পাঠান। কিন্তু কোন ফল হলো না। ১২ নভেম্বর, ১৭৮১, ব্রিটিশরা নাগাপত্তম দখল করে নেয়।

নাগাপত্তম বন্দরে ডাচ ও ব্রিটিশ যুদ্ধ জাহাজের প্রতিচ্ছবি। (ছবি: Reinier Nooms)৬

মহীশুরের জন্য আরো দু:সংবাদ ছিল। ১৭৮১ সালের শেষদিকে ব্রিটিশদের হাতে নাগাপত্তমের পতনের পর মহীশুর বাহিনী তান্জোর হতে পিছু হটতে বাধ্য হয়।
পরপর কয়েকটি যুদ্ধে সুবিধে করতে না পারার কারনে মানসিকভাবে ভেঙে পড়েন হায়দার। কিন্তু তিনি আশাহত হননি। তিনি বুঝতে পারেন, নৌ শক্তিতে সমৃদ্ধ ব্রিটিশ বাহিনীকে হারাতে হলে মহীশুরের নৌবাহিনীকে আরো পোক্ত হতে হবে। নতুন করে মহীশুর বাহিনী সংগঠিত করার কাজে মন দেন হায়দার-টিপু।
(মহীশুরের বাঘ, পর্ব-পাঁচ)
পাদটীকা১. ডাচরা আমেরিকার স্বাধীনতা যুদ্ধে আমেরিকাকে সমর্থন করে, এর পরিপ্রেক্ষিতে ব্রিটিশরা  ১৭৮০ সালের ডিসেম্বরে ডাচদের বিরুদ্ধে যুদ্ধ ঘোষনা করে।
২. তান্জোর ১৭৮১ সালে ব্রিটিশদের অধীন একটি দেশীয় রাজ্য ছিল এবং সেখানে ব্রিটিশ সৈন্যদের একটি বিশাল ঘাঁটি ছিল। হায়দার ব্রিটিশ সৈন্যদের ব্যারাক মাটির সাথে গুড়িয়ে দেন এবং পুরো তান্জোরে ব্যাপক ধ্বংসলীলা চালান যাতে ব্রিটিশরা সৈন্যরা এখানে মহীশুরের সাথে যুদ্ধ করতে আসলে স্থানীয় কোন রসদ না পায়।
৩. গতবছর তথা, ১০ সেপ্টেম্বর, ১৭৮০ সালে ব্রিটিশরা পেরামবেক্কামের প্রথম যুদ্ধে মহীশুর বাহিনীর কাছে পরাজিত হয়েছিল।
৪. ইতিহাসে একে মহীশুর-ব্রিটিশদের দ্বিতীয় পেরামবাক্কামের যুদ্ধ বলে।
৫. মহীশূর-ব্রিটিশ দু’পক্ষই নিজেদের বিজয়ী দাবি করে। হায়দার বলেন মহীশুর বিজয়ী কারন, যুদ্ধ শেষ হবার আগেই ব্রিটিশরা পিছু হটে গেছে আর ব্রিটিশরা বলে কোম্পানী বিজয়ী, কারন, ব্রিটিশদের পর্যাপ্ত রসদ থাকলে মহীশুর যুদ্ধে হেরে যেত।
৬. চিত্রকর রেইনিয়ার নুমস মারা যান ১৬৬৪ সালে। তাঁর আঁকা ছবি এখানে শুধুমাত্র ঘটনার প্রতিচ্ছবি অঙ্কনকল্পে ব্যবহার করা হল।



কূর্ম ব্যাঙ





উপরে ছবিটি দেখে নিশ্চয় চিন্তা করছেন, কি এটা? কচ্ছপ নাকি?
না, এটি কচ্ছপ নয়; কচ্ছপের মত দেখতে এক প্রজাতির ব্যাঙ। এর নাম 'কূর্ম ব্যাঙ'। ইংরেজীতে বলে 'Turtle Frog'।  বৈজ্ঞানিক নাম 'Myobatrachus Gouldii'।


কূর্ম ব্যাঙ পৃথিবীর অদ্ভুত দর্শন ব্যাঙগুলোর একটি।
কচ্ছপ-দর্শন খুব ক্ষুদ্রাকৃতির এই ব্যাঙ সাধারণত: মাত্র ০৫ (পাঁচ) সেন্টিমিটার পর্যন্ত বড় হয়ে থাকে। কচ্ছপের মত খোলস থাকলে কূর্ম ব্যাঙকে কচ্ছপ বলেই মনে হত। কূর্ম ব্যাঙের মুখ আর মাথার অংশ চিকচিকে ছোট, সুন্দর আর আদুরে। এদের পেটের অংশটা হলুদাভ-সাদাটে হয়ে থাকে, সাথে বাদামী ছোপ ছোপ দাগ। পিঠের অংশটুকু হালকা গোলাপী বা, গাঢ় বাদামী হয়ে থাকে। আর এদের পেশীর ছবি তো দেখতেই পাচ্ছেন; ছোটখাট কুস্তিগীর ধরণের।
কচ্ছপের মত দেখতে ও বেশ কিছু বিষয়ে কচ্ছপের সাথে মিল থাকায় একে ইংরেজীতে 'Turtle Frog' বলে, বাংলায় বলা যায় 'কূর্ম ব্যাঙ'।[০১]


পশ্চিম অস্ট্রেলিয়ার পার্থের জেরাল্ডটন ও ফিল্টজজেরাল্ড নদী তীরবর্তী অঞ্চল কূর্ম ব্যাঙের আদি ও প্রধান আবাসস্থল।


কূর্ম ব্যাঙ জীবনের অধিকাংশ সময় বালিময় মাটির নিচে কাটিয়ে দেয়। বৃষ্টির শেষে এরা মাটি থেকে বেরিয়ে মাটির উপরিভাগে আসে। অন্যান্য ব্যাঙের সাথে এর কিছু পার্থক্যও আছে। অন্যসব ব্যাঙ শরীরের পিছনের দু'পা দিয়ে গর্ত খুঁড়ে কিন্তু কূর্ম ব্যাঙ শরীরের সন্মুখভাগের দু'পা (কচ্ছপরাও একই কাজ করে) দিয়ে গর্ত খুঁড়ে। উন্মুক্ত অরণ্যাঞ্চল, গুল্ম জন্মে এমন অঞ্চলের মাটিতে, পাথরের নিচে বা, বালিতে এরা ঘর বাঁধে। ধূসর রঙের বালি এদের খুব প্রিয়; একবার পেলেই হয় ধাঁই করে ছুটে চলে যাবে বালির ভিতর। পানি চলাচল করে এমন স্থান আর শক্ত মাটি এদের খুব অপছন্দ।


কূর্ম ব্যাঙের সবচেয়ে প্রিয় খাবার উঁই পোকা। আকৃতিতে ছোট হলেও কম পেটুক নয় এরা। এক বসায় এরা চারশ'র বেশি উঁই পোকা সাবার করে দিতে পারে।


প্রজনন ঋতুতে (বর্ষার শেষে) পুরুষ কূর্ম ব্যাঙ 'এঁ-ওঁ' 'এঁ-ওঁ'  ধ্বনিতে স্ত্রী কূর্ম ব্যাঙকে আকর্ষণ করার চেষ্টা করে। সংসর্গের জন্য এই ব্যাঙযুগল মাটির গভীরে চলে যায়। সম্ভবত: সঙ্গমের সময় এরা কেউ কাউকে দেখে না।


দেহাকৃতিতে ছোট হলেও অস্ট্রেলিয়ার অন্যান্য ব্যাঙের তুলনায় এদের ডিমের আকৃতি বেশ বড় হয়; একেকটা পাঁচ থেকে সাত মিলিমিটার। স্ত্রী কূর্ম ব্যাঙ আদ্র মাটির  সামান্য গভীরে (সাধারণত: এক থেকে দুই মিটার) পনেরো থেকে পঞ্চাশটির মত ডিম পাড়ে।


সাধারণত: আমরা ব্যাঙের যে 'ব্যাঙাচি জীবনচক্রের' কথা জানি, তা কূর্ম ব্যাঙের ক্ষেত্রে প্রযোয্য নয়। কূর্ম ব্যাঙরা ডিমের ভিতর পূর্ণাঙ্গ আকৃতিতে বেড়ে উঠে। বাবা-মা কূর্ম ব্যাঙরা যত্মের সাথে ডিম ফুটিয়ে ফুটফুটে আদুরে বাচ্চা কূর্ম ব্যাঙ বের করে আনে। কূর্ম ব্যাঙ কিন্তু বেশ সংসারী। বাচ্চা জন্ম দিয়ে বা, ফুটিয়ে এরা এদের দায়িত্ব শেষ করে না। শিশু কূর্ম ব্যাঙগুলোকে এরা লালন-পালনও করে।


২০০৪ সালে IUCN কূর্ম ব্যাঙকে 'Least Concern' প্রজাতির অর্ন্তভুক্ত করে। কিন্তু সম্প্রতি পানিদূষণ, চাষের জন্য মানুষের ভূমি ব্যবহার, নগরায়ন, ভূমির লবণাক্ততা বৃদ্ধি, প্রাকৃতিক নানা প্রতিকূলতা যে হারে বেড়েছে, তাতে অদূর ভবিষ্যতে বিলুপ্ত প্রজাতির প্রাণী বা, ব্যাঙের তালিকায় কূর্ম ব্যাঙের নাম যে থাকবে না, তা হলফ করে বলা যায় না। অবশ্য অস্ট্রেলিয়ান কতৃপক্ষ কূর্ম ব্যাঙ সংরক্ষণের উদ্যোগ নিয়েছে।




কূর্ম ব্যাঙরা বেঁচে থাকুক এই সুন্দর পৃথিবীতে, ওদের মত করে, ওদের আপন ভূমিতে।
কূর্ম ব্যাঙের ধ্বনি:

(অডিও কৃতজ্ঞতা: মুস্তাফিজ ভাই)।
তথ্য-ছবি-অডিও সহায়িকা:
০১। ছবিগুলো গুগুল ইমেজ আর্কাইভ হতে নেয়া হয়েছে।
০২। অনলাইন লিংকসমূহ: ক, খ, গ, ঘ।
০৩। পুস্তক সহায়তা :
ক) A field guide to Australian frogs by John S. F. Barker, Gordon Clifford Grigg, Michael J. Tyler.
খ) Reptiles and Amphibians of Australia by Harold G. Cogger.
০৪। অডিও উৎস: লিংক।
পাদটীকা:
[০১] ইংরেজী 'Turtle Frog'-এর সাধারণ বাংলা করলে দাঁড়ায় 'কচ্ছপ ব্যাঙ'। বাংলায় কচ্ছপের আরেক নাম হল 'কূর্ম'। তাই, পোস্টটি লেখার সময় ইংরেজী 'Turtle Frog'-এর বাংলা হিসেবে 'কূর্ম ব্যাঙ' নামটি ব্যবহার করলাম। বাংলায়  'Turtle Frog'-এর অন্য কোন নাম আছে বলে আমার জানা নেই।


বাটিস



আজ আদুরে পিচ্চি বাটিসদের কথা বলা যাক।


ছবি: বিবিসি
ছবিতে পয়সার উপর যে প্রাণীটি দেখতে পাচ্ছেন, তা পৃথিবীর সবচেয়ে ছোট সরীসৃপগুলোর একটি।
টিকটিকি শ্রেণীর অর্ন্তভুক্ত এই সৃরীসৃপের ইংরেজী নাম Jaragua Sphaero ও Dwarf Gecko, বৈজ্ঞানিক নাম Sphaerodactylus ariasae; এদের বৈজ্ঞানিক নামটি (Sphaerodactylus ariasae) রাখা হয় জারাগুয়া ন্যাশনাল পার্কের প্রবক্তা ইভোন আরিয়াসের নামানুসারে।
এবার আসা যাক এদের বাংলা নামকরণে, ইংরেজী Dwarf Gecko-এর বাংলা করলে হয় 'বামুন টিকটিকি জাতীয় সরীসৃপ'। এখান থেকে কিন্তু বেশ চমৎকার একটি নাম দেয়া যায়। বামুনের 'বা', টিকটিকির 'টি' আর সরীসৃপের 'স' নিয়ে ছোট্ট এই সরীসৃপের নাম দেয়া যায় 'বাটিস'।


ছবি: নিউজ সাইনটিস্ট
বাটিসদের কথা প্রথম ২০০১ সালে আমাদের জানান প্রাণীবিজ্ঞানী ব্লেয়ার হেডজস ও রিচার্ড থমাস।
বাটিসদের বাড়ি হলো হাইতি ও ডোমিনিকান রিপাবলিক রাষ্ট্রে। সাধারণত: বাটিসদের ডোমেনিকান রিপাবলিকের জারাগুয়া ন্যাশনাল পার্ক এবং বিইটা দ্বীপে এদের পাওয়া যায়।
বিইটা দ্বীপের চুনা পাথরের গুহায় আদ্র পাতার স্তুপের মাঝে বাটিসদের প্রথম দেখা যায়।


বাটিসরা লম্বায় সর্বোচ্চ দুই সেন্টিমিটার পর্যন্ত হতে পারে। এরা ২০০১ সালের পর অনেকদিন পৃথিবীর সবচেয়ে ছোট মেরুদন্ডী প্রাণীর তালিকায় প্রথম সারিতে ছিল। কিন্তু পুটো ব্যাঙরা ২০০৯ সালে এই স্থান দখল করে নেয়।
বাটিসদের গায়ের রং কালচে বাদামী। এদের চোখের পাতা থাকে না বরং চোখ ঢাকার জন্য একধরণের পাতলা আবরণ থাকে। জ্বিহবা দিয়ে ওরা চোখের এই পাতলা আবরণ পরিষ্কার করে।
বাটিসরা ছোট পোকামাকড়, ছোট মাকড়সা ও মাছি খেয়ে থাকে।


বাটিসরা থাকে বসতি আদ্রতা আছে এমন স্থানে। এর কারণ, শুষ্ক পরিবেশে বাটিসদের শরীর দ্রুত পানিশূণ্য হয়ে যায় আর এর পরিণতি মৃত্যু। তাই, এদের বসতি এমন স্থানে হতে হয়, যেখানে আদ্রতা আছে ও আশেপাশে প্রচুর পরিমাণ পানি আছে। এরা সাধারণত: আদ্র পাতার স্তুপের সাথে থাকে।
বাটিসদের প্রধান শত্রু হল চেঞ্চেলা ও বিছা। এদের একটি চমৎকার বিষয় হলো: এদের লেজ। কোন শিকারী প্রাণী এর লেজ ধরে টান দিলে আত্মরক্ষার্থে এদের লেজ খুলে চলে আসে আর লেজ ফেলে বাটিসরা হুটমুট করে দৌঁড়ে পালিয়ে যায়।
বাটিসরা সাধারণত: জন্মগত নিজস্ব পরিবেশ (Endemic) ছাড়া প্রজনন করতে পারে না এবং বেশি দিন বেঁচেও থাকতে পারে না।


ছবি: আই ন্যাচার লিস্ট
বাটিসদের বসতি ডোমেনিকান রিপাবলিকের জারাগুয়া ন্যাশনাল পার্ক এবং বিইটা দ্বীপে, যা সংরক্ষিত বন-এলাকা কিন্তু তারপরও IUCN বাটিসদের Endangered প্রাণী হিসেবে তালিকাভুক্ত করেছে। এর কারণ, হাইতি ও ডোমিনিকান রিপাবলিকের এই সংরক্ষিত বনাঞ্চলে বর্তমানে যে হারে বন উজাড় করা হচ্ছে, তাতে অতিক্ষুদ্র বাটিসরা খুব দ্রুত আমাদের ছেড়ে হারিয়ে যাবে।
বাটিসদের মত এত সুন্দর প্রাণী পৃথিবী ছেড়ে হারিয়ে যাবে?
বাটিসরা বেঁচে থাকুক অনন্তকাল।
আমরা চাই না, আমাদের আগামী প্রজন্মের কেউ বাটিসদের কন্কালের ছবি নিয়ে পোস্ট দিবে, 'একদা বাটিস নামে এক ক্ষুদ্র টিকটিকি ছিল'।
রেফারেন্স:
বিবিসি নিউজে প্রকাশিত প্রবন্ধ।
নিউজ সাইন্টিস্টে প্রকাশিত হ্যাজেল মুয়েরের প্রবন্ধ।
এনসাইক্লোপিডিয়া অব লাইফে প্রকাশিত প্রবন্ধ।
ন্যাশনাল জিওগ্রাফিক নিউজে প্রকাশিত বিজল পি ত্রিবেদীর প্রবন্ধ।
হিলিয়ামে প্রকাশিত পোলাইন এব্রু ও সিলিসসার প্রবন্ধ।


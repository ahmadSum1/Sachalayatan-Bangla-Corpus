মহীশুরের বাঘ, পর্ব-দুই




মহীশুরের বাঘ (আগের পর্বগুলো)
১৭৬৯ সালে মাদ্রাজ যুদ্ধে পরাজিত হবার পর ব্রিটিশরা দেখলো আর কোন উপায় নেই। কারন, কোন অবস্থাতেই মাদ্রাজ কুঠি বেদখল হতে দেয়া যায় না। তাই তারা বাধ্য হয়ে মহীশুর সালতানাতকে সন্ধি চুক্তি পাঠালো। মহীশুর-ব্রিটিশদের মাঝে চুক্তি হলো। চুক্তি অনুসারে ব্রিটিশরা হায়দার আলীকে কথা দিলো তারা মহীশুর আক্রমন করবে না এবং মহীশুরকে যেকোন সময় যেকোন সামরিক সাহায্য দিবে, বিনিময়ে সুলতান ব্রিটিশদের মাদ্রাজ ফেরত দিবেন।

কিন্তু পরবর্তীতে এই সন্ধিই মহীশুর সালতানাত, হায়দার আলী ও টিপু সুলতানের জন্য বিষফোঁড়া হয়ে দাঁড়ায়।১



হায়দার আলী (ছবি: William Dickes)
প্রথম এ্যাংলো-মহীশুর যুদ্ধের সমাপ্তির পর হায়দার-টিপু মহীশুরের সামরিক উন্নয়নের কাজ জোরেশোরে শুরু করেন। ফরাসীদের সাথে মৈত্রী স্খাপন করা হয়। সেকালের সবচেয়ে আধুনিক অস্ত্র দিয়ে মহীশুরের সৈন্যবাহিনীকে সজ্জিত করা হয়। ইউরোপীয় সামরিক কর্মকর্তা (বিশেষত: ফ্রেঞ্চ) রাখা হয় সৈন্যদের ইউরোপীয় যুদ্ধের কায়দা শিখাবার জন্য। আমদানী করা হলো বিপুল পরিমাণ গোলাবারুদ-কামান-আধুনিক বন্দুক।
১৭৭০ সালে মহীশুর সীমান্তবর্তী অঞ্চলের দখল নিয়ে মারাঠাদের সাথে সংঘর্ষে জড়িয়ে পড়ে। নভেম্বর, ১৭৭০ সালে মারাঠারা পঁয়ত্রিশ হাজার সৈন্য নিয়ে মহীশুর আক্রমন করে২।  হায়দার প্রথম এ্যাংলো-মহীশুর যুদ্ধের মাদ্রাজ চুক্তি অনুসারে ব্রিটিশদেরকে সৈন্য নিয়ে মহীশুর বাহিনীর সাথে যুক্ত হতে বলেন। কিন্তু বিধি বাম! ব্রিটিশরা এলো না মহীশুরের সাহায্যে। সদ্য গঠিত মহীশুর বাহিনী নিয়ে মারাঠাদের বিরুদ্ধে যুদ্ধে যাওয়া ঠিক হবে না, তাই হায়দার-টিপু পুরাতন এক রণকৌশল অবলম্বন করলেন৩।
মারাঠারা মহীশুরের উত্তর-পূর্বাঞ্চল আক্রমন করে। হায়দার-টিপু পরিকল্পনামাফিক মহীশুরের উত্তর-পূর্বাঞ্চলের জনবসতি মহীশুরের অন্য অঞ্চলে সরিয়ে নেন এবং ওই অঞ্চলের সমস্ত বসতি-দূর্গ-রসদাদি-ফসল ধ্বংস করে দেন। মারাঠারা মহীশুরের উত্তর পূর্বাঞ্চলে এসে স্থানীয় রসদের অভাবে আর না এগুনোর সিদ্ধান্ত নেয় এবং পাল্টা মহীশুর বাহিনীর আক্রমনের ভয়ে পিছু সরে আসে।
পরের বছর, ১৭৭১ সালে বর্ষায় সময় মারাঠা বাহিনী বিপুল পরিমাণ সৈন্য নিয়ে ঝটিকা মহীশুর আক্রমন করে। হঠাৎ আক্রমনে দিশেহারা হয়ে পড়ে মহীশুর সালাতানাত। মারাঠা বাহিনী মহীশুরের ব্যাঙ্গালোর অঞ্চল দখল করে নেয়। অসহায় হায়দার ব্রিটিশদের কাছে আবারো “মাদ্রাজ সন্ধি” সন্ধি অনুযায়ী সাহায্য চায়। কিন্তু ব্রিটিশরা আবারো বেঈমানী করে। অবশেষে, নিরুপায় হায়দার আলী মারাঠাদের সাথে চুক্তি করলেন; শর্ত হলো: ৫০ লক্ষ রূপী এবং ব্যাঙ্গালোর পর্যন্ত মহীশুরের সমস্ত অঞ্চল মারাঠাদের নিকট সমর্পণ করতে হবে।


এ সময় মারাঠারাজ প্রথম মাধব রাও পেশবা হায়দার আলীকে প্রস্তাব দেন মারাঠা-মহীশুর বাহিনী একত্রিত করে ব্রিটিশদেরকে হটিয়ে ভারতবর্ষে ব্রিটিশদের সমস্ত কলোনী দখল করার। কিন্তু হায়দার আলী এ প্রস্তাবকে মারাঠাদের মহীশূর দখল করবার কূটচাল ভেবে ‍’না’ করে দেন। আর এখানেই করেন জীবনের সবচেয়ে বড় ভুল।

হায়দার আলী দ্বিতীয় মারাঠা-মহীশুর যুদ্ধে ব্রিটিশদের বেঈমানী আর মারাঠাদের কাছে লজ্জাজনক হার কখনই ভুলতে পারেননি। ১৭৭২ সালে মারাঠারাজ মাধব রাও পেশবা মারা যায়; সাথে সাথে মারাঠা সিংহাসন নিয়ে শুরু হয় উত্তারাধিকারীদের লড়াই। আর এই সুযোগটাই নেন হায়দার আলী। ১৭৭৩ সালে হায়দার আলী মারাঠাদের দখল হতে মহীশুরের উত্তরাঞ্চল পুনরুদ্ধারের জন্য পুত্র টিপু সুলতানকে পাঠান। তেইশ বছর বয়সী তরুন টিপু মারাঠাদের কাছ হতে একে একে মহীশুরের উত্তরের সব অঞ্চল পুনরুদ্ধার করেন। এদিকে হায়দার আলী কুরগ দখল করে মালাবার অঞ্চলে মারাঠা দখলকৃত অঞ্চলগুলো পুনরুদ্ধার করেন। ১৭৭৩ সালের শেষ দিক নাগাদ বাপ-বেটা মিলে মারাঠাদের কাছ থেকে মহীশুরের সব দখলকৃত অঞ্চল উদ্ধার করেন।


মহীশুর-মারাঠা যুদ্ধ
১৭৭৪ সালে দ্বিতীয় মাধব রাও মারাঠারাজ হিসেবে ক্ষমতায় বসেন কিন্তু মূল ক্ষমতা ছিলো মন্ত্রী নানা পদনাবীশের হাতে। নানা পদনাবীশ ১৭৭৫ সালে হায়দ্রাবাদের নিজামের সাথে জোট বেঁধে মহীশুর আক্রমন করলো৪ কিন্তু এবার তারা সুবিধে করতে পারলো না।
১৭৭৬ সালে সম্মিলিত মারাঠা-নিজাম বাহিনী মহীশুরের কাছে পরাজিত হয়। এরপর শুধু মহীশুরের বিজয়। ১৭৭৭ সালের মাঝে হায়দার-টিপু কর্নাটক পর্যন্ত মহীশুর সালতানাত বিস্তার করেন।
মারাঠা ও নিজামকে পরাজিত করে হায়দার-টিপু নজর দেন ব্রিটিশদের দিকে। মারাঠা-মহীশুর যুদ্ধের সময় ব্রিটিশদের বিশ্বাসঘাতকতা ভুলেননি হায়দার-টিপু। ১৭৭৮ সালে কর্নাটকের ভাটখালে ফ্রেঞ্চ ও ডাচদের সহযোগীতায় মহীশুর নৌবাহিনী গঠন করা হলো; উদ্দেশ্য- ভারতবর্ষে ব্রিটিশদের নৌঘাঁটি ও স্থাপনাগুলোতে আক্রমন চালানো।
কিন্তু পরিস্খিতি ধীরে ধীরে জটিল হতে জটিলতর হচ্ছে।

(মহীশুরের বাঘ, পর্ব-তিন)
পাদটীকা১. এখানে একটা কথা বলে রাখা ভালো। হায়দার আলী মাদ্রাজ জয় করার পরও ব্রিটিশদের মাদ্রাজ ফেরত দেন, যা পরবর্তীতে ব্রিটিশদের ভারতবর্ষে নিজেদের পাকাপোক্ত করতে অনেক সাহায্য করে। মহীশুরের চারপাশে তখন শত্রু-হায়দ্রাবাদের নিজাম, মারাঠা, আরকোটের নবাব। ব্রিটিশদের সন্ধিপ্রস্তাব না মেনে তিনি মাদ্রাজ দখলে রেখে দিলে জোটবদ্ধ ব্রিটিশ-মারাঠা-আরকোট-নিজামের সৈন্যদের দ্বারা আক্রান্ত হবার সম্ভাবনা ছিল, যা মহীশুরের জন্য আত্মঘাতী। তাই, হয়ত হায়দার ব্রিটিশদের মাদ্রাজ ছেড়ে দেন।
২. দ্বিতীয় মারাঠা-মহীশুর যুদ্ধ।
৩. জেরুজালেমে ক্রিস্টিয়ান ক্রুসেড চিরস্থায়ীভাবে ধ্বংস করে দেন বাইবার্স। তিনি ক্রুসেডারদের প্রধান আগমনস্থল লেবানন উপকূলের সব বসতি সরিয়ে নেন ও সমস্ত বসতি-দূর্গ-রসদাদি-ফসল ধ্বংস করে দেন, যাতে ভবিষ্যতে কোন ক্রুসেডার বাহিনী আসলে স্থানীয় কোন রসদ বা, সাহায্য না পায়।
৪. তৃতীয় মারাঠা-মহীশুর যুদ্ধ।



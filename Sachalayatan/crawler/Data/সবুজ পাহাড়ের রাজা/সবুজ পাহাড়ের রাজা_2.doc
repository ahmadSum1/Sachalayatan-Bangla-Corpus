প্রিয় ধর্মে-বিশ্বাসীরা...





প্রিয় ধর্মে বিশ্বাসীরা,
এখন ইন্টারনেটের যুগ। এখানে তোমাদের ধর্মকে নিয়ে বিদ্রুপ করা হবে; এর সাথে নিজেকে মানিয়ে নেয়াটাই উত্তম। যদি তোমরা এসবের সাথে নিজেদের মানিয়ে নিতে ব্যর্থ হও, তাহলে এখন যা হচ্ছে, তার পুরাবৃত্তি হতে থাকবে।
কিছু উগ্রবাদী ভিডিও ক্যামেরা ও ইন্টারনেটের মাধ্যমে তোমাদের অন্ধ আবেগকে পুঁজি করে সারা পৃথিবীতে সাম্প্রদায়িক সংঘাত লাগিয়ে দিল। ফলশ্রুতিতে ক্ষতিগ্রস্থ হোচ্ছ তোমরাই। ওদের পাতানো ফাঁদে পা দিয়ে নিজেদের ক্ষতি করো না।
বর্তমানে সারা মুসলমান বিশ্বে সহিংসতা ছড়িয়ে পড়েছে; কেন?
তোমরা মুসলমানরা কি এতটাই অন্ধ হয়ে গিয়েছ যে, আসল দৃশ্যটা দেখতে পাচ্ছো না?
ক্যালিফোর্নিয়ায় নাকোলা নামের এক ব্যাংক জালিয়াতকারী দৈনিক পঁচাত্তর ডলারের বিনিময়ে 'অভিনয় কলাকুশলী' ভাড়া করে  নিম্নমানের ভিডিও রেকর্ডার দিয়ে মুসলমানদের নবী মুহাম্মাদ (সা.)-কে নিয়ে একটি নিম্নমানের কুরুচিপূর্ণ ভিডিও তৈরী করে। নাকোলা ভিডিওটির প্রায় চৌদ্দ মিনিটের একটি ট্রেইলার ইউটিউবে আপলোড করে, যা এক সপ্তাহ পর্যন্ত তেমন কারো নজরেই আসেনি। পরবর্তীতে, ভার্জিনিয়ার এক ইসলামবিদ্বেষী ভিডিও ট্রেইলারটির সাথে আরবী সাবটাইটেল যুক্ত করে মিশরের সাংবাদিক ও এ্যাকটিভিস্টদের কাছে প্রেরণ করে। মিশরীয় এক টিভি চ্যানেল এর কিছু অংশ সম্প্রচার করে। একজন মিশরীয় রাজনীতিবিদ এর নিন্দা জানায়, কিছু মুসলমান ইমাম সাবধানবাণী প্রচার করে। ধর্মে বিশ্বাসীদের মাঝে উত্তেজনা ছড়িয়ে পড়ে। এরপর ফেসবুক, টু্ইটারের মত সামাজিক যোগাযোগ সাইটগুলোর মাধ্যমে 'ধর্মবিশ্বাসী ধর্মান্ধরা' কায়রোর আমেরিকান দূতাবাস ঘেরাও করে। উগ্রতা ও সহিংসতা খুব দ্রুত ছড়িয়ে পড়ে। লিবিয়ার আমেরিকান দূতাবাসে একদল ধর্মান্ধ আক্রমন করে, মারা যায় আমেরিকান রাষ্ট্রদূত। ধর্মান্ধদের উগ্রতা ছড়িয়ে পড়ে সারা বিশ্বে।
সারাবিশ্বে মুসলমানদের প্রতিবাদ ছড়িয়ে পড়লে কুরুচিপূর্ণ ভিডিওটির নির্মাণকারী উগ্রবাদী নাকোলা নিজেকে ইজরাইলী ইহুদী ও ভিডিওটি কয়েকজন ইহুদীদের প্রদত্ত অর্থে নির্মিত বলে দাবী করে। কিন্তু নাকোলার এই দাবী মিথ্যা প্রমাণিত হয়। এরপর নাকোলা নিজেকে কপটিক খ্রীস্টান বলে দাবী করে এবং নাকোলাকে ভিডিওটি বানাতে সাহায্যকারী ব্যাক্তিটি নিজেকে বৌদ্ধ বলে দাবী করে।
ভিডিওটি আমেরিকায় নির্মিত অথচ ধর্মান্ধরা সুদানের ব্রিটিশ ও জার্মান দূতাবাসে হামলা চালায়। ডাচরা ভিডিও নির্মাণের সাথে জড়িত সন্দেহ করে মিশরে ধর্মান্ধরা ডাচ দূতাবাসেও হামলা চালায়। সারাবিশ্বে এভাবে ধর্মান্ধরা সহিংসতার পথ অবলম্বন করে।
ভিডিওটি নির্মাণের সাথে জড়িত মানুষরা বলেছিল, ইসলাম সহিংস ধর্ম। তাদের দাবীর প্রমাণস্বরূপ ভিডিওকে কেন্দ্র করে 'মুসলমান ধর্মান্ধদের' করা সহিংস কাজগুলোকে দেখাচ্ছে।
''মুসলমানরা সহিংস কাজ করতে সবসময় মুখিয়ে থাকে, ইসলাম ধর্ম সমাজের জন্য ক্যানসার'', বলছিল ইনোসেন্স অব মুসলিম নিমার্ণের সাথে জড়িত ব্যাক্তিরা, ''ভিডিওটি নিয়ে মধ্যপ্রাচ্যের সংঘর্ষ প্রমাণ করে ইসলাম ধর্ম ও মুসলমানরা কতটা বর্বর এবং আমাদের নির্মিত ভিডিওটির বিষয়বস্তু সঠিক''।
উগ্রবাদীদের উদ্দেশ্য সফল করার জন্য ধর্ম বিশ্বাসীদের অভিনন্দন!
বাকস্বাধীনতা ও ইন্টারনেটের এই যুগে এসব ভিডিওর প্রচার নিষিদ্ধকরণের আন্দোলন করা প্রকৃতপক্ষে নিষ্ফল। আর প্রচার নিষিদ্ধ করলেও প্রত্যাশিত ফল মিলবে, এমন আশা করাটা বোকামী। ইন্টারনেটের এই যুগে এইসব ভিডিও ঠিকই ইন্টারনেট ব্যবহারকারীর কাছে পৌঁছে যাবে।
আমেরিকার ব্যাংক-জালিয়াতি আইন অনুসারে ব্যাংক-জালিয়াতির কাজে অভিযুক্ত এই ভিডিওটির পরিচালক নাকোলা অনুমতি ছাড়া ইন্টারনেট ব্যবহার না করতে পারার কথা। আইন নাকোলাকে এই কাজ থেকে বিরত করতে পারেনি। আইন পারেনি ভার্জিনিয়ার সেই ইসলামবিদ্বেষী অনলাইন ইউজারকে আরবী অনুবাদসহ ভিডিও ট্রেইলারটি অনলাইনে ছড়িয়ে দেয়া থেকে বিরত রাখতে।
অনলাইনের মাধ্যমে ছড়িয়ে দেয়া ধর্মকে বিদ্রুপ করা ভিডিও, কার্টুন, ব্ক্তব্যগুলো ধর্মীয় কারণে বিশ্বজুড়ে সহিংসতা ছড়িয়ে দিতে বড় ভূমিকা রাখছে। অন্য সব সময়ের চেয়ে বর্তমানে মানুষ হত্যা করা খুব সহজ। বর্তমানে মুসলমান সংখ্যাগরিষ্ট রাষ্ট্রগুলোতে সন্ত্রাসীরা মানুষ মারতে ব্যবহার করে বোমা, আমেরিকায় সন্ত্রাসীরা ব্যবহার করে গুলি, জাপানে ব্যবহার করেছিল গ্যাস, ওকলাহামা শহরে সন্ত্রাসীরা সারের তৈরী বোমা ব্যবহার করেছিল, এগারো সেপ্টেম্বরের সন্ত্রাসীরা ব্যবহার করেছিল বক্স কাটার আর যাত্রীবাহি বিমান। এরপর সন্ত্রাসীরা চালু করল চিঠিতে এনথ্রাক্স বিষের ব্যবহার।
ধর্ম নিয়ে বিদ্রুপাত্মক কাজ নিয়ন্ত্রণ করা বাস্তবিক অর্থে সম্ভব না। বর্তমানে যেকোন ধর্মকে ব্যাঙ্গ করে বানানো ভিডিও ইন্টারনেটের কল্যাণে মুহুর্তকালের মধ্যে সারা পৃথিবীতে ছড়িয়ে পড়ছে। এসব ভিডিওগুলোকে উসকানির কাজে খুব সহজেই ব্যবহার করা যায়। কিন্তু ধর্মবিশ্বাসীরা সচেতন হলে এসব উসকানিমূলক কাজগুলো হালে পানি পাবে না।
শুধুমাত্র মুসলমান ধর্ম নয়; হিন্দু, বৌদ্ধ, খ্রীস্টান, ইহুদীসহ সব ধর্ম নিয়ে ব্যাঙ্গ করা প্রচুর ভিডিও ইউটিউবে আছে। এসব ভিডিওর কিছু আছে শিক্ষামূলক, আবার কিছু ভিডিও আছে কুরুচিপূর্ণ। কিছু উসকানিমূলক ভিডিও আছে, যেগুলো ইচ্ছা করে উগ্রবাদীরা বানিয়েছে ও আপলোড করেছে দুপক্ষের মাঝে সংঘাতমূলক পরিস্থিতি সৃষ্টি করার জন্য। ইনোসেন্স অব মুসলিম নির্মাণের সাথে জড়িত ব্যাক্তিদের কাজ থেকেও এর প্রমাণ পাওয়া যায়। ইনোসেন্স অব মুসলিমের নির্মাতারা মর্মনদের বিরুদ্ধেও কাজ করেছে।
তোমরা ধর্মবিশ্বাসীরা যতদিন এভাবে উগ্রবাদীদের ফাঁদে পা দিবে, ততদিন সহিংস ঘটনা আর রক্তপাত হতেই থাকবে।
পৃথিবীর কোন এক প্রান্তে বসে ইন্টারনেটের মাধ্যমে তোমাদের নবীকে বিদ্রুপের মাধ্যমে উসকানীদাতা উগ্রবাদীদের তোমাদের ইচ্ছার প্রভু হতে দিও না। ঠিক তেমনি, সায় দিও না ধর্মান্ধ কাঠমোল্লাদের কথাকে, যারা তোমাদের সহিংস কাজ করতে উৎসাহিত করে।
বুদ্ধি খাটাও, বিবেককে ব্যবহার কর, সহিংসতা কোন কিছু সমাধান হতে পারে না।
তোমরাই বল, তোমাদের ইশ্বরের বা, ধর্মের ধারণা কি এতটাই ঠুনকো যে কিছু উগ্রবাদীদের কথায়, ভিডিওতে, কার্টুনে তা ভেঙে পড়বে?
- উইলিয়াম সেইলটন।
* বাংলাটি মূল ইংরেজীর ভাবানুবাদ।
* মূল ইংরেজীর লিংক।
ব্যাক্তিগত মতামত:
আমি নিজে একজন 'সংশয়বাদী ও নিয়মবাদী'।
'ধর্মান্ধদের' কাজ আর 'উগ্রবাদী-নাস্তিকদের' কাজ আমার কাছে সমার্থক; এই দু'ধরণের ব্যাক্তিরা 'উগ্রবাদী'।
নাকোলা যা করেছে, তা থেকে বলা যায়, ধর্মে বিশ্বাসী হলে সে ধর্মান্ধ, নাস্তিক বা, মধ্যমপন্থার কেউ হলে সে উগ্রবাদী। নাকোলার তৈরী করা ভিডিওর প্রতিবাদে লিবিয়া, মধ্যপ্রাচ্য ও বাংলাদেশসহ সারাবিশ্বের 'মুসলমানদের যে অংশ' সহিংসতা দেখিয়েছে এবং ইউটিউব বন্ধ করার জন্য আন্দোলন করেছে, এরা ধর্মান্ধ।
সহিংসতা-ইউটিউব বন্ধ করা কোন সমাধান নয়। মুসলমানদের উচিত ছিল নাকোলার ভিডিওর উপাদানগুলোর ভুলগুলো দেখিয়ে দিয়ে একটি ভিডিও নির্মাণ করা, সেমিনার করা কিংবা, সভ্য উপায়ে প্রতিবাদ করা। যেহেতু ভিডিওর প্রচার ইন্টারনেটের কারণে বন্ধ করা সম্ভব নয়, মুসলমানদের উচিত ছিল প্রথম পন্থাটি অবলম্বন করা।
নাকোলার মত ধর্মান্ধ কিংবা উগ্র নাস্তিকরা প্রকৃতপক্ষে উগ্রবাদী, এরা সর্বদা ব্যস্ত চারপাশে হট্টগোল লাগাতে। এদেরকে সুযোগ করে দিচ্ছে বিশ্বাসীরাই।
আস্তিকদের ধর্মবিশ্বাস কি এতই ঠুনকো যে উগ্রবাদী, ধর্মান্ধ, উগ্র-নাস্তিক বা, উগ্র-মধ্যপন্থাবলম্বীদের কথায়, ভিডিওতে, কার্টুনে নিজেদের ধর্মের ভিত নড়ে যায়?
সভ্যতার পথ অবলম্বন করুন।
ধর্ম নিয়ে যারা বাজে মন্তব্য করে, কুরুচিপূর্ণ ভিডিও বানায়, প্রবন্ধ বা, গল্প লিখে, কার্টুন আঁকে; ধর্মবিশ্বাসীদের উচিত এদের জবাব দেয়া সেমিনার, আলোচনা, ভুলগুলো দেখিয়ে ভিডিও পোস্ট, প্রচারমাধ্যমে প্রবন্ধ লেখা ইত্যাদি সভ্য উপায়ের মাধ্যমে।
প্রতিবাদ করতে হলে তাও সভ্য উপায়ে করুন, সেজন্য আইন-আদালত আছে।
সহিংসতার পথ অবলম্বন করা, বাক-স্বাধীনতার টুঁটি চেপে ধরা, ইউটিউব বন্ধ করার মাধ্যমে ধর্মবিশ্বাসীরা শুধুমাত্র নিজেদের ক্ষতিই করছে। আর ধর্মান্ধদের এসব নৃশংসতার বলি হচ্ছে নিরীহ মানুষ।
বাংলাদেশের রামুতে 'ধর্মান্ধ-মুসলমানদের' দ্বারা বৌদ্ধরা, মায়ানমারে 'ধর্মান্ধ-বৌদ্ধদের' দ্বারা রোহিঙ্গা মুসলমানরা, ভারতে 'ধর্মান্ধ হিন্দুদের' দ্বারা মুসলমান ও খ্রীস্টানরা নিপীড়িত হচ্ছে।
তেমনি সোভিয়েত রাশায় আমরা দেখেছি নাস্তিক্যবাদের নামে উগ্রতা কিভাবে ধর্মবিশ্বাসীদের সাম্প্রদায়িক-ধোলাই করেছে।
অন্য ধর্মের প্রতি ও অন্য মতের প্রতি শ্রদ্ধাশীল না হলে এসব অমানবিক ঘটনাগুলো কখনোই বন্ধ হবে না। সবকিছুর উপরে মানুষ, মানবতা-এই চিন্তাধারা না আসলে সংঘাতপূর্ণ এই পৃথিবীতে শান্তি আসবে না।
মুসলমান-হিন্দু-বৌদ্ধ-খ্রীস্টান-ইহুদী-নাস্তিক-মধ্যপন্থীরা পরস্পরের বিশ্বাসের প্রতি সহানুভূতিশীল ও শ্রদ্ধাশীল হবে, এই আশা করি।
সকল প্রকার ধর্মান্ধতা নিপাত যাক!
নাস্তিক্যবাদের নামে উগ্রতা নিপাত যাক!
উগ্রতা নিপাত যাক!
মানবতার জয় হোক!


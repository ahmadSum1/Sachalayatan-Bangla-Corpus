তৃতীয় লিঙ্গ





গ্রিক পুরাণ অনুসারে, হার্মোস ও আফ্রোদিতির সুদর্শন পুত্র হার্মাফ্রোদিতাসের প্রেমে পড়ে ঝরনার দেবী সালমাসিস। সালমাসিস ইশ্বরের কাছে প্রর্থনা করে , সে যেন হার্মাফ্রোদিতাসের সঙ্গে একীভূত হতে পারে। ইশ্বর সালমাসিসের প্রার্থনা মঞ্জুর করেন; সৃষ্টি হয় তৃতীয় লিঙ্গ।



তৃতীয় লিঙ্গের মানুষরা হলো সমাজের সবচেয়ে নিপীড়িত-অবহেলিত-বঞ্চিত জনগোষ্টী। ইংরেজী Third Gender, Queer বা, Hermaphrodite-এর অনুবাদ হিসেবে উভয়লিঙ্গ-হিজড়া-নপুংশক-বৃহন্নলা শব্দগুলো ব্যবহার করা যায়। তবে, হিজড়া শব্দটি বহুল ব্যবহৃত।


হিজড়া শব্দটি মধ্যপ্রাচ্যীয়; ভারতবর্ষে এই শব্দের বহুল প্রচলন হয় মুঘল আমলে। মুঘলদের সময় এরা খুব বিশ্বস্ত কর্মচারী হিসেবে গণ্য হতো। তৃতীয় লিঙ্গের মানুষরা মুঘল সম্রাটদের হেরেমের নারীদের পাহারা দিত এবং তাদের ছেলেমেয়েদের দেখাশোনা করত।

তৃতীয় লিঙ্গের মানুষরা আসলে জন্মগত যৌন প্রতিবন্ধী। সেক্স ক্রোমোজোমের ত্রুটির কারণে একটি শিশু লিঙ্গ নির্ধারণে জটিলতা দেখা দেয়। আর এই ত্রুটির ফলাফল হলো তৃতীয় লিঙ্গ; না পুরুষ, না নারী। ছেলে শিশুর সেক্স ক্রোমোজোম X ও Y ক্রোমোজোম নিয়ে আর মেয়ে শিশুর সেক্স ক্রোমোজোম X ও X ক্রোমোজোম নিয়ে গঠিত হয়। একটি শিশুর সেক্স ক্রোমোজোম কি হবে, তা প্রকৃতির উপর নির্ভরশীল। মাতৃগর্ভে ভ্রূণ নিষিক্তকরণ এবং বিভাজনের সময় জেনিটিকসের কারণে অথবা, সেক্স ক্রোমোজমের কার্য ত্রুটির কারণে কিছু অস্বাভাবিক সেক্স ক্রোমোজোমের সৃষ্টি হতে পারে; যেমন X-X-Y অথবা, X-Y-Y। আর প্রকৃতির এই খেয়ালী আচরণ হতে জন্ম হয় তৃতীয় লিঙ্গের শিশুর। এই শিশুরা পরিপূর্ণভাবে কোন নির্দিষ্ট যৌন আচরণের অংশ নয়। একজন তৃতীয় লিঙ্গের মানুষের লিঙ্গের পূর্ণাঙ্গতা ব্যাতীত নারী-পুরুষের সকল দৈহিক বৈশিষ্ট্য থাকে। অধিকাংশ ক্ষেত্রে তাদের দৈহিক বহি: আকৃতি পুরুষের মত কিন্তু আচরণ নারীর মত।
আমাদের দেশে তৃতীয় লিঙ্গের মানুষদের কোনো সামাজিক স্বীকৃতি নেই, শুধুমাত্র দৈহিক অপূর্ণাঙ্গতার কারনে তৃতীয় লিঙ্গের মানুষদের ঘৃণার দৃষ্টিতে দেখা হয়; অনেকেই তৃতীয় লিঙ্গের মানুষদের মানুষই ভাবেন না। আমাদের সংবিধানের ১৫(ঘ) ধারায় তৃতীয় লিঙ্গের মানুষদের অধিকারের কথা বলা হয়েছে কিন্তু এর কোন প্রয়োগ নেই বরং আর্থিক-সামাজিকভাবে বঞ্চিত-নিগৃহীত করে এদের বানানো হয়েছে প্রান্তিক জনগোষ্টী।
বাংলাদেশে ৩য় লিংগের মানুষের সংখ্যা নিয়ে সঠিক কোন পরিসংখ্যান নেই। বিভিন্ন তথ্য-উপাত্ত থেকে দেখা যায়, এ সংখ্যা তিন লক্ষ পর্যন্ত হতে পারে(এইড বাংলাদেশ ২০১০)।
উন্নত বিশ্বে মূল ধারার জনস্রোতে মিশে গেলেও বাংলাদেশে তৃতীয় লিঙ্গের মানুষরা সম্পূর্ণভাবে সমাজচ্যুত। বাংলাদেশে কোন সরকারী ফরমে তৃতীয় লিঙ্গের মানুষদের জন্য কোনো অপশন নেই; তাদের হয় নারী বা, পুরুষ হিসেবে ফরম পূরণ করতে হয়। সেনসাসে তাদের আলাদা করে চিহ্নিত করা হয় না। তৃতীয় লিঙ্গের মানুষরা কোনো সরকারী-বেসরকারী প্রতিষ্টানে চাকুরীর তেমন সুযোগ পায় না। তৃতীয় লিঙ্গের মানুষদের জন্য কোন আলাদা কোটার ব্যবস্থা নেই।
আর্থিক-সামাজিকভাবে বঞ্চিত-নিগৃহীত এই প্রান্তিক জনগোষ্টী আলাদা সমাজ গঠন করে বসবাস করে। তাদের এই সমাজকে বলে হিজড়া পল্লী । প্রতিটি পল্লীর একজন করে প্রধান থাকে; এদেরকে গুরু মা/মাসী নানান নামে ডাকা হয়। এই গুরু মা/মাসী পল্লীর সবকিছু নিয়ন্ত্রণ করে। সাধারণত: তৃতীয় লিঙ্গের শিশুর জন্মের পরে মা-বাবা এই শিশুদের এসব পল্লীতে দিয়ে যায়। এইসব পল্লীতে বসবাসরত তৃতীয় লিঙ্গের মানুষরা তাদের প্রতিদিনের আয় গুরু মা'র হাতে তুলে দেয় আর গুরু মা তা থেকে পল্লীর ব্যয় নির্বাহ করে। পল্লীতে বসবাসরত তৃতীয় লিঙ্গের মানুষরা বেঁচে থাকার তাগিদে বাসা-বাড়ি,দোকান-পাট হতে চাঁদা তোলে, ভিক্ষাবৃত্তি ও পতিতাবৃত্তি করে(বাংলাদেশে প্রচলিত ফৌজদারী আইনের ৩৭৭ ধারা অনুসারে তৃতীয় লিঙ্গের মানুষদের পতিতাবৃত্তিতে জড়ানো নিষিদ্ধ)। 
পল্লীতে বসবাসরত তৃতীয় লিঙ্গের মানুষদের আলাদা আইন ও বিচারের ব্যবস্থা আছে। বিচার করেন গুরু মা। সাধারণত: অর্থদণ্ডই সব অপরাধের শাস্তি হিসাবে গণ্য করা হয়। বাংলাদেশে পল্লীতে বসবাসরত তৃতীয় লিঙ্গের মানুষদের প্রধান বিচার সভা সাভারে অবস্থিত১। 
শুধু যে সমাজ তৃতীয় লিঙ্গের মানুষদের বঞ্চিত করেছে তা নয়, দেশের আইনও তাদের বঞ্চিত করেছে। বাংলাদেশে প্রচলিত ফৌজদারী আইনের ৩৭৭ ধারা অনুসারে তৃতীয় লিঙ্গের মানুষদের সকল প্রকার যৌনকার্য নিষিদ্ধ করা হয়েছে২। এর ফলে, তৃতীয় লিঙ্গের মানুষরা আইনত: কোন বৈবাহিক সর্ম্পকে জড়াতে পারে না।
লিঙ্গ কখনোই মানুষের মূল পরিচয় না। তৃতীয় লিঙ্গের মানুষরা সুযোগ পেলে সমাজের সম্পদ হয়ে উঠতে পারে। এখনই সময় তৃতীয় লিঙ্গের মানুষদের অধিকার ফিরিযে দেবার, সামাজিক মর্যাদা দেয়ার। সমাজের দৃষ্টিভঙ্গির পরিবর্তন প্রয়োজন। আমাদের সকলেরই জানা ও বোঝা উচিৎ যে, তৃতীয় লিঙ্গের মানুষরা অন্য শারীরিক প্রতিবন্ধীর চেয়ে ভিন্ন কিছু নয়। সরকারের উচিৎ তাদের অধিকার সংরক্ষণের জন্য বিশেষ আইন প্রণয়ন করা ও এর বাস্তবায়নের ব্যবস্থা করা। ১৮৮৭ সালের সেই আইনের সংশোধন প্রয়োজন; পতিতাবৃত্তির নিষেধাজ্ঞা বহাল রেখে তাদের বিয়ের অধিকার ফিরিয়ে দিতে হবে। তৃতীয় লিঙ্গের মানুষদের জন্য শিক্ষা প্রতিষ্ঠান-প্রশাসন ও বেসরকারী প্রতিষ্ঠানে আলাদা করে কোটার ব্যবস্থা করা উচিৎ। জনসচেতনতা সৃষ্টি করা প্রয়োজন, যাতে তৃতীয় লিঙ্গের মানুষদের অন্যভাবে দেখা না হয়। এজন্য সরকার-এনজিও-শিক্ষাপ্রতিষ্ঠান-মিডিয়া সবার এগিয়ে আসা প্রয়োজন।
তৃতীয় লিঙ্গের মানুষরা সমাজে সুস্থ সুন্দরভাবে জীবন যাপন করবে, রাষ্ট্র-সমাজ সবাই তাদের সরল দৃষ্টিতে দেখবে এই কামনা করি৩।
পাদটীকা১. এই আইন-বিচার-আদালত সবই অসাংবিধানিক। এই আদালতে তাদের আভ্যন্তরীণ ছোটখাটো অপরাধের বিচার করা হয়
২. ১৮৮৭ সালের এই আইনটির মাধ্যমে তৃতীয় লিঙ্গের মানুষদের পতিতাবৃত্তি নিষিদ্ধ করা হয়েছে এবং খদ্দেরের শাস্তির ব্যবস্থা আছে কিন্তু এই আইনটিই আবার তৃতীয় লিঙ্গের মানুষদের সকল প্রকার যৌনকার্য নিষিদ্ধ করেছে; ফলে, তৃতীয় লিঙ্গের মানুষরা আইনত: কোন বৈবাহিক সর্ম্পকে জড়াতে পারে না।
৩. শেষ সংসদ নির্বাচনে ভোটার আইডি তৈরী করার সময় প্রথমবারের মত তৃতীয় লিঙ্গের মানুষদের অর্ন্তভুক্ত করা হয়।



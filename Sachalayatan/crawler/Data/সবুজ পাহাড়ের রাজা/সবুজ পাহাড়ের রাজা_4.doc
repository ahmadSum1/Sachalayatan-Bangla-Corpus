সিরাজী, জাফর ও শওকত সাহেবদের কথা...



খবর-১:
সোনালী ব্যাংকের রূপসী বাংলা শাখা (সাবেক শেরাটন) থেকে জালিয়াতির মাধ্যমে ২০১০-১২ সময়ে ২৬৬৭ কোটি টাকা আত্মসাৎ করেছে হলমার্ক গ্রুপ। [০১]
খবর-২:
হলমার্ক গ্রুপের এই অর্থ আত্মসাতের বিষয়টি এই বছরের জানুয়ারিতে টের পেয়ে যান তৎকালীন সোনালী ব্যাংকের মহাব্যবস্থাপক আ.ন.ম. মাশরুরুল হুদা সিরাজী। নিজে উদ্যোগী হয়ে তিনি হলমার্কের বিষয়ে নিরীক্ষা শুরু করেন। এতে তাঁর প্রতি ওপর মহল থেকে প্রচণ্ড চাপ আসা শুরু করে। ওইসব চাপের কাছে নতি স্বীকার না করে তিনি অডিট কার্যক্রম চালিয়ে যেতে থাকেন। বিভাগীয় নিরীক্ষার উদ্যোগ নেন কিন্তু ব্যবস্থা নেয়ার একদিন আগেই তাকে বদলি করে কুমিল্লায় পাঠিয়ে দেয়া হয়। এরপর তাঁকে সিলেটে ও পরে রংপুরে বদলি করা হয়। সিরাজী সাহেবের বক্তব্যে, সরকার ও ব্যাংক কর্মকর্তাদের হলমার্ক কেলেঙ্কারীতে জড়িত থাকার কথা জানা যায়।
সিরাজী সাহেবের সাথে আরো যেকজন কর্মকর্তা সাহসী ভূমিকা নিয়ে হলমার্ক-সোনালী ব্যাংকের অর্থ-লোপাটের বিষয়টির নিরীক্ষায় অগ্রগণ্য ভূমিকা রাখেন, তারা হলেন-উপমহাব্যবস্থাপক এস.এইচ.এস.আবু জাফর ও সহকারী মহাব্যবস্থাপক শওকত আলী। [০২, ০৩]
খবর-৩:
রাষ্ট্রায়ত্ত সোনালী ব্যাংকের রূপসী বাংলা (সাবেক শেরাটন) শাখা থেকে ভুয়া ঋণপত্র বা এলসির মাধ্যমে অর্থ আত্মসাতের ঘটনায় দুদকের ছয় সদস্যের তদন্ত দল বাদী হয়ে রমনা মডেল থানায় হলমার্ক গ্রুপের ব্যবস্থাপনা পরিচালক তানভীর মাহমুদসহ হলমার্কের সাতজন ও সোনালী ব্যাংকের সাবেক ব্যবস্থাপনা পরিচালক হুমায়ুন কবিরসহ সোনালী ব্যাংকের বিশ জন, সর্বমোট সাতাশ জনকে আসামি করে প্রতারণা, জাল-জালিয়াতি, অর্থ আত্মসাৎ, পরস্পরের যোগসাজশ,ক্ষমতার অপব্যবহার ও অর্থের সব অপব্যবহার-সংক্রান্ত মানি লন্ডারিংয়ের অভিযোগ এনে গত বৃহস্পতিবার (০৪/১০/২০১২) এগারোটি মামলা করেছে।
দুদকের এই দায়ের করা মামলার আসামী হয়েছেন সোনালী ব্যাংকের মহাব্যবস্থাপক আ.ন.ম. মাশরুরুল হুদা সিরাজী, উপমহাব্যবস্থাপক এস.এইচ.এস.আবু জাফর ও সহকারী মহাব্যবস্থাপক শওকত আলী। [০৪]
সিরাজী, জাফর ও শওকত সাহেবদের কথা:
হলমার্ক গ্রুপ যখন সরকার ও সোনালী ব্যাংকের কর্মকর্তাদের সহায়তায় ব্যাংক থেকে আড়াই হাজার কোটি টাকা ব্যাংক থেকে লোপাট করছিল, তখন ব্যাংকের ভিতরের থেকে প্রতিকূল পরিবেশে সাহস নিয়ে এগিয়ে এসে হলমার্কের এই দুর্নীতির বিপক্ষে অবস্থান নিয়েছিলেন ব্যাংকের মহাব্যবস্থাপক আ .ন.ম. মাশরুরুল হুদা সিরাজী, উপমহাব্যবস্থাপক এস.এইচ.এস.আবু জাফর এবং সহকারী মহাব্যবস্থাপক শওকত আলী।
সিরাজী, জাফর, শওকত সাহেবরা পারতেন চুপ করে সবকিছু সহ্য করতে। যেখানে আড়াই হাজার কোটি টাকার দুর্নীতি হয়েছে, সেখানে ব্যাংকের পরিচালক পদে কর্মরত এই তিনজন পারতেন দশ-বারো কোটি টাকা ঘুষ খেয়ে চোখ, কান, মুখ বন্ধ করে চুপ থাকতে। পারতেন বিশাল অংকের ঘুষের টাকায় আয়েশী জীবন যাপন করতে।
কিন্তু মানুষগুলো বড় বোকা। অঢেল টাকা আর আয়েশী জীবনের লোভ ত্যাগ করে এই মানুষগুলো সোনালী ব্যাংকের অর্থ-দুর্নীতির বিষয়ে নীরিক্ষার কাজে সবচেয়ে অগ্রগণ্য ভূমিকা রাখেন। ফলস্বরূপ জুটেছিল অপমান আর বদলির কষ্ট।
কিন্তু তাদের কষ্ট বৃথা যায়নি। হলমার্কের অর্থ-আত্মসাতের বিষয়টি প্রকাশ্যে চলে আসে। এরপর, আমরা দেখতে পাই মন্ত্রীদের প্রলাপ। মিডিয়ার কল্যাণে বেরিয়ে আসে গর্তের অনেক গোপন খবর। সরকার নড়ে চড়ে বসে। মন্ত্রীরা মুখে লাগাম লাগাতে শুরু করে। মিডিয়ার অনুসন্ধানী রিপোর্টে বেরিয়ে আসে,হলমার্কের দুর্নীতিতে ব্যাংকের ভিতরের চোরগুলোর সাথে সরকারের অনেকেই তো জড়িত।
তারপরও আশাবাদী ছিলাম, দোষীদের বিচার হবে। সরকারও আশ্বাস দেয় এব্যাপারে। কিন্তু আমরা আমজনতা বড়ই বোকা। সরকারের মিষ্টি কথায় গলে গেলাম।
অবশেষে, দুদক দোষীদের বিরুদ্ধে মামলা করল। আর সেই মামলায় চোরদের কাতারে শামিল করা হল সিরাজী, জাফর, শওকত সাহেবদের।
সেলুকাস! যে মানুষগুলো কোটি টাকার লোভ না করে হলমার্ক-দুনীর্তির বিরুদ্ধে পদক্ষেপ নিল, ব্যাংক কর্তৃপক্ষের করা অপমান আর কষ্ট সহ্য করলেন, সেই মানুষগুলোকেই কি-না চোরদের কাতারে শামিল করে দেয়া হল।
এই হল আমাদের দেশের ভাল মানুষদের পরিণতি। লজ্জায় মাথা নুঁয়ে রাখি। যারা দেশের জন্য এতকিছু করলেন। কোটি টাকার লোভ ঠেলে দূরে ফেলে দিলেন। তাদের আমরা মাথায় করে রাখার বদলে চোরদের কাতারে ফেলে দিলাম?
দিন দিন আমাদের এই সুন্দর দেশটা বসবাসের অনুপযোগী হয়ে যাচ্ছে না কি? 'সময় গেলে সাধন হবে না'-লালন ফকিরের গানের এই লাইনটা বড় বেশি মনে পড়ে যাচ্ছে।
.


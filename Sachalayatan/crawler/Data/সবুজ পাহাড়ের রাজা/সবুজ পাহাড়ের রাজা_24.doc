মহীশুরের বাঘ, পর্ব-তিন




মহীশুরের বাঘ (আগের পর্বগুলো)
প্রথম এ্যাংলো-মহীশুর যুদ্ধে নিজেদের পরাজয় ব্রিটিশরা সহজে হজম করতে পারেনি। তাই, তারা সুলতানের বিপক্ষে সুযোগ পাওয়া মাত্র তা কাজে লাগাত। মহীশুরের মালাবার উপকূলে বিদ্রোহ চলছিল। ব্রিটিশরা অস্ত্র-প্রশিক্ষণ-রসদ দিয়ে সাহায্য করে আসছিল এই সব বিদ্রোহীদের। সুলতান হায়দার আলী দেখলেন, মালাবারের বিদ্রোহ দমন করতে হলে, ব্রিটিশদের সেখান হতে তাড়াতে হবে। তাই, ১৭৭৮ সালে হায়দার তাঁর অনুগত চিরাক্কালের রাজা রাম ভার্মাকে পাঠালেন মালাবারের কাছে ব্রিটিশদের বন্দর টেলিচ্চেরি/থলেশ্বরী দখল করবার জন্য। কিন্তু উত্তর মালাবারের কান্নুর এলাকার (কাত্তায়াম) বিদ্রোহী রাজা কেরালা ভার্মা১ ব্রিটিশদের সাথে একত্রিত হয়ে চিরাক্কালের রাজা রাম ভার্মাকে পরাজিত করেন। ১৭৭৯ সালে আবার মহীশুর অনুগত চিরাক্কাল বাহিনী ব্রিটিশদের থলেশ্বরী বন্দর দখল করার জন্য অভিযান করে। সে কাহিনী আগামী পর্বে বলবো।
ব্রিটিশ আর ফরাসী তখন পরস্পরের চরম প্রতিদ্বন্দ্বী। আজীবনের প্রতিদ্বন্দ্বী ফরাসীদের সাথে সুলতানের সুসর্ম্পক ব্রিটিশরা ভালো চোখে দেখেনি। আমেরিকায় তখন চলছিল স্বাধীনতা যুদ্ধ। এই যুদ্ধে ফরাসীরা আমেরিকার পক্ষে অংশ নেয়। এতে ব্রিটিশরা ফরাসীদের উপর চটে যায়। ভারতবর্ষেও দেখা দেয় এর প্রভাব। 
‘তৃতীয় মারাঠা মহীশুর’ যুদ্ধে নিজাম-মারাঠা সম্মিলিত বাহিনী পরাজিত হয় হায়দার-টিপুর কাছে। মহীশুর বাহিনী কর্নাটক পর্যন্ত বিশাল সালতানাত প্রতিষ্ঠা করে। অন্যদিকে, চুক্তিভঙ্গকারী বিশ্বাসঘাতক ব্রিটিশদের শায়েস্তা করার জন্য ১৭৭৮ সালে হায়দার-টিপু ‘ব্রিটিশদের প্রতিদ্বন্দ্বী ফরাসীদের’ ও ডাচদের২ সাহায্যে মহীশূর নৌবাহিনী সংগঠিত করে।
হায়দার-টিপু ব্রিটিশদের বিরুদ্ধে প্রস্তুতি নিচ্ছেন আর ফরাসীরা এতে সরাসরি সাহায্য করছে-এই খবর ব্রিটিশদের কানে গেলে তারা ফরাসী ও মহীশুরের উপর প্রতিশোধ নেবার উপায় খুঁজতে থাকে। ১৭৭৯ সালের শুরুর দিকে ব্রিটিশরা মারাঠা-নিজামের সাথে মৈত্রী চুক্তি করে। এরপর মহীশুরকে দুর্বল করার জন্য মালাবার উপকূলে বিদ্রোহে সাহায্য করে কিন্তু মহীশুর মালাবারের এই বিদ্রোহ বড় হবার আগেই শেষ করে দেয়। অন্যদিকে, আজন্মের প্রতিদ্বন্দ্বী ফরাসীদের শায়েস্তা করার দুটো ছুতো পেয়ে যায় ব্রিটিশরা-এক)  ফরাসীরা ব্রিটিশদের বিরুদ্ধে মহীশুর সুলতানকে সাহায্য করছে। খ) ফরাসীরা আমেরিকার স্বাধীনতা যুদ্ধে ব্রিটিশদের বিরুদ্ধে আমেরিকানদের সাহায্য করছে। এই প্রেক্ষিতে, ১৭৭৯ সালে ব্রিটিশরা ফরাসীদের পন্ডিচেরীর মাহী পোর্ট ধ্বংস করে দেয়। মাহী পোর্ট হায়দার আলীর কাছে অনেক গুরুত্বপূর্ণ ছিল; কারন, মহীশুর যেসব ফ্রেঞ্চ সামরিক সরন্জাম আমদানি করতো, তার সবই এই বন্দর দিয়ে আসতো। এই বন্দরে নিরাপত্তার জন্য সুলতানের সৈন্যও ছিল; ব্রিটিশরা বন্দর ধ্বংসের সময় সুলতানের সৈন্যও হত্যা করে। এই ঘটনাগুলো আনুষ্ঠানিকভাবে জন্ম দেয় দ্বিতীয় এ্যাংলো-মহীশুর যুদ্ধের (১৭৭৯-১৭৮৪)।
দ্বিতীয় এ্যাংলো-মহীশুর যুদ্ধ ছিল ভারতে সংঘটিত ব্রিটিশ-ভারতীয় যুদ্ধগুলোর মধ্যে অন্যতম রক্তক্ষয়ী। এই যুদ্ধে অংশ নেবার জন্য খোদ ব্রিটেন ও ফ্রান্স হতে ভারতে সৈন্য আসে। ১৭৮০  সালের জুন-জুলাইয়ে চতুর হায়দার পুত্র টিপু ও করিম খানকে নিয়ে ভারতের পূর্ব উপকূলের পূর্বঘাট পাহাড়ী এলাকা দিয়ে তামিলনাড়ুর ব্রিটিশ লক্ষ্যবস্তুতে আক্রমন করতে থাকেন।

পূর্বঘাট পাহাড়ী এলাকা (ছবি: অর্ন্তজাল)
এরপর, মহীশুর বাহিনী উত্তর কর্নাটকের ব্রিটিশ স্থাপনায় অভিযান পরিচালনা করে। আগস্টে স্কটিশ বংশোদ্ভূত ব্রিটিশ অফিসার হেক্টর মুনরো মাদ্রাজ হতে রওনা দেন হায়দারকে ধরাশায়ী করার জন্য। এসময় হায়দারের কাছে খবর আসে হায়দ্রাবাদ হতে কর্নেল উইলিয়াম বেইলি সৈন্য নিয়ে আসছে মুনরোর সৈন্যদের সাথে যোগ দেবার জন্য। হায়দার ভাবলেন, মুনরো আর বেইলির একত্রিত ব্রিটিশ বাহিনীর সাথে যুদ্ধ করা কঠিন হবে। তাই, হায়দার পুত্র টিপুকে পাঠালেন কর্নেল বেইলির সৈন্যদের বিরুদ্ধে, যাতে তারা মুনরোর সৈন্যদের সাথে একত্রিত না হতে পারে। তিন হাজার সৈন্য নিয়ে টিপু রওনা দিলেন।
এদিকে, মুনরো সৈন্য নিয়ে অবস্থান করছিলেন মাদ্রাজ থেকে একশো মাইল উত্তরে কান্জিভরমে। হায়দার বাহিনী নিয়ে এগিয়ে গেলেন কান্জিভরমে।
বেইলি বুঝতে পারলেন, সময়মতো মুনরোর পাশে গিয়ে দাঁড়াতে না পারলে মহা বিপদ। তাই, যত দ্রুত সম্ভব বেইলি এগিয়ে চললেন।

কর্নেল উইলিয়াম বেইলি ও  হেক্টর মুনরো (ছবি: যথাক্রমে Robert Edge Pine ও David Martin)
২৫ আগস্ট, ১৭৮০, দুপুরের দিকে, বেইলি সাড়ে আট হাজার সৈন্যসহ কাটালাইয়া নদী তীরে এসে পৌঁছান। রাতের জন্য এই নদী তীরেই তাঁবু খাটান। রাতে প্রবল বৃষ্টি নামল আর সাথে উপরি হিসেবে এলো বন্যা। আটকে পড়লেন বেইলি। টানা আটদিন আটকে থাকার পর ০৩ সেপ্টেম্বর বেইলি রওনা দেন কান্জিভরমের দিকে। কান্জিভরমের দশ-পনেরা মাইল দূরে পেরামবাক্কাম নদী পার হবার পর হঠাৎ করে টিপুর মহীশুরী রকেট আর কামানের আক্রমনে ছত্রভঙ্গ হয়ে গেলো বেইলির সৈন্যবাহিনীর সামনের অংশ। হতভম্ব হয়ে গেলেন বেইলি। দ্রুত সৈন্যদের চর্তুভূজ ফরমেশানে সাজিয়ে এগিয়ে যেতে থাকেন। এদিকে,কান্জিভরমে পর্যাপ্ত পরিমাণ সৈন্য রেখে হায়দার আলীও যোগ দিলেন টিপুর সাথে। হায়দার আলী তাঁর অশ্বারোহী বাহিনী নিয়ে সামনের দিক থেকে আক্রমন করেন বেইলির সৈন্যদের। মুহুর্তে ভেঙে গেলো ব্রিটিশ সৈন্যদের ফরমেশান। হায়দারের অশ্বারোহী বাহিনী আর টিপুর রকেট-কামানের আঘাতে নাস্তানাবুদ হলেন বেইলি। কোন উপায় না দেখে অবশেষে ১০ সেপ্টেম্বর আত্মসমর্পন করলেন বেইলি।

টিপুর রকেটের আঘাতে লন্ড ভন্ড ব্রিটিশ বাহিনী (ছবি: Charles Hubbell)
এদিকে বেইলির পরাজয়ের খবর শুনে চিন্তিত হলেন মুনরো। সিদ্ধান্ত নিলেন পিছু হটে মাদ্রাজ ফিরে যাবার। কারন, এই অবস্থায় মহীশুর বাহিনীর বিরুদ্ধে একা যুদ্ধে যাওয়া আত্মহত্যার শামিল।

ইতিহাস ব্রিটিশদের এই পরাজয়কে মনে রাখবে। ইতিহাসে এই যুদ্ধকে বলা হয় পেরামবাক্কামের যুদ্ধ। ভারতবর্ষে এটা ব্রিটিশদের সবচেয়ে লজ্জাজনক ও ভয়াবহ পরাজয়। এ যুদ্ধে ব্রিটিশদের তিন হাজার সৈন্য মারা যায় ও পাঁচ হাজার সৈন্য বন্দী হয়। বেইলি ও বন্দী সৈন্যদের মহীশুরের রাজধানী শ্রীরঙ্গপত্তমে পাঠানো হয়।



পেরামবাক্কামের যুদ্ধ (ছবি: টিপুর গ্রীষ্মকালীন প্রাসাদের দেয়ালে আঁকা ম্যুরাল)
নভেম্বরের শুরুর দিকে হায়দার আলী উত্তর কর্নাটকের ব্রিটিশ স্থাপনাগুলো আক্রমন করেন। আর এখানেই ভুল করেন হায়দার আলী। হায়দার আলী চাইলেই পেরামবাক্কামের যুদ্ধের পর ব্রিটিশদের থেকে মাদ্রাজ কুঠি দখল করে নিতে পারতেন। সেসময় ব্রিটিশদের থেকে মাদ্রাজ কুঠি দখল করে নিলে দক্ষিণ ভারতে হয়তো চিরদিনের মত ব্রিটিশ আগ্রাসন বন্ধ হয়ে যেতো। কিন্তু হায়দার মাদ্রাজ দখল না করে ০৩ নভেম্বর উত্তর কর্নাটকের ভেল্লোরে ছোট একটি  ব্রিটিশ কুঠি দখল করেন। আর এই সুযোগ ও সময়টাই কাজে লাগায় ব্রিটিশরা। ব্রিটিশরা মাদ্রাজের নিরাপত্তা বৃদ্ধি করে। সৈন্য বাহিনী নতুন করে সংগঠিত করে।
আরও একটা দু:সংবাদ অপেক্ষা করছিল মহীশুরের জন্য; আইরিশ বংশোদ্ভূত ব্রিটিশ লেফেট্যানেন্ট জেনারেল আইরে বাংলা হতে বিশাল বাহিনী নিয়ে নিয়ে মাদ্রাজ আসছেন।
(মহীশুরের বাঘ, পর্ব-চার)
পাদটীকা১. হায়দার ব্রিটিশদের থলেশ্বরী বন্দর আক্রমন করলে, ব্রিটিশরা রাজা কেরালা ভার্মার কাছে সাহায্য চায় এবং বিনিময়ে প্রতিশ্রুতি দেয়, ব্রিটিশরা তাকে মহীশুরের বিপক্ষে স্বাধীনতা যুদ্ধে সাহায্য দেবে কিন্তু এই ব্রিটিশরাই ১৭৯২ সালে তাদের স্বাধীনতা হরণ করে। ব্রিটিশরা ভারতীয়দের আভ্যন্তরীণ কোন্দল খুব ভালো করেই কাজে লাগিয়েছিল। 
২. ডাচরা তখন ব্রিটিশ প্রতিদ্বন্দ্বী ছিল। আমেরিকার স্বাধীনতা যুদ্ধে ডাচরা ব্রিটিশদের বিপক্ষে আমেরিকানদের সাহায্য করে এবং ফরাসীদের মত তারাও ভারতে ব্রিটিশদের বিরুদ্ধে মহীশুরকে সাহায্য করে।



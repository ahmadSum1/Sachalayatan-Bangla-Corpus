অচ্ছ ব্যাঙ





ছবি দেখে কি ভাবছেন?
ডিজাইন করা ব্যাঙের কোন শো-পিস, তাই না?
আসলে এটি কোন শো-পিস নয়, এটি সত্যিকারের জীবন্ত ব্যাঙের এক প্রজাতি। ইংরেজীতে এই ব্যাঙকে বলে Glass Frog বা, Transparent Frog। বাংলায় বলা যায় 'অচ্ছ ব্যাঙ' [০১]। এদের বৈজ্ঞানিক নাম 'Centrolenidae'।


উত্তর-পূর্ব ইকুয়াডোরে ১৮৭২ সালে স্প্যানীশ প্রাণীবিজ্ঞানী মার্কোস এসপাদা প্রথম অচ্ছ ব্যাঙের কথা বিশ্বকে জানান। অচ্ছ ব্যাঙের প্রায় ১৫২ ধরণের উপ-প্রজাতি আছে।


অচ্ছ ব্যাঙের সবচেয়ে অদ্ভুত বিষয়টি হল, এই ব্যাঙ এতই স্বচ্ছ যে, এর ভিতরের অঙ্গ-প্রত্যঙ্গগুলো খালি চোখেই দেখা যায়। এদের ত্বক এত স্বচ্ছ হবার কারণ হল, এদের ত্বকে পিগমেন্টেশানের অভাব আছে। এদের ত্বক  সাধারণত: স্বচ্ছ হালকা সবুজাভ, কিছু কিছু প্রজাতির রং বাদামী। ত্বক ও শরীরের আভ্যন্তরীণ পর্দা সবই স্বচ্ছ। এদের হৃদপিন্ড, ফুসফুস, পাকস্থলী, নাড়ীভুঁড়ি, হাড়, এমনকি হার্টবিটও বাইরে থেকে দেখা যায়।




অচ্ছ ব্যাঙ আকারে খুব ছোট হয়ে থাকে। এদের অধিকাংশ উপ-প্রজাতি সর্বোচ্চ তিন সেন্টিমিটার পর্যন্ত দীর্ঘ হয়ে থাকে। তবে, সব উপ-প্রজাতি হিসেব করলে অচ্ছ ব্যাঙের সর্বোচ্চ দৈর্ঘ্য হতে পারে দশ সেন্টিমিটার। অচ্ছ ব্যাঙের বিভিন্ন উপ-প্রজাতির মধ্যে প্রশান্ত মহাসাগরীয় অচ্ছ ব্যাঙ আকারে অনেক বড় হয়ে থাকে।
কোন কোন উপ-প্রজাতিতে মেয়ে অচ্ছ ব্যাঙরা আকারে পুরুষদের থেকে বড় হয়ে থাকে।


অচ্ছ ব্যাঙের চোখ সামনের দিকে থাকে এবং বেশ বড় বড় হয়। এদের সামনের পা দুটো চিকন এবং পিছনের দুটো পা মোটা হয়ে থাকে।
অচ্ছ ব্যাঙের কিছু কিছু উপ-প্রজাতি এত বেশি স্বচ্ছ হয়ে থাকে যে, এরা যখন কোন গাছের পাতার উপর বসে, তখন মনে হয়, জেলি জাতীয় কিছু পাতাটিতে লেগে আছে।


অচ্ছ ব্যাঙের অনেকগুলো উপ-প্রজাতি উত্তর আমেরিকার দক্ষিণাংশ হতে মধ্য আমেরিকা ও দক্ষিণ আমেরিকার মধ্যাংশ পর্যন্ত পাওয়া যায়।


এদের সবচেয়ে বেশি দেখা যায় আন্দিজ অঞ্চলে। আন্দিজ ও আমাজন ভূ-অঞ্চলের অর্ন্তভুক্ত গ্রীষ্মাঞ্চলীয় চির সবুজ পাহাড়ী ধোঁয়াসাচ্ছন্ন আদ্র বন অচ্ছ ব্যাঙের প্রিয় আবাসস্থল।
এরা সাধারণত: বৃক্ষচারী। জলাধারের কাছাকাছি গাছের আদ্র ডালে, পাতায় এরা বসতি গড়ে।


খাদ্যে হিসেবে এরা নানা ধরণের ছোট পোকা-মাকড় খেয়ে থাকে।
অচ্ছ ব্যাঙ নিশাচর প্রাণী। দিনের বেলা এরা নিজেদের বসতিতে (পাতায়) ঝিমিয়ে/ঘুমিয়ে কাটিয়ে দেয়। রাতের বেলা এরা খাবারের খোঁজে বের হয়। স্বচ্ছ হওয়ায় শিকারীরা এদের রাতের বেলা খুঁজে বের করতে পারে না।


প্রজনন ঋতুতে (বর্ষাকাল) এরা জলাধার আছে এমন জায়গাগুলোতে ঘর বাঁধে। জলাধারের আশপাশের জায়গার দখল নিয়ে অচ্ছ ব্যাঙদের মধ্যে লড়াইও হয়। জলাধারের পাশের উপযুক্ত কোন একটি স্থান দখলে আসলে অচ্ছ যুগল লিপ্ত হয় কামলীলায়। সাধারণত: অচ্ছ ব্যাঙেরা রাতে সংসর্গে লিপ্ত হয়।


মা অচ্ছ ব্যাঙ জলাধারের উপর ঝুলে আছে এমন গাছের পাতায় বা, আগাছায় ডিম পাড়ে। কিছু কিছু উপ-প্রজাতির মা অচ্ছ ব্যাঙ জলাধারের পাড়গুলোতে, জলাধারের সাথে লাগানো পাথরে ডিম পেড়ে থাকে। মা অচ্ছ ব্যাঙরা সাধারণত: দুই থেকে তিন ডজন ডিম পাড়ে।


ডিম ফুটে লার্ভা বের হবার আগ পর্যন্ত কিছু কিছু প্রজাতির অচ্ছ ব্যাঙ ডিমগুলো পাহারা দেয়।
একসময় ডিম ফুটে বেরিয়ে আসে অচ্ছ ব্যাঙের নতুন প্রজন্ম। অচ্ছ ব্যাঙের ব্যাঙাচি জীবনচক্র পাড়ি দিতে হয়। ডিম ফুটে বেরিয়ে আসা অচ্ছ ব্যাঙাচিগুলো গড়িয়ে জলাধারের পানিতে পড়ে যায়। জলাধারের পানিতে বড় হতে থাকে অচ্ছ ব্যাঙের বংশধর।


IUCN অচ্ছ ব্যাঙের প্রায় ষাটটি প্রজাতিকে 'বিপদাপন্ন' হিসেবে তালিকাভুক্ত করেছে; এদের মধ্যে ছয়টির বিলুপ্তির দ্বারপ্রান্তে। এছাড়া অচ্ছ ব্যাঙের প্রায় ৪৯ টি প্রজাতির সর্ম্পকে তথ্যের ঘাঁটতি আছে। এদের সংখ্যা ক্রমেই হৃাস পাচ্ছে। মূলত: গত(বিংশ) শতাব্দীর আশির দশক হতে অচ্ছ ব্যাঙের সন্ধান পাওয়া দুর্লভ হয়ে পড়ে।


অচ্ছ ব্যাঙের বিপদাপন্ন প্রাণী হবার মূল কারণগুলো হল: বৈশ্বিক উষ্ঞতা ও মানুষের সৃষ্ট বিপর্যয়।
বৈশ্বিক উষ্ঞতার কারণে আদ্র স্থানের অধিবাসী অচ্ছ ব্যাঙরা ক্রমেই বসতিহীন হচ্ছে। এছাড়া, মানুষরা বসতবাড়ি, চাষাবাদ ও কাঠের জন্য বন কেটে উজাড় করে দিচ্ছে; ফলে, অচ্ছ ব্যাঙের আবাসস্থলই ধ্বংস হয়ে যাচ্ছে। এছাড়া, বন্যপ্রাণী চোরাচালানীদের উৎপাত তো আছেই।
মধ্য ও দক্ষিণ আমেরিকার দুর্বল 'বন ও বন্য প্রাণী সংরক্ষণ ব্যবস্থা' কতটা সফল হবে প্রকৃতির মহাবিস্ময় এই অচ্ছ ব্যাঙ রক্ষায়, তা চিন্তার বিষয়। অন্যান্য অনেক প্রাণীর মত প্রকৃতির বিস্ময়াবৃত অচ্ছ ব্যাঙরা মানুষদের সৃষ্ট বিপর্যয় হতে বিলুপ্ত হবে না, এই আশা রাখি।
অচ্ছ ব্যাঙরা বেঁচে থাকুক.....


অচ্ছ ব্যাঙের ধ্বনি:
০১। 
প্রজাতি: Cochranella albomaculata
০২। 
প্রজাতি: Andes Giant Glass Frog
তথ্য-ছবি-অডিও সূত্র:
০১। ছবিগুলো গুগুল ইমেজ আর্কাইভ থেকে নেয়া হয়েছে।
০২। অনলাইন লিংক: ০১, ০২, ০৩।
০৩। বই: Glass Frogs  by Doug Wechsler.
০৪। অডিও সূত্র: ০১, ০২।
পাদটীকা:
[০১]
ইংরেজী 'Glass Frog' বা, 'Transparent Frog'-এর বাংলা করলে দাঁড়ায় 'স্বচ্ছ ব্যাঙ'। 'স্বচ্ছ' শব্দের আরেক প্রতিশব্দ হল 'অচ্ছ'। তাই, Glass Frog বা, Transparent Frog-এর বাংলা হিসেবে 'অচ্ছ ব্যাঙ' শব্দটি ব্যবহার করা হল।


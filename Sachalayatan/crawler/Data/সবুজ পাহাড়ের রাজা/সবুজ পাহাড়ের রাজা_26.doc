মহীশুরের বাঘ, পর্ব-এক





As soon as I conquer Egypt, I will establish relations with Tipu Sahib and together with him, I will attack the English in their possessions in India and drive them to Arab sea.-নেপোলিয়ান বোনাপার্ট, ১৭৯৮১

ব্রিটিশ বেনিয়ারা যখন ভারতবর্ষে একের পর এক রাজ্য গ্রাস করছে, তখন যেকজন ভারতীয় রাজা ব্রিটিশদের সমীহ আদায় করে নিতে পেরেছিলেন তাঁদের মাঝে টিপু সুলতান অন্যতম। ব্রিটিশ ও ব্রিটিশ ঘেঁষা ভারতীয় ঐতিহাসিকদের লেখনীতে ভিলেন হিসেবে আর্বিভূত হলেও বাস্তবের টিপু সুলতান ব্রিটিশদের বিরুদ্ধে ভারতীয় প্রতিরোধের এক অমর নায়ক হয়ে থাকবেন।

টিপু সুলতান
১৭৫০ সালের ২০ নভেম্বর দক্ষিণ ভারতের মহীশুর রাজ্যে উচ্চ পদস্থ সেনা কর্মকর্তা হায়দার আলী ও তাঁর দ্বিতীয় স্ত্রী ফাতিমার ঘরে জন্মগ্রহণ করেন ফতেহ আলী খান টিপু। টিপু সুলতানের পুরো জীবনটাই যুদ্ধ; যুদ্ধের মাঝে জন্ম, বেড়ে উঠা, যুদ্ধেই মৃত্যু। বাবা হায়দার আলীরও সারা জীবন কেটেছে যুদ্ধে। ১৭৬১ সালে মহীশুরের দুর্বল শাসক কৃষ্ঞরাজাকে নামমাত্র সম্মানসূচক রাজা হিসেবে রেখে প্রতিষ্ঠা করেন মহীশুর সালতানাত। হায়দার মহীশুরের উপর দাবি পাকাপোক্ত করার জন্য মুঘল সম্রাট দ্বিতীয় শাহ আলমের কাছ হতে সালতানাতের ফরমানও আনিয়ে নেন। ক্ষমতায় বসেই রাজ্য বিস্তার আর সুসংহত করার কাজে মন দেন। রাজ্য বিস্তার আর মুঘল ঘন্ষ্ঠিতার কারণে বেশ কয়েকবার মারাঠা আক্রমণের শিকার হয় মহীশুর। কিন্তু মারাঠারা হায়দারকে দাবিয়ে রাখতে পারেনি। ছোট মহীশুর সালতানাতকে তিনি বিশাল এক সালতানাতে পরিণত করেন।

১৭৬১ সালে হায়দার আলীর মহীশুর সালতানাত প্রতিষ্ঠার সময়। (ছবি: Charles Joppen)


১৭৮২ সালে হায়দার আলীর মৃত্যুর সময় মহীশুর সালতানাত। (ছবি: Charles Joppen)
১৭৬৫ সালে হায়দার আলী মালাবার অভিযান করেন। টিপুর বয়স তখন পনেরো বছর। বাবা হায়দার আলীর সাথে প্রথমবারের মত যুদ্ধে গেলেন। মালাবারের বেদুন অঞ্চলের দক্ষিণে পাহাড়ী এলাকায় যুদ্ধে অসামান্য বীরত্ব দেখান কিশোর টিপু।
১৭৬৭ প্রথম এ্যাংলো-মহীশুর যুদ্ধ শুরু হয়। আর এই যুদ্ধেই টিপু তাঁর আজীবনের শত্রু ব্রিটিশদের সাথে প্রথমবারের মত মুখোমুখি হন। সে যুদ্ধে বাপ-ব্যাটা মিলে ব্রিটিশদের খুব ভালো প্যাদানী দেয়। আর এই যুদ্ধেই আমরা দেখতে পাই বিচক্ষণ টিপু সুলতানকে।
হায়দার আলী ১৭৬১ সালে মহীশুরের সুলতান হবার পর হতেই রাজ্যবিস্তারে মনোনিবেশ করেন। এতে করে পাশের রাজ্য হায়দ্রাবাদের নিজাম, মারাঠারাজ মাধব রাও পেশোয়া, আরকোটের নবাব মুহাম্মাদ আলী খান ও ব্রিটিশরা চিন্তায় হয়ে পড়ে যায়।
নিজাম ও ব্রিটিশদের সহায়তা নিয়ে মারাঠারাজ মাধব রাও পেশোয়া ১৭৬৭ সালের জানুয়ারীতে মহীশুরের বিরুদ্ধে যুদ্ধ ঘোষণা করেন২। শুরু হলো প্রথম এ্যংলো-মহীশুর যুদ্ধ (১৭৬৭-১৭৬৯)। সুলতান হায়দার আলী বুদ্ধিমান ছিলেন, তিনি চিন্তা করলেন এতগুলো শত্রুর সাথে এক সাথে যুদ্ধে যাওয়া সমীচিন হবে না; সন্ধি প্রস্তাব পাঠালেন মাধব রাওয়ের কাছে। মারাঠারা সন্ধিতে রাজি হলো, ত্রিশ লাখ রূপির বিনিময়ে তারা সরে এলো মহীশুর থেকে।
এদিকে, হায়দ্রাবাদের নিজাম সেই বছরের মার্চে ব্রিটিশ কর্ণেল জোসেফ স্মিতের নেতৃত্বে সৈন্য পাঠালেন মহীশুরের বিরুদ্ধে। নিজামের বাহিনীতে ব্রিটিশদের উপস্থিতি দেখে ব্রিটিশদের উপর রেগে যান হায়দার আলী। চালেন চতুরঙ্গের কূট চাল। ১৭৬৭ সালের ১১ জুন হায়দার আলী আঠারো লক্ষ রূপিসহ টিপু সুলতানকে পাঠালেন নিজামের কাছে। কিশোর টিপুর রাজনৈতিক জ্ঞান দেখে অবাক হলেন নিজাম। অবশেষে, নিজাম রাজী হলেন; মহীশুরের সাথে একত্র হয়ে ব্রিটিশদের বিরুদ্ধে যুদ্ধ ঘোষনা করলেন।
দক্ষিণ ভারতের চাঙ্গামায় নিজাম-মহীশুরের যৌথ বাহিনী হায়দার আলীর নেতৃত্বে ব্রিটিশদের ঘাঁটিতে আক্রমন করে। একের পর এক ব্রিটিশ ঘাঁটি, কুঠি, দূর্গ দখল করছিলেন হায়দার আলী। অবশেষে, ১৭৬৭ সালের নভেম্বরে তিনি ব্রিটিশদের আম্বর দূর্গ অবরোধ করেন। কিন্তু সুবিধা করতে না পারায় ডিসেম্বরের শেষের দিকে হায়দার আলী পিছু হটে উত্তর সুবায় চলে যান। এসময় ঘটল বড় অঘটন! ব্রিটিশদের থেকে ঘুষ নিয়ে মহীশুরের পক্ষ ত্যাগ করলেন নিজাম; উত্তর সুবার যুদ্ধে পর্যদুস্ত হলেন হায়দার আলী।
দু'মাস পর ১৭৬৮ সালে ফেব্রুয়ারীতে ব্রিটিশরা মহীশুরের মালাবার অঞ্চল দখল করে নেয়। হায়দার আলী তখন কর্নাটক দখলে ব্যস্ত, তাই পুত্র টিপু সুলতানকে পাঠালেন মালাবার। মেজর ফিটজেরাল্ড, কর্ণেল উড, কর্ণেল জোসেফ স্মিতের সম্মিলিত আটাশ হাজার সৈন্য টিপু সুলতানের ছ'’হাজার সৈন্যর কাছে পরাজিত হলো। এ পরাজয়ে কর্ণেল জোসেফ স্মিত খুব অপমানিত হলেন; প্রতিশোধ হিসেবে তিনি মারাঠাদের সাথে নিয়ে মহীশুরের অধীন ব্যাঙ্গালোর দূর্গ অবরোধ করেন। প্রচন্ড যুদ্ধ হলো। কিন্তু শেষ পর্যন্ত মারাঠা-ব্রিটিশ বাহিনী পরাজিত হয় মহীশুরের বাপ-বেটার কাছে। ব্যাঙ্গালোরে মুক্তভাবে উড়তে থাকে মহীশুরের পতাকা।


ব্যাঙ্গালোরে উড়ছে মহীশুরের পতাকা (ছবি: James Hunter)
এরপর, হায়দার আলী- টিপু সুলতান ব্রিটিশদের হুশার দূর্গ অবরোধ করেন। খবর শুনে কর্ণেল উড সৈন্য নিয়ে হুশার দূর্গ আক্রমন করেন কিন্তু ভেন্কটগিরীতে হায়দারের বাহিনীর হাতে পর্যদুস্ত হন। এরপর, বাপ-বেটা কর্নাটক দখল করেন, পুরো দক্ষিণ ভারতের সবগুলো ব্রিটিশ কুঠি একের পর এক দখল করে নিতে থাকেন। মার্চ, ১৭৬৯ সালে বাপ-বেটা অবরোধ করেন ব্রিটিশদের মাদ্রাজ কুঠি ৩। ভয়াবহ যুদ্ধ হলো পুরো মার্চ মাস জুড়ে।
অবশেষে, ২৯ মার্চ, ১৭৬৯, হায়দ্রাবাদের নিজাম ও মারাঠাদের সমর্থন এবং সহযোগীতা থাকার পরও মহীশুরের বাপ-বেটার কাছে ব্রিটিশদের শোচনীয় পরাজয় হয়। মাদ্রাজে বিজয়ীর বেশে প্রবেশ করেন হায়দার আলী ও টিপু সুলতান।
টিপু সুলতানের বয়স তখন মাত্র ১৯ বছর।

(মহীশুরের বাঘ, পর্ব-দুই)
ব্যাকআপ
পাদটীকা১. French Directory
২. প্রথম মারাঠা-মহীশুর যুদ্ধ
৩. ভারতে তখন ব্রিটিশদের মূল কুঠি ছিল তিনটি-বাংলা, বোম্বে, মাদ্রাজ



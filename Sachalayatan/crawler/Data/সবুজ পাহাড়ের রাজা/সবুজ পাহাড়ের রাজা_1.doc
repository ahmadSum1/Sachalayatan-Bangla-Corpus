সীমান্ত ভয়ংকর





বাংলাদেশ-ভারত সীমান্তে ২০১২ সালের জানুয়ারী থেকে ১৭ অক্টোবর পর্যন্ত 'ভারতীয় সীমান্ত রক্ষী বাহিনী' (বিএসএফ) কর্তৃক 'বাংলাদেশী হত্যা'র কিছু পরিসংখ্যান:
জানুয়ারী:
◘ চাপাইনবাবগুন্জের শিবগন্জ উপজেলার সাদ্দাম হোসেনকে ০৪ জানুয়ারি ধরে নিয়ে যায় বিএসএফ। ২৫ জানুয়ারি পদ্মার পাড়ে সাদ্দামের হাত-পা বাধা ক্ষত-বিক্ষত লাশ পাওয়া যায়। (লিংক)
◘ যশোরের শার্সা উপজেলার রাশেদুজ্জামান ২১ জানুয়ারী বিএসএফের গুলিতে খুন হয়। (লিংক)
ফেব্রুয়ারী:
◘ দিনাজপুরের বিরামপুর উপজেলার সাইফুল ইসলামকে ০২ ফেব্রুয়ারি বেয়নেট দিয়ে খুচিয়ে হত্যা করে বিএসএফ। (লিংক)
◘ দিনাজপুরের নবাবগঞ্জ উপজেলার মিজানুর রহমানকে ১৩ ফেব্রুয়ারী বিএসএফ নির্যাতন করে হত্যা করে। মিজানুরের লাশের ডান চোখ ছিল না। ডান চোয়াল, কান, দাঁতের মাড়ি ছিল মারাত্মকভাবে থেঁতলানো। চোয়ালের গভীর ক্ষত দিয়ে মাথার মগজ বেরিয়ে আসছিল। (লিংক)
মার্চ:
◘ দিনাজপুরের বিরামপুর উপজেলার আব্দুল জলিল ০৫ মার্চ বিএসএফ-এর ছোঁড়া ককটেলের আঘাতে আহত হয়। পরে, বিএসএফ বেয়নেট দিয়ে খুচিয়ে আব্দুল জলিলের মৃত্যু নিশ্চিত করে। (লিংক)
◘ যশোরের শার্শা উপজেলার মো. শাহাদাত হোসেনকে ২৭ মার্চ রাতে পিটিয়ে হত্যা করে বিএসএফ। (লিংক)
এপ্রিল:
◘ চাঁপাইনবাবগঞ্জের শিবগঞ্জ উপজেলার রুহুল আমীনকে ০৪ এপ্রিল ভোররাতে গুলি করে হত্যা করে বিএসএফ। (লিংক)
◘ সাতক্ষীরা সদর উপজেলার সিরাজুল ইসলামকে ১২ এপ্রিল বেয়নেট দিয়ে খুঁচিয়ে ও কুপিয়ে নির্মমভাবে হত্যা করে বিএসএফ। (লিংক)
◘ চাঁপাইনবাবগঞ্জের শিবগঞ্জ উপজেলার ফারুক হোসেনকে ১৪ এপ্রিল বিএসএফ গুলি করে হত্যা করে। (লিংক)
◘ পঞ্চগড়ের তেঁতুলিয়া উপজেলার ওলিয়ার রহমানকে ২২ এপ্রিল বিএসএফ জওয়ানরা পিটিয়ে হত্যা করে। (লিংক)
মে:
◘ চাঁপাইনবাবগঞ্জের শিবগঞ্জ উপজেলার দারুল ইসলামকে ১৬ মে বিএসএফ গুলি করে হত্যা করে। (লিংক)
◘  দিনাজপুরের বিরামপুর উপজেলার সাইদুর রহমান চিকুকে হাতবোমা ও গুলি করে হত্যা করে বিএসএফ। (লিংক)
জুন:
◘ ঠাকুরগাঁওয়ের বালিয়াডাঙ্গী উপজেলার ফারুককে ১৪ জুন বিকেলে বিএসএফ গুলি করে হত্যা করে। (লিংক)
জুলাই:
◘  সাতক্ষীরার কলারোয়া উপজেলার আলতাফ হোসেন ০২ জুলাই বিএসএফের গুলিতে নিহত হয়। (লিংক)
◘ পঞ্চগড়ের তেঁতুলিয়া উপজেলার মো. রতন নামের সতেরো বছর বয়েসী এক কিশোরকে ০৩ জুলাই পিটিয়ে হত্যা করে বিএসএফ। (লিংক) 
◘ চাঁপাইনবাবগঞ্জের শিবগঞ্জ উপজেলার সানাউল হককে সীমান্তবর্তী জমিতে পানি দেয়ার সময় ২৫ জুলাই গুলি করে হত্যা করে বিএসএফ। (লিংক)
◘ লালমনিরহাটের পাটগ্রাম উপজেলার গরু রাখাল আবু আলমকে ২৬ জুলাই বিএসএফ সদস্যরা পিটিয়ে হত্যা করে। পরে লাশ সানিয়াজান নদীতে ফেলে দেয় বিএসএফ। আবু আলমের মুখমন্ডল হাতুড়ি দিয়ে থেতলে ক্ষতবিক্ষত করে দেয় বিএসএফ। (লিংক)
আগস্ট:
◘  ঝিনাইদহের মহেশপুর উপজেলার জাহিদুল ইসলাম লাল্টুকে ০৬ আগস্ট সকালে বিএসএফ গুলি করে হত্যা করে। (লিংক)
◘ সাতক্ষীরা সদর উপজেলার আতাউর রহমানকে ১২ আগস্ট সকালে বিএসএফ গুলি করে হত্যা করে। (লিংক)
◘ লালমনিরহাটের পাটগ্রাম উপজেলার জাহাঙ্গীর হোসেন নামের এক রাখালকে ২০ আগস্ট বিএসএফ সীমান্ত থেকে ক্যাম্পে ধরে নিয়ে যায়। ক্যাম্পে পিটিয়ে ও শ্বাসরোধ করে হত্যা করা হয় জাহাঙ্গীরকে। ২১ আগস্ট বিএসএফ সদস্যরা জাহাঙ্গীরের লাশ চেনাকাটা নদীতে ফেলে দেয়। (লিংক)
◘ দিনাজপুর জেলার বিরামপুরের আবুল কাশেমেকে ২৬ আগস্ট সীমান্ত পার হবার সময় বিএসএফ হাতবোমা ছুঁড়ে হত্যা করে। পরে লাশ সীমান্তের কাছাকাছি এক ডোবায় ফেলে দেয় বিএসএফ। (লিংক)
সেপ্টেম্বর:
◘ ঠাকুরগাঁওয়ের বালিয়াডাঙ্গী উপজেলার মো. হাজিরুলকে পহেলা সেপ্টেম্বর ভোররাতে গুলি করে হত্যা করে বিএসএফ। (লিংক)
◘ লালমনিরহাটের পাটগ্রাম উপজেলার বাবুল হোসেনকে পহেলা সেপ্টেম্বর রাতে বিএসএফ গুলি করে হত্যা করে। (লিংক)
◘ যশোরের বেনাপোলের পুটুখালী সীমান্তে ১৩ সেপ্টেম্বর আলমগীর নামে এক গরু ব্যবসায়ীকে পিটিয়ে হত্যা করে বিএসএফ। [আসক/এমআরটি]
◘ চুয়াডাঙ্গার দামুড়হুদার চোটবলদিয়া সীমান্তে ১৪ সেপ্টেম্বর বিপ্লবকে পিটিয়ে হত্যা করে বিএসএফ। [আসক/এমআরটি]
◘ সাতক্ষীরা সীমান্তে ২১ সেপ্টেম্বর নজরুল ইসলামকে গুলি করে হত্যা করে বিএসএফ। [আসক/এমআরটি]
◘ দিনাজপুরের বিরল উপজেলার এনায়েতপুর সীমান্তে ২৪ সেপ্টেম্বর বিএসএফের গুলিতে হোসেন আলী নামে একজন খুন হয়। [আসক/এমআরটি]
◘ চাঁপাইনবাবগঞ্জের শিবগঞ্জ সীমান্তে ৩০ সেপ্টেম্বর হান্নান নামে একজনকে পিটিয়ে হত্যা করে। [আসক/এমআরটি]
অক্টোবর:
◘ চাঁপাইনবাবগঞ্জের শিবগঞ্জ উপজেলার এনামুল ইসলামকে ০২ অক্টোবর ধারালো অস্ত্র দিয়ে কুপিয়ে হত্যা করে বিএসএফ। (লিংক)
◘ রাজশাহীর চর মাঝারদিয়াড়ে বিএসএফের গুলিতে ০৭ অক্টোবর সুজন আলী (১৬) নামে এক কিশোর নিহত হয়। (লিংক)
◘ কুষ্টিয়ার দৌলতপুর উপজেলার মহিষকুন্ডি মাঠপাড়া সীমান্তে আলম হোসেকে ১১ অক্টোবর কুপিয়ে ও পিটিয়ে হত্যা করে বিএসএফ সদস্যরা। (লিংক)
◘ ঠাকুরগাঁওয়ের বালিয়াডাঙ্গী উপজেলার আব্দুল খালেক ১৩ অক্টোবর বিএসএফের গুলিতে খুন হয়। (লিংক)
উপরের খবরগুলো হতে বিএসএফের হাতে বাংলাদেশ ভারত-সীমান্তে জানুয়ারি হতে অক্টোবর, ২০১২ পর্যন্ত খুন হওয়া মোট বাংলাদেশীর সংখ্যা ৩২ জন।
সীমান্তে বিএসএফের হাতে নাজেহাল, শারীরিকভাবে নিপীড়ণের শিকার, গুলিতে আহত, অপহরণের হিসাব করলে বিএসএফের হাতে বাংলাদেশী নিপীড়ণের সংখ্যাটা কয়েক শ'তে যেয়ে ঠেকবে।
হিউম্যান রাইটস ওয়াচের প্রতিবেদন:
হিউম্যান রাইটস ওয়াচের প্রতিবেদনে বলা হচ্ছে, বিএসএফ গুলির ব্যবহারসহ পিটিয়ে, কুপিয়ে, বেয়নেট চার্জ করে মানুষ হত্যার মতো নৃশংসতার কৌশলের আশ্রয় নিচ্ছে। গত দশ বছরে এক হাজারেরও বেশি বাংলাদেশী হত্যা করেছে বিএসএফ। প্রতিবেদনগুলোতে আরো বলা হয়, বারবার আশ্বাস দেয়া সত্বেও ভারতীয় কর্তৃপক্ষ সীমান্তে বাংলাদেশী হত্যা বন্ধ করছে না। কোন বিএসএফ সদস্যের দৃষ্টান্তমূলক শাস্তি হয়নি।
লিংক- ০১, ০২, ০৩
সেন্টার ফর মিডিয়া রিসার্চ অ্যান্ড ট্রেনিং এমআরটি-এর প্রতিবেদন:(লিংক)
সেপ্টেম্বর মাসে ভারত-বাংলাদেশ সীমান্তে বিএসএফ সাত বাংলাদেশীকে হত্যা করে। এর মধ্যে গুলি হত্যা করা হয় তিনজনকে এবং পিটিয়ে হত্যা করা হয় চারজনকে। পুলিশের এক এএসআইসহ অন্তত ২৭ জনকে বিএসএফ ধরে নিয়ে যায়।
আগস্ট মাসে বিএসএফ চারজনকে হত্যা করে। এমআরটির মতে, ২০১২ সালে এখন পর্যন্ত বিএসএফের হাতে ৩৩ জন বাংলাদেশী খুন হয়।
মানবাধিকার সংগঠন অধিকার-এর প্রতিবেদন: (লিংক: ১, ২, ৩)


২০০০ সাল থেকে ২০১১ পর্যন্ত বিএসএফের হামলায় গুরুতর আহত হয়েছেন ৯২৩ জন, অপহরণের শিকার ৯৩৩, নিখোঁজ ১৮৬ ও ধর্ষণের শিকার হয়েছেন ১৫ জন বাংলাদেশী নারী।
চলতি বছরের ১ জানুয়ারি থেকে ৩১ আগস্ট পর্যন্ত বিএসএফের হাতে কমপক্ষে ২৩ জন বাংলাদেশী খুন হয়েছে।
মানবাধিকার সংগঠন আইন ও সালিশ কেন্দ্র (আসক)-এর প্রতিবেদন: (লিংক)
২০১২ সালের জানুয়ারি থেকে সেপ্টেম্বর পর্যন্ত বিএসএফের গুলিতে ও নির্যাতনে নিহত হয়েছে ১৯ জন, আহত হয়েছে ৫৬ জন এবং অপহরণের শিকার হয়েছে ৫৩ জন।
সীমান্তে নিরস্ত্র বাংলাদেশিদের হত্যাকাণ্ড শূন্যের কোঠায় নামিয়ে আনতে ‘সম্ভাব্য সব ধরনের পদক্ষেপ’ নেওয়ার আশ্বাস দেয়ার পরও বিএসএফের গুলি বর্ষণ আর নির্যাতন বন্ধ না হয়ে বরং তা অতীতের মতো অব্যাহত আছে।
ভারতীয় সীমান্তরক্ষী বাহিনী বিএসএফের গুলিতে বাংলাদেশি নাগরিকদের মৃত্যু নিয়মিত ঘটনা হয়ে দাঁড়িয়েছে। আর বিএসএফের ট্রিগারের শিকার হচ্ছেন কিংবা নির্মম নির্যাতনের শিকার হচ্ছেন যে বাংলাদেশি নাগরিকরা তারা সবসময় নিরস্ত্র অবস্থায় ছিল।
দ্য ফিন্যান্সিয়াল এক্সপ্রেস, বাংলাদেশ বলছে-
গত এক দশক ধরে প্রতি চারদিনে গড়ে একজন বাংলাদেশীকে সীমান্তে হত্যা করছে ভারত। (লিংক)
দ্য হিন্দু বলছে-
আইন ও মানবাধিকার লঙ্ঘন করে ভারতের বিএসএফ গত দশ বছরে এক হাজারের বেশি মানুষ হত্যা করেছে। (লিংক)
ইইউ পার্লামেন্টের সদস্য জিন লাম্বার্ট বলেন-
অনেকদিন ধরে চলতে থাকা ভারতীয় বিএসএফ কর্তৃক সীমান্তে বাংলাদেশী হত্যা কোনভাবেই মেনে নেয়া যাই না, এর প্রতিকার দরকার। (লিংক)
দ্যা টাইমস অব ইন্ডিয়া, ইউএনএইচসিআর, দ্য ইন্ডিপেনডেন্ট, গ্লোবাল পোস্ট-এর প্রতিবেদনে বারবার বাংলাদেশ-ভারত সীমান্তে বিএসএফের আইন ও মানবাধিকার লঙ্ঘনের কথা উঠে এসেছে।
সীমান্তে বাংলাদেশী হত্যা বন্ধে ভারতের আশ্বাস
♦ ২৯ সেপ্টেম্বর, ২০১২ তারিখে ঢাকায় বিজিবি-বিএসএফের সম্মেলনে বিএসএফ মহাপরিচালক বনসাল সীমান্ত হত্যা শূন্যের কোটায় নামিয়ে আনার অঙ্গীকার করেন। অথচ, এই ঘোষণার ২৪ ঘন্টা না যেতে বিএসএফ বেয়নেটের আঘাতে ও পিটিয়ে চাঁপাইনবাবগঞ্জে হান্নান নামে একজনকে হত্যা করে। অক্টোবর মাসে এপর্যন্ত বিএসএফের হাতে খুন হয়েছে চারজন। (লিংক)
♦ ২০১১ সালের ৩০ জুলাই ভারতীয় কেন্দ্রীয় স্বরাষ্ট্রমন্ত্রী পি চিদাম্বরম ঢাকা সফরকালে সীমান্তে নিরীহ ব্যক্তির ওপর আর গুলি চালানো হবে না বলে আশ্বাস দেয়। 
♦ ২০১১ সালের ১৭ জুলাই জামালপুরে অনুষ্ঠিত দুই দেশের কমান্ডার পর্যায়ের বৈঠকেও সীমান্তে গুলি না চালানোর প্রতিশ্রুতি দেয় ভারত।
♦ ২০১১ সালের ০৮ জুলাই ভারতের পররাষ্ট্রমন্ত্রী এস এম কৃষ্ণা একই প্রতিশ্রুতি দেন।
♦ ২০১১ সালের ০৭ মে বিরোধীদলীয় নেতা ও বিএনপি চেয়ারপারসন খালেদা জিয়াকে ভারতের উপ-রাষ্ট্রপতি এম হামিদ আনসারি সীমান্তে হত্যা বন্ধের প্রতিশ্রুতি দেন।
♦ ২০১১ সালের মে মাসে ভারতের সাবেক পররাষ্ট্র সচিব নিরুপমা রাও সীমান্তে হত্যা বন্ধের কথা বলেন।
♦ ২০১১ সালের মার্চ মাসে ভারত সরকার বিএসএফকে সীমান্তে রাবার বুলেট ব্যবহার করার নির্দেশ দেয়।
এই আদেশ দেয়ার পরও কি করে বিএসএফ সীমান্তে গুলি ছুঁড়ে? নাকি ভারতীয় সরকারের আদেশটি ছিল লোক দেখানো? ভারত সরকার বিএসএফকে প্রাণঘাতী আগ্নেয়াস্ত্র সরবরাহ না করলে ওরা কোথা থেকে এসব ব্যবহার করে? 
♦ ২০১১ সালের ২৮ জানুয়ারি বিএসএফের স্পেশাল মহাপরিচালক প্রণয় সাহা হিলি চেকপোস্ট পরিদর্শনে এসে একই প্রতিশ্রুতি দেয়।
♦ ২০১১ সালের ২০ জানুয়ারি ঢাকায় অনুষ্ঠিত দুই দেশের স্বরাষ্ট্র সচিব পর্যায়ের বৈঠকেও ভারতের স্বরাষ্ট্র সচিবের পক্ষ থেকে সীমান্তে বাংলাদেশি হত্যা বন্ধের আশ্বাস দেয়া হয়েছিল।
♦ ২০১১ সালের ২০ জানুয়ারি ঢাকায় দু-দেশের স্বরাষ্ট্র সচিব পর্যায়ের বৈঠকে বাংলাদেশের পক্ষ থেকে কিশোরী ফেলানী হত্যাকাণ্ডের তীব্র প্রতিবাদ জানানো হয়। তখন ভারতীয় স্বরাষ্ট্র সচিব ঘটনার জন্য দুঃখ প্রকাশ করে বলেছিলেন, হত্যাকাণ্ড বন্ধে বিএসএফ প্রাণঘাতী অস্ত্র ব্যবহার বন্ধ করবে।
♦ ২০১১ সালের জানুয়ারিতে ভারতীয় কতৃপক্ষ থেকে বলা হয় সীমান্তে অবৈধ পারাপার ঠেকাতে বিএসএফ রাবার বুলেট ব্যবহার করবে।
♦ ২০১০ সালের সেপ্টেম্বরে ঢাকায় অনুষ্ঠিত ৩১ ও ৩২তম বিডিআর ও বিএসএফ এর মহাপরিচালক পর্যায়ে বৈঠকে বিএসএফ মহাপরিচালক প্রতিশ্রুতি দেন সীমান্তে আর কোনও বাংলাদেশিকে হত্যা করা হবে না।
♦ ২০০৯ সালের জুলাইয়ে ঢাকায় বিডিআর সদর দফতর পিলখানায় সীমান্ত সম্মেলন অনুষ্ঠিত হয়। এই সম্মেলনে বিএসএফের ডিজির কাছে বিজিবির ডিজি বিএসএফের সীমান্তে বাংলাদেশী হত্যার প্রতিবাদ জানান। বিএসএফ প্রধান সীমান্তে বাংলাদেশী হত্যা বন্ধের আশ্বাস দেয়। 
♦ ২০১০ সালের ১০ থেকে ১৩ জানুয়ারি প্রধানমন্ত্রী শেখ হাসিনা ভারতে রাষ্ট্রীয় সফর করেন। এসময় সীমান্ত প্রসঙ্গে মনমোহন সিং প্রতিশ্রুতি দেন, বিএসএফ কর্তৃক সীমান্তে বাংলাদেশী হত্যা বন্ধে কার্যকরী উদ্যোগ নেবে ভারত সরকার।
♦ ঢাকা সফরে এসে ভারতের স্বরাষ্ট্রমন্ত্রী পি চিদাম্বরম প্রতিশ্রুতি দেন একইভাবে। তিনি বলেন, সীমান্ত হত্যা বন্ধে বিএসএফকে কঠোর নির্দেশ দেওয়া হয়েছে।
সীমান্তে হত্যাকান্ড নিয়ে বাণী অমৃত:
☻ বিবিসিকে দেয়া এক সাক্ষাৎকারে বিএসএফের প্রধান বনসাল বলে, 'বাংলাদেশ সীমান্তে বিএসএফের গুলি চালানো বন্ধ হবে না।' (লিংক)


বিএসএফের প্রধান বনসাল
☻ ১৫ অক্টোবর, ২০১২ তারিখে ভারতের স্বরাষ্ট্র-সচিব আর কে সিং বলে, 'সীমান্তে বিএসএফ আক্রান্ত হয় বলেই গুলি চালায়। যাদের লক্ষ্য করে গুলি চালানো হয় তারা সবাই চোরাকারবারি'। (লিংক)
সীমান্তে বিএসএফকে বাংলাদেশীরা আক্রমন করেছে এরকম ঘটনা খুব বিরল। হিউম্যান রাইটস ওয়াচ, ইইউ, অধিকার, আসক, এমআরটি, বিভিন্ন সংগঠন ও পত্রিকার রিপোর্টে স্পষ্টভাবে উঠে এসেছে, 'বাংলাদেশীরা বিএসএফকে আক্রমন করেছে, এধরণের ঘটনা হাতেগোনা কয়েকটি।'
চোরাকারবারিরা আইনের উর্ধ্বে নয় যে ওদের কোন প্রকার গ্রেফতার, বিচার ছাড়া মেরে ফেলা যাবে। সীমান্তে চোরাকারবারিদের কি করা হবে, তা নিয়ে সুস্পষ্ট আইন আছে, বিধি-বিধান আছে। চোরাকারবারি বলে কাউকে হত্যা করলে, তা বৈধ হয়ে যায় না।
এটি প্রমাণিত সত্য যে,  ভারতীয় সীমান্তরক্ষী বিএসএফ বাংলাদেশীদের দ্বারা কোন প্রকার আক্রমনের শিকার না হয়েও শুধুমাত্র অবৈধভাবে সীমান্ত পারাপারের জন্য বাংলাদেশীদের হত্যা করে, যা সম্পূর্ণরূপে বেআইনী ও অমানবিক। শুধু তাই না, বিএসএফ বাংলাদেশের সীমান্তে ঢুকে বাংলাদেশীদের আক্রমন, লুটপাট, হত্যা ও নিপীড়ণ করেছে। শুধুমাত্র সীমান্তের কাছাকাছি দাঁড়িয়ে থাকার জন্যও বিএসএফ বাংলাদেশীদের হত্যা করেছে। 
☻ ২৪ ফেব্রুয়ারি, ২০১২, দিল্লীতে সীমান্ত ব্যবস্থাপনা ও সমন্বিত সীমান্ত ব্যবস্থাপনা বিষয়ে আলোচনা করেন বাংলাদেশের স্বরাষ্ট্রমন্ত্রী সাহারা খাতুন ও ভারতীয় স্বরাষ্ট্রমন্ত্রী পি চিদাম্বরম।
আলোচনায় ভারতীয় স্বরাষ্ট্রমন্ত্রী পি চিদাম্বরম বলে, গত আট মাসে আত্মরক্ষা(?) করতে যেয়ে বিএসএফ মাত্র চারজন বাংলাদেশী হত্যা করেছে। (লিংক)
বুঝলাম পি চিদাম্বরম ভারতীয় মন্ত্রী, সে মিথ্যা বলতেই পারে। কিন্তু মাননীয়া সাহারা খাতুন, আপনি তো সেখানে উপস্থিত ছিলেন, আপনি মাত্র চারজন খুন হবার ও আত্মরক্ষার্থে বিএসএফের গুলি চালানোর এই মিথ্যাগুলোর কোন প্রতিবাদ করলেন না কেন?
যেখানে মাসে গড়ে দু থেকে তিনজন করে খুন হচ্ছে বিএসএফের হাতে, সেখানে আট মাসে মাত্র চারজন খুন হবার মত মিথ্যার প্রতিবাদ করা উচিত ছিল-না কি? 
সীমান্তে বিএসএফ আত্মরক্ষার্থে গুলি চালায়, এটা অনেক বড় মিথ্যাচার।


ভারতীয় স্বরাষ্ট্রমন্ত্রী পি চিদাম্বরম
☻ স্থানীয় সরকারমন্ত্রী ও বাংলাদেশ আওয়ামিলীগের মুখপাত্র সৈয়দ আশরাফুল ইসলাম বলেন, 'সীমান্তে যা হচ্ছে, তা নিয়ে রাষ্ট্র খুব বেশি চিন্তিত নই। প্রতিনিয়ত ঘটনাগুলো ঘটছে। এসব অতীতে ঘটেছে, ভবিষ্যতেও ঘটবে। এটা নিয়ে রাষ্ট্র খুব বেশি চিন্তিত নয়। সেখানে গরু চুরি, চোরাকারবারী, অবৈধভাবে সীমান্ত চলাচল, মাদক ব্যবসায় দুই দেশের বর্ডারে এগুলো হয়ে থাকে সবসময়; এগুলোকে তিলকে তাল করার কোনো প্রয়োজন আছে বলে আমি করি না'। (লিংক)
মাননীয় মন্ত্রী,
একজন মানুষ, সে 'গরুচোর, অবৈধভাবে সীমান্ত পারাপারকারী, মাদক ব্যবসায়ী, চোরাকারবারী' যেই হোক, তাকে বিনা বিচারে অবৈধভাবে সীমান্ত পারাপারের জন্য হত্যা করা বা, নিপীড়ণ করা যায় কি?
আইন-আদালত, সভ্য উপায়-এই শব্দগুলোর প্রকৃত ব্যবহার ফিকে হয়ে আসছে কি?
☺ ভারতীয় কর্তৃপক্ষের দাবী, সীমান্তে আত্মরক্ষার্থে গুলি ছুড়ে বিএসএফ। বিজিবির সাবেক মহাপরিচালক মেজর জেনারেল ফজলুর রহমান এপ্রসঙ্গে বলেন, 'বাংলাদেশে দাঁড়িয়ে পি চিদাম্বরম চরম অসত্য কথা বলেছেন। বিএসএফ সদস্যদের ওপর আক্রমণ হলেই কেবল আত্মরক্ষার্থে জন্য গুলি চালাবে। এটি আসলে কথার কথা। এর মানে, বাংলাদেশিরা কি বিএসএফ সদস্যদের ওপর আক্রমণ করে? আমার জানামতে কখনোই বাংলাদেশিরা বিএসএফ সদস্যদের ওপর আক্রমণ করেনি। বিএসএফই আক্রমণ করে। আর তারা যদি সত্যিকার অর্থে সদিচ্ছা নিয়ে আশ্বাস দিত, তাহলে তা বাস্তবায়ন হতো।'
.
.
.
সীমান্তের ইস্যুতে বর্তমান বাংলাদেশ সরকার আগের সরকারগুলোর মতো দুর্বল পররাষ্ট্রনীতি বজায় রেখেছে। আমাদের নতজানু পররাষ্ট্রনীতি থেকে ভালো কিছু আশা করতে পারি না।
পৃথিবীর কোনও দেশ তার সীমান্তে পাশ্ববর্তীদেশের মানুষদের এভাবে গণহারে হত্যা করে না। কিন্তু ভারতীয় সীমান্তরক্ষী বিএসএফ আজ ৪২ বছর ধরে এই বিরল দৃষ্টান্তটি রেখে চলেছে।
ভারত বারবার প্রতিশ্রুতি দিয়েও সীমান্তে বাংলাদেশি হত্যা ও নির্যাতন বন্ধ করেনি বরং নিরপরাধ বাংলাদেশিদের হত্যা করতে বিএসএফের নিষ্ঠুরতা বেড়েই চলেছে। হত্যার ধরনে এসেছে পরিবর্তন, বর্বরতা; আগে গুলি করে হত্যা করত, এখন মধ্যযুগীয় কায়দায় নির্যাতন করে, কুপিয়ে, বেয়নেট চার্জ করে, ছুরিকাঘাত করে, হাতবোমা মেরে বাংলাদেশী হত্যা করছে বিএসএফ। বিএসএফ বাংলাদেশের ভূখণ্ডে ঢুকেও বাংলাদেশীদের ধরে নিয়ে যায়, নির্যাতন ও হত্যা করে।
ভারত সরকার বলছে, তারা বিএসএফকে আদেশ দিয়েছে, যাতে তারা সীমান্তে আর কোন বাংলাদেশীকে হত্যা বা, নিপীড়ণ না করে। তারপরও বিএসএফ কিভাবে ভারত সরকারের আদেশ অমান্য করে সীমান্তে বাংলাদেশী হত্যা করে। সামরিক বা, আধা-সামরিক বাহিনীর চেইন অব কমান্ড বলে একটা বিষয় আছে। বিএসএফের মত বাহিনীর লোকেরা চাইলেই নিজেদের ইচ্ছে মত কাজ করতে পারে না। ব্যর্থ রাষ্ট্রের একটি উপাদান হল, সামরিক/আধা-সামরিক বাহিনী নিজ ইচ্ছায় চলে, সরকারী আদেশ অমান্য করে।
ভারত সরকারের মতে, ভারত সরকার বিএসএফকে সীমান্তে বাংলাদেশী হত্যা ও নিপীড়ণ বন্ধে আদেশ দিয়েছে। তাহলে, বাস্তব পরিস্থিতি দাঁড়ায় ভারত সরকারের আদেশ অমান্য করে বিএসএফ সীমান্তে বাংলাদেশীদের গণহত্যা করছে।  তা, ভারত কবে থেকে ব্যর্থ রাষ্ট্রে পরিণত হল যে, এর সামরিক বাহিনীগুলো নিজ ইচ্ছায় চলে?
আসল সত্যটি হল, ভারত সরকার শুধু মুখেই বলছে যে, বিএসএফ সীমান্তে আর কোন বাংলাদেশী হত্যা ও নিপীড়ণ করবে না। বাস্তবে, বিএসএফ সীমান্তে বাংলাদেশীদের হত্যা ও নিপীড়ণের মাধ্যমে ভারত সরকারের আদেশ পালন করছে।
ভারত সরকার বারবার বলছে, সীমান্তে বাংলাদেশী হত্যা বন্ধ করা হবে। তারপরও, বিএসএফ কিভাবে সীমান্তে মানুষ হত্যা করে? বাস্তবে ভারত সরকার বা, বিএসএফ সীমান্তে বাংলাদেশীদের গুলি করে হত্যা করা, সীমান্ত থেকে ধরে নিয়ে নির্যাতন করার নীতি থেকে একবিন্দুও সরে আসেনি।
বিএসএফ ভারত সরকারের একটি প্রতিষ্ঠান। বিএসএফ সীমান্তে বাংলাদেশী হত্যার মাধ্যমে ভারত সরকারের আদেশ লঙ্ঘন করছে। ভারত সরকার বিএসএফের বিরুদ্ধে কোন ব্যবস্থা নিচ্ছে না কেন?
তাহলে তো সহজেই এই উপসংহারে আসা যায়, ভারত সরকার সীমান্তে বাংলাদেশী হত্যা বন্ধের ব্যাপারে যা বলেছে সব মিথ্যা। ভারত সরকার আসলে বিএসএফের মাধ্যমে বাংলাদেশী অবৈধ সীমান্ত পারাপারকারীদের ব্যাপারে আইন ও মানবাধিকারের তোয়াক্কা না করে চুড়ান্ত সমাধানের [Final Solution, Extermination] পথ বেছে নিয়েছে।
ভারতীয় সীমান্ত রক্ষী (বিএসএফ) ৪২ বছরে কম করে হলেও তিন থেকে চার হাজার বাংলাদেশী হত্যা করেছে। আমরা, বাংলাদেশীদের সময় এসেছে, বাংলাদেশ-ভারত সীমান্তে বিএসএফ কর্তৃক প্রতিনিয়ত বাংলাদেশী খুন হবার ঘটনাটিকে 'গণহত্যা' বলে ঘোষণা করার।
.
.
.
সীমান্ত ভয়ংকর : একজন ফেলানী ; ভারতের অসহিষ্ঞু আচরণ , আইন ও মানবাধিকার লংঘন
বাংলাদেশ-ভারত সীমান্তে বিএসএফ-এর তান্ডব ও কিছু কথা
ফেলানীর মর্মান্তিক আরো কিছু ছবি.....
.
.
.


ভুতুড়ে হাঙর



০১


১৮৯৭/৯৮ সালে জাপানের ইয়কোহামার কাছে একদল জাপানী জেলে নতুন এক প্রজাতির সামুদ্রিক প্রাণী খুঁজে পেল। বিশালাকৃতির এই প্রাণী দেখতে হাঙরের মত। জাপানী জেলেরা এর নাম দিল 'ত্যানগুজামে' (Tenguzame) যার অর্থ ভুতুড়ে হাঙর।
০২


ছবি: জন প্যাক্সটন।
উপরে যে ছবি দেখছেন, তা একটি হাঙরের। ২২ আগস্ট, ১৯৮৩ তে 'এফআরভি কাপালা' নামের এক মাছ ধরা জাহাজ অস্ট্রেলিয়ার নিউ সাউথওয়েলসের সিডনী উপকূলে সমুদ্রের প্রায় এক হাজার মিটার গভীর হতে প্রায় চার মিটার লম্বা এই বিচিত্র হাঙরটিকে ধরে।
হাঙরের এই প্রজাতির নাম ইংরেজীতে Goblin Shark, বৈজ্ঞানিক নাম Mitsukurina owstoni, বাংলায় বলা যেতে পারে ভুতুড়ে হাঙর।
জাপানি প্রাণী বিজ্ঞানী কাকিচি মিৎসুকুরি ও এশিয়ার বন্যপ্রাণী সংগ্রাহক ব্রিটিশ নাগরিক অ্যালান আউস্টনের (১৮৫৩-১৯১৫) স্মরণে এদের নামকরণ করা হয়।
০৩


ভুতুড়ে হাঙরদের খুঁজে পাওয়া যায় সমুদ্রের গভীরে অন্ধকারে। এরা সাধারণত: অতলান্তিক, ভারত ও প্রশান্ত মহাসাগরের গভীর জলে থাকে। তবে, বিশেষত: অস্ট্রেলিয়ার নিউ সাউথ ওয়েলস, দক্ষিণ অস্ট্রেলিয়া ও তাসমানিয়ার সমুদ্র উপকূল, জাপান, দক্ষিণ আফ্রিকার উত্তমাশা অন্তরীপ, পুর্তগালের সমুদ্র উপকূল, দক্ষিণ আমেরিকার সুরিনাম, ফ্রেঞ্চ গায়ানার সমুদ্র উপকূলে এদের বেশি দেখতে পাওয়া যায়। সাধারণত: সমুদ্রের ১,২০০ থেকে ৪,০০০ মিটার নিচে এদের বসবাস।
ভুতুড়ে হাঙর সম্পর্কে হাঙরবিদরা খুব বেশি কিছু জানতে পারেননি। কারণ, ভুতুড়ে হাঙরের দেখা খুব কমই দেখা পাওয়া গেছে। এ পর্যন্ত মাত্র পঁয়তাল্লিশটি নমুনা সংগ্রহ করা গেছে।
০৪


ভুতুড়ে হাঙরের লম্বা শুড় আর ধারালো-তীক্ষ্ণ দাঁত অন্য হাঙরদের থেকে এদের আলাদা করে রেখেছে। এদের মুখটি আরেক বিস্ময়; বিশাল হা করতে পারে, মনে হয় যেন সব শুষে নেবে। এদের শরীর কিন্তু বেশ নরম, থলথলে। গায়ের রং ধূসরে-গোলাপী। এরা প্রায় পাঁচ মিটার পর্যন্ত লম্বা হতে পারে। স্ত্রী ভুতুড়ে হাঙররা আকৃতিতে বড় হয়। এদের সন্তরণ থলি (মাছের পটকা/Swim bladder) থাকে না। অবাক করা আরেকটি বিষয় হল: এদের যকৃৎ শরীরের এক চর্তুথাংশের সমান হয়। এদের চোখ ছোট হয়। পাখনা প্রায় গোলাকৃতির।


ছবি: উইকিপিডিয়া
ভুতুড়ে হাঙরদের খাদ্যাভাস সম্পর্কে খুব বেশি জানা যায় না। এরা সাধারণত: গভীর সামুদ্রিক মাছ, স্কুইড, অক্টোপাস, চিংড়ি জাতীয় সামুদ্রিক পোকামাকড় খেয়ে থাকে।
ভুতুড়ে হাঙরদের প্রজনন সম্বন্ধে খুব বেশি কিছু জানাতে পারেননি হাঙরবিদরা। তবে, হাঙরবিদরা মোটামুটি নিশ্চিত যে, স্ত্রী ভুতুড়ে হাঙরদের দেহের অভ্যন্তরে ডিম থাকাকালীন সময়ে ভ্রুণ পরিপক্ক হয় এবং শিশু ভুতুড়ে হাঙর ডিম ফুটে মায়ের পেট হতে বেরিয়ে আসে।
এই জাতের হাঙররা মানুষের জন্য ক্ষতিকর নয় বলেই ধারণা করা হয়।


IUCN দুর্লভ এই ভুতুড়ে হাঙরকে Least Concern প্রাণীর তালিকায় অর্ন্তভুক্ত করেছে। মানুষের ভয়াবহ থাবা থেকে এরা বেঁচে গেছে, কারণ, এরা সমুদ্রের এতই গভীরে থাকে, যেখানে মানুষের হাত নিত্য-নৈমত্তিকভাবে এখনো পৌঁছায়নি। তারপরও ভুতুড়ে হাঙররা বিপদমুক্ত নয়; সৌখিনদের কাছে এদের চোয়াল, শুড় ও মুখাংশের চাহিদা আছে। এছাড়া, সচরাচর এদের দেখা না পাওয়ায় সমুদ্রের পানি দূষণে কারনে এদের কি পরিমাণ ক্ষতি হচ্ছে তাও ঠিকমত জানা যাচ্ছে না।
মানুষের ভয়াল থাবার শিকার হয়ত ভুতুড়ে হাঙররা হয়েছে অথবা, হবে। তবু, কামনা করি, এই বিচিত্র সুন্দর ভুতুড়ে হাঙররা যেন বেঁচে থাকে পৃথিবীর শেষ সূর্য অস্তের দিন পর্যন্ত।
রেফারেন্স:
০১। রিফ কোয়েস্ট সেন্টার ফর শার্ক রিসার্চের সাইটে প্রকাশিত প্রবন্ধ।
০২। অস্ট্রেলিয়ান মিউজিয়ামের সাইটে প্রকাশিত প্রবন্ধ।


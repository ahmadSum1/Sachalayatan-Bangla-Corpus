রবির সামাজিক ব্যবসা ও আমার (একান্ত ব্যক্তিগত) মতামত, কিছু উদাহরণ



বিষয়টি নিয়ে অনেক কথা বলা হয়ে গেছে, ইতোমধ্যেই। সচলে একটা লেখা এসেছে, তবুও বলি। কারণটা হলোঃ আমি দুটো প্রশ্ন সবখানে দেখেছি, শুনেছি।
(ক) কিছু তো একটা দিয়েছে, এতে ক্ষতি কি? লাভ না হোক, ক্ষতি কি?
(খ) তুমি কি করেছো সারাজীবনে? কি দিয়েছো? এখন কেউ কিছু করলেই জ্বলে?
আমি প্রথমটার উত্তর দেব। তবে সোজা বাংলায়, ক্ষতি নাই, কোন ক্ষতি নাই। তবে দুইখান কথা (আসলে দুখান না, লেজুড়-ওয়ালা একগাদা কথা) আছে, সেই কথাগুলোই বলবো আর কি। এই মতামত একান্ত ব্যক্তিগত, শিরোনামেই বলেছি, কেউ দাগা নিবেন না মনে। 
আর দ্বিতীয়টা নিয়ে কিছু বলার নাই, মাফ করে দিয়েন। কিছু করি নাই, কিন্তু নীতিকথার ঝাণ্ডা উড়াই। কিন্তু ওইযে এক ব্যাটা ছিলো, সৈয়দ মুজতবা আলি, সেও অনেক ঘ্যানর-ঘ্যানর করতো, সেও জীবনে কিছু করে নাই, খালি নীতিকথার বুলি কপচাইসে। কিন্তু দেখেন এই যে ইউনুস সাহেব, খালি মুখে না, কাজেও দেখিয়েছেন। আমি পেরথম দলের লোক, কাজ-টাজ করি না, খালি বক বক এবং সেই জন্যেই ক্ষমাপ্রার্থী। 
শুরু করলাম, ত্যানা পেচানি-
১। অনেক কোম্পানির কর্পোরেট সোশাল রেস্পন্সিবিলিটির ফান্ড থাকে, তারা সেখান থেকে চাইলে সাহায্য করতে পারে, আবার নাও পারে। কেউ প্রতি বছর করে, কেউ করে না, তবে যেই করুক ঢোল পিটাতে কম যায়না কেউই। কারন সোজা, যতই সোশাল রেস্পন্সিবিলিটি হোক, আসল কাজ হচ্ছে প্রচার। যাকগে, আজকালের যুগে এটা অনৈতিক না, রবি যদি এমন কিছু করতো, সমস্যা ছিল না।
আরেকটা ব্যাপার, এই সিএসআরের টাকা কিন্তু আমার শোনামতে (কিছুটা জানামতেও), স্পন্সরশিপের মতও ব্যবহার হয়, যেমনঃ ডাচ-বাঙলা ব্যাঙ্ক যে বৃত্তি দেয় সেটা তার নামেই দেয়, যদি কেউ হাসপাতালে একটা ওয়ার্ড বা ভার্সিটিতে একটা ল্যাব (বুয়েটে একটা 'হুয়েই' ল্যাব আছে, জানিনা সেটায় ওদের নিজের ছাড়া আর কোন কোম্পানির প্রোডাক্ট ব্যবহারে নিষেধাজ্ঞা আছে নাকি, তবে ল্যাবের নাম ওদের) করে দেয়, মাঝে মাঝে নিজের নামেই দেয়। 
রবি সিএসআর ফান্ড ব্যবহার করেনি (সে নিজেই বলেছে, মানুষের টাকা দিবে)। সে মানুষের টাকা নিয়েছে, টাকা নিয়ে যা দিয়েছে তাতে তাদের প্রচারণার ছাপ। যাকাতে বা যেকোন দান খয়রাতে (বা ধরেন রিলিফের মালেই) কেউ কি নিজের সিল মেরে দেয়? (যাতে বোঝা যায় আমি দিয়েছি?) এটা কি সাহায্য হলো? এটা কিভাবে নৈতিক হয়?
তুলনাটা রিলিফের সাথে চলতে পারে, দুক্ষেত্রেই, অভাবী/ দুস্থ মানুষের সাহায্য প্রয়োজন, সেক্ষেত্রে আমি যা দেই, তাই তারা নিবে, কোন ক্ষতি নাই। কিন্তু আওয়ামি লিগ বা বিএনপি, অথবা কোন ভার্সিটি (যেমন বুয়েট) যদি রিলিফ বিতরণ করা শুরু করে তাদের স্বীয় লোগো মার্কা, তাহলে ক্ষতি কি? ক্ষতি নাই, খারাপ লাগে, চোখে লাগে, অন্যায় মনে হয়, এটুকুই। তবে কর্পোরেট বাস্তবতার যুগে মেনে নিতে হবে সব।
২। অনেকেই লোগো-ওয়ালা জামা দেয়, ব্যবসায়ী থেকে শুরু করে নেতারাও, কেউ বলে না দান করতেসি। দান-খয়রাত সম্প্রদান কারক, এতে সত্ত্ব ত্যাগ করে দেয়া হয় (লোগো মেরে না) এবং তার থেকেও বড় কথা, দানের বিপরীতে কেউ কিছু আশা করে না। মানুষ হয়তো তার মা-বাবার নাম অমর রাখতে স্কুল-কলেজ, হাসপাতাল ইত্যাদি করে দেয়, এর থেকে বেশি কিছু চাইতে আমি কাউকে দেখিনি। (রাজনীতিবিদদের ব্যতিক্রম হিসেবে ধরলাম!)
রাজনৈতিক নেতা বা দলগুলোও কখনো প্রচার করে না, সমাবেশে আসেন ভাই, জামা পাইবেন (তারা লোগো-ওয়ালা জামা দেয়, নিজের পয়সাতেই দেয়, তবে দান বলে না, মাহাত্ম্য প্রচার করেনা দানের)।
তারথেকেও বড় কথা রবি নিজের পয়সা খরচ করে দেয়নি, প্রচার তারা আগেও করেছে, পরেও করছে, কিন্তু মানুষের পয়সায় যে জামাটা সেটায় লোগো মারার অধিকারটা সে কই পেলো? সে উদ্যোগ নিয়েছে, আয়োজন করেছে বলেই?
কাহিনীটা চেনা চেনা লাগে, ১৯৭১-এ ২৬ মার্চ প্রথম স্বাধীনতার ঘোষণার পরে, এক মেজরও দিয়েছিলেন ঘোষণা, সেইটা পরে একদল ব্যাপক প্রচার করে, তারে ঘোষক বানায়। কিন্তু ভাই, ঘোষক ছাড়া কি আমাদের চলতোই না? ঘোষনা (কারও পক্ষে) দিতে কি লোকের অভাব হয়? ঘোষণা কি আর কেউ দেননি? একইভাবে, রবির মত এমন খয়রাতি গ্রুপেরও কি অভাব হয়? রবির স্পেশালিটিটা কি? এই অফারটা 'যদু-মধু-কদু' দিলেও কিছু লোক গ্রহণ করতো, কিন্তু তারা মনে হয়না, লোগো মেরে জিনিশ দিতো। 
আমি এখনো কাউকে দেখিনি এভাবে দিতে, বসুন্ধরা তার টিস্যুর টাকা এসিড সারভাইভারদের দিতো, কি দেয় জানি না, প্রচার মাঝে মধ্যে করতো, তবে এভাবে দিতে শুনিনি (বলছি না তারা মহান)। আর ব্র্যাক বা ইস্টার্ন ব্যাঙ্ককে বলতে শুনি না, জামা দেব ঈদে, এবং তারপর দেখি না লোগো-ওয়ালা কিছু দিতে। সবাই মোটামুটি একটা নর্ম মেনে চলতো (নৈতিকতা বলা চলে), এখন অবশ্য বাকিরাও বিখ্যাত সামাজিক ব্যবসা শুরু করবে।  
৫৮ টাকার উপযোগ তো গ্রাহক তো কথা বলে পাবেই- এই যুক্তি অনেকের। কিন্তু সে গ্রাহক তো ৫৮ টাকা খরচই করতো না, সে হয়তো ২০-২৫ টাকা করতো। অতিরিক্ত লাভ কি ইতোমধ্যেই হয়ে যায়নি?
লাভের পয়সা কেউ দান করতে বলেনি, না করলে না করো। কিন্তু তোমাদের ঈদের জামা দেব বলে, আমার প্রতিষ্ঠানের বিজ্ঞাপন বানালাম, তাও অন্যের পয়সায় (ধরলাম আংশিক হলেও)
৩। যেহেতু ইঞ্জিনিয়ার (সিভিল), তাই ২টা উদাহরণ দেই।
প্রথমটা ঢাকা নিয়েঃ যেকোন একটা প্রজেক্ট নিলে তার ফিজিবিলিটি এনালাইসিস করা লাগে, এর মধ্যে অনেক কিছু থাকে, কস্ট-বেনিফিট এনালাইসিস, ট্রাফিক-এনভারনমেন্ট-সোসাল ইম্প্যাক্ট এনালাইসিস ইত্যাদি ইত্যাদি। ঢাকার বিষয়ে মজার ব্যাপার হলো, ট্রান্সপোর্ট বিষয়ক যে প্রজেক্টই নেয়া হোক না কেন (আমি যেহেতু ট্রাফিক নিয়ে কাজ করতাম, তাই বলছি); সব ফিজিবল হয়ে যায়। যা ইচ্ছা তাই নেন হাতে, সবই ভালো। এর কারণ হচ্ছে, আমাদের শহরের যাতায়াত-যোগাযোগ পরিস্থিতি এত বেশি খারাপ যে, আপনি যা করবেন, তাই লাভ। এই জন্যেই, ঢাকায় বাস-ট্রেনের সার্ভিসের মত গণ-পরিবহনের উন্নতির বদলে একের পর এক ফ্লাই-ওভার, ওভার পাস, এক্সপ্রেসওয়ে হচ্ছে। এগুলোতে ক্ষতি নেই, লাভ আছে, কিন্তু এর থেকেও অনেক জরুরী অনেক কাজ ছিল, সেগুলো হচ্ছে না।
রবি যাদের জামা দিয়েছে, তারা এতই নিঃস্ব যে, এদের আপনি যদি ২টা চকলেট দেন, এরা খুশি। (এদেরকে আপনি বিনা দোষে থাপ্পড়ও দিতে পারেন, এরা কিচ্ছু করতে পারবে না, কাদবেও না হয়তো, অভ্যাস হয়ে গেছে। আমি অনেককে দেখেছি, গায়ে লেগেছে বলে এদের মারতে, কারণ নোংরা হয়ে গেছেন তাদের ছোঁয়ায়)। কিন্তু চকলেটের বদলে ভাত দিলে একটু ভালো হত, এই যা।
এদের রবি ভাত দেয়নি, ছাপ-মারা জামা দিয়েছে, ঈদের জামা (ছাপ-ছাড়া হলে সমস্যা ছিলো না, কেউ তাদের ভাত দিতে বলেনি)। এটা প্রচন্ড নোংরা একটা এক্সপ্লয়েটেশন, এত নোংরা করে এদের আগে কেউ বলেনিঃ ভিক্ষার চাল কাঁড়া-আকাঁড়া, লোগোওয়ালা আর লোগো-ছাড়া, তোদের কি আসে যায়, তোদের তো জামাই নাই। জামা না দিলে কিছু আসতো যেতো না, তারা অনেক ঈদই জামা ছাড়া পার করেছে, হয়তো কেউ কেউ যাকাত পেয়ে যেতো। কিন্তু এই জামা পরে তারা এখন চলন্ত বিজ্ঞাপন, কিন্তু সেটা তারা জানে না। তাদের না জানিয়ে, একটা মিথ্যা প্রলোভন দেখিয়ে বিজ্ঞাপণ বানানো হয়েছে, এর মাঝে কেউ অনৈতিক কিছু না দেখলে, তাদের নৈতিকতার শিক্ষায় একটু সমস্যা আছে বলে আমার মনে হয়।
দ্বিতীয় উদাহরণ বাংলাদেশ নিয়ে। কয়েকটা ঘটনা শিক্ষকদের থেকে শোনা (এবং সম্ভবত সত্যি)। মেঘনা-গোমতি সেতু তৈরির সময় বাংলাদেশ চেয়েছিলো ২ লেনের বেশি একটা সেতু, ডোনাররা বলেছিলো, তোমাদের সারাজীবনেও এত গাড়ি হবে না। একে তো নিজের বানানোর মুরোদ নাই, এখন ফ্রি পাচ্ছো দেখে যত পারো বেশি নিতে চাও? ওসব হবে না। ২-লেন দিবো, নিলে নাও, না নিলে ফেরি চালাও। কিন্তু আমাদের প্রফেসররা হোক, আর বিশেষজ্ঞরাই হোক, তারা জানতেন, সেতু একটা বটলনেক। রাস্তা যত বড়ই হোক, সেতুর মুখে এসে, সেতু যতটুকু, রাস্তাও ততটুকু হয়ে যায়। এটা কি ডোনাররা জানতেন না? অবশ্যই জানতেন। কিন্তু তাদের এত কিছু ভাবতে ইচ্ছা হয়নি এবং ছিলো তাচ্ছিল্য, ফকির আবার কবে উন্নতি করছে? রবির মত তারা আরেকটা ব্যাপার বুঝতেন, যা দিবো এরা তাই নিবে, কারণ কিছুই নাই এদের।
সুতরাং দুই লেন সেতু হলো, একটা সেতু তৈরি হয় ৫০ বা ১০০ বছরের জন্যে। এটা খুলে দেয়ার ১০ বছরের মধ্যে (১৯৯১-২০০১) রাজধানী থেকে সেতু পর্যন্ত জ্যাম হওয়া শুরু করলো! ভিক্ষার টাকায় যা পারসি, তাই বানাইসি, কি করতাম? কিন্তু আমাদের বলতে হবে এখন, অত্যন্ত রূঢ় ভাষায় হলেওঃ না বানালেই ভালো ছিল, এখন এটা গলার কাটা। 
(এরকম আরো একটা গলার কাটা ঢাকার মহাখালি ফ্লাইওভার, আসলে ওভারপাস। কিন্তু সেটা প্রথম উদাহরণের ফসল। "যা বানাবো, তাতেই লাভ, ক্ষতি কি?") 
ব্যাপারটা এমনই, ওই পিচ্চিগুলা বা আমরা গরিব, তাই আমরা হতে পারি চলন্ত বিজ্ঞাপণ (না-জেনে) বা গিনিপিগ (সোশাল এক্সপেরিমেন্টের বা প্রজেক্টের)। আমাদের আবার নৈতিক-অনৈতিক কি? গরিবের অত কিছু ভাবতে নেই, যা ক'টা ভাত মাটিতে ফেলে-ছড়িয়ে দেবো, তীর্থের কাকের মত খুঁটে-খুঁতে তুলে খাবি। এটাই কর্পোরেট বিশ্বের শেষকথা।


ফিলিস্তিনে সাহায্য প্রেরণ ও কিছু সমস্যা



ইসরাইল-ফিলিস্তিন খুনোখুনি চলছিলো কিছুদিন আগেই, এখনো চলছে। তবে, এখন কেন জানি সব ঝিমিয়ে গেছে, হ্যাশট্যাগ দেখি না, স্ট্যাটাস দেখি না, কান্নাকাটিও চোখে পরে না। আমি ফেসবুক দেখে মানুষের আবেগটা যদি বোঝার চেষ্টা করি, তবে যা যা পাবোঃ
১। হ্যাশট্যাগ
২। স্ট্যাটাস
৩। বাংলার বুকে ফিলিস্তিনি ভাইদের নিয়ে আসার জন্যে কান্না (সাথে রোহিঙ্গাদের কেন ঢুকতে দেইনা, চিপায় বলে নেয়া)
৪। যুদ্ধে যাবো, জিহাদি হবো (এইটা ফেবুতে বেশি, কাজে কম)
৫। কিভাবে সাহায্য করা যায়, সে উপায় বের করা ইত্যাদি ইত্যাদি
আমি পঞ্চম ব্যাপারটি নিয়ে আগ্রহী, কারণ ওটি সবচেয়ে কার্যকরী হতো এবং কোনভাবে কি সম্ভব? 
ভেবে দেখলাম, নেটে ঘাঁটলাম। যা পেলাম তার তথ্যগত ভিত্তি কি? কিছুই না আসলে। পিয়ার রিভিউড জার্নালে লেখা দিতে গেলে এভাবেই বলতে হবে, কারণ সবই উইকি, বিভিন্ন পত্রিকা আর ইউটিউব ভিডিও (খানিকটা ফেসবুক) থেকে পাওয়া। কিন্তু যা রটে, তা খানিকটা সত্যি তো বটে।
জানলাম,
১। এম্বেসি ফাতাহর, গাজা হামাসের। ফাতাহ কন্ট্রোল করে ওয়েস্ট ব্যাঙ্ক, নট গাজা। সে জানামতে, কোনদিনই সাহায্যের টাকা বা সাহায্য গাজায় দিবে না (আর চাইলেও পারবে না, গাজায় ঢুকাবে কিভাবে?)। আবার হামাসের প্রতিনিধি নাকি বাঙলাদেশে নাই (জামাতের সাথে নাকি তাদের ভাল খাতির আছে, এটাও শোনা কথা, তবে ছাগুরা বলছে, স্ট্যাটাস দিচ্ছে, জামাতকে টাকা দিন, তারা হামাসকে পৌছে দিবে। জামাতকে এখন মানবতার খাতিরে ব্যবহার করুন!)
২। গাজায় সাহায্য দিতে পারে মিসর, কিন্তু সে তা চায় না, কারন হামাস। মিশর হামাসকে কট্টর বলে এভয়েড করে। মুসলিম ব্রাদারহুড (কট্টরপন্থি) হামাসের বন্ধু ছিল, তারা এসেই রাফা বর্ডার খুলে দিসিলো, এখন বন্ধ।
৩। দুর্নীতি নিয়ে হামাস-ফাতাহ একে অপরকে দোষারোপ করে। এর কিছুটা সত্যি নিশ্চয়। আর ধরে নিলাম, হামাস করাপ্ট না, কিন্তু তারা নাকি বেশিরভাগ সময় সাহায্যের টাকা, অস্ত্র কিনতে ব্যবহার করে। এবং এদের মূলনীতি আইসিসের মতই, এরা প্রায় তালিবান রাষ্ট্র চায়। (এ নিয়ে পরে বিশদ আলোচনার ইচ্ছে আছে)
এই মুহূর্তে, আপনি হামাস-ফাতাহ নিয়ে আলোচনা না করে হুট করে টাকা দিয়ে দিতে পারেন না। আন্তর্জাতিক সংস্থাগুলো এইড নিয়ে তৈরি আছেই, যেতে পারছে না। আমাদের আসলে কিছু করার নেই, দুঃখজনক সত্য। এটা মেনে না নিলে নাই, কিন্তু এম্বেসিতে টাকা দেয়াটা মনের শান্তি দেবে, আর কিছু না। অনেকে ইতোমধ্যে দিয়েছেন অবশ্য।
আমি শুধু হামাস না, ফাতাহকেও দোষ দিচ্ছি, তারা যে টাকা নিচ্ছে, বলছে না কেন, কিভাবে গাজা পৌছাবে, টাকা হামাসকেও দিবে, বন্টনের জন্যে, নিশ্চিত করবে এটা খাদ্য কিনতে ব্যবহার হবে, অস্ত্র না।
অনেকে বলেছেন, হামাস-ফাতাহ যৌথ সরকার হয়েছে, তারা ক্ষমতা বন্টনের চুক্তি করেছে। হ্যা করেছে, কিন্তু হামাস, পশ্চিমা বিশ্ব ও ইসরাইলের চোখে একটি সন্ত্রাসী সংগঠন। আপনি যদি মনে করেন, কেন? তার জবাব হচ্ছে, হামাসের মূলনীতিতে রয়েছে, ইসরাইল ও ইহুদিদের ধবংসকামনা (মতান্তরে দুনিয়া থেকে ইহুদি নিশ্চিহ্নকরণ!)। ফাতাহর মাহমুদ আব্বাস অবশ্য দাবি করেছেন, হামাস দ্বি-রাষ্ট্রনীতি মেনেছে, যেটি বিশ্বাস করা কষ্টকর। ফাতাহ এই চুক্তি করতে বাধ্য হয়েছে, কারণ গাজায় নির্বাচনে জয়ী হামাস। কিন্তু এর পরপরেই ইসরাইল সব ধরণের আলোচনা বন্ধ করে দিয়েছে, তারা একটি সন্ত্রাসী সংগঠনকে ক্ষমতায় দেখতে চায় না (এটি জেনেশুনে তালিবান বা আইসিসকে ক্ষমতায় বসানোর মতই। কে তার নিজের পায়ে কুড়াল মারবে?)
হ্যাশট্যাগ দিয়ে আমরা যেমন খালাস, তেমনি টাকা দিয়েও খালাস। হামাসের হাতে টাকাটা/ সাহায্য পৌছবে কি? পৌছালেও তারা কি সেটা নতুন বন্দুক কিনতে ব্যয় করবে, না খাদ্য কিনবে? তবে আমি অনুৎসাহিত করছি না কাউকে, সাহায্য হয়তো পরে এম্বেসি থেকে ফাতাহ ব্যবহার করবে, কিছু হয়তো দুর্নীতিতে যাবে, এটা অনিবার্য।
টাকা দেবেন কি না দেবেন আপনার সিদ্ধান্ত, তবে পুরো গল্পটুকু জেনে রাখুন (গল্পই বলছি, সত্যের ভাগ কম হতে পারে)। না জানলেও ক্ষতি নেই, তবুও জানালাম আর কি। একেবারে আবেগে ভেসে না গিয়ে, একটু চিন্তার খোরাক তো পাওয়া যেতে পারে।


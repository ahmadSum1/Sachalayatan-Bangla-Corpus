যারা গোল্ডেন এ-প্লাস/ জিপিএ-৫ পায়নি, অথবা যারা বুয়েটে বা ইঞ্জিনিয়ারিং পড়তে পারবে না



এককালে এসএসসি, এইচএসসি দিয়েছিলাম। গোল্ডেন কোনটাতেই পাইনি, দুক্ষেত্রেই দুটো করে মিস গিয়েছিলো। ইন্টারে আবার ইংরেজিতে এ-প্লাস তো অনেকদূর, এ মাইনাস পেয়েছিলাম। এখনকার কথা ভাবলে গা শিউরে ওঠে! পরে কিন্তু জিআরই ভার্বাল আর আইএলটিএসে খারাপ করিনি (আর আমার এ-প্লাস পাওয়া বন্ধুগণ কি করেছে, সে নাহয় নাই বললাম)
কোনমতে বুয়েটে ভর্তি পরীক্ষা দিতে পেরেছিলাম, ১৮ দরকার ছিল, পরীক্ষা দিতে বসতে, আমার ছিলো সাড়ে আঠারো। আজকাল ভাবলেই মনে হয়, বিরাট বাঁচা বেচে গেছি! এখন যে পরিমাণ এ-প্লাসের ছড়াছড়ি, তাও আবার গোল্ডেন!
আমার সময়ের গোল্ডেন-ওয়ালারা কোথায়? আমি বলতে পারি, ৫০% বুয়েট-মেডিকেলে পড়ে, খেয়ে-পরে ভালই আছে। আর বাকি ৫০%? আমার কোন ধারণা নেই, তারা কই গেছে কে জানে। সেই ১০-১২ বছর আগের সেই নাক-উঁচু গোল্ডেন এ-প্লাসরাই যদি হারিয়ে যেতে পারে, তাহলে আজকের কাঁচকি মাছের ঝাঁকে ঝাঁকে মত এ-প্লাসেরা কই যাবে?
নিজের অভিজ্ঞতা থেকে বলতে পারি, বুয়েটে আমার ক্লাসে, এবং আমার বন্ধুমহলেও এই সোনার ছেলেরা বা মেয়েরা কমই ছিলো। খুব খুব সাধারণ জিপিএ নিয়ে আসা অনেক অনেক ছেলে-মেয়ে পড়তো বুয়েটে। এসএসসিতে ৩-৪টা মিস, এইচএসসিতে ২টা মিস এমন অনেকেই ছিলো। আমি নিজেই তো দুটা করে মিস। তারা অনেকেই বাইরে পড়ছে এখন, অনেকে বিসিএস ক্যাডার (আমি দুটোরই সুযোগ পেয়েছিলাম, আরো অনেকেই পেয়েছিলো), অনেকে অনেক কিছু। ওই দুটো রেজাল্ট কি খুব বড় প্রভাব ফেলেছে তাদের জীবনে। একেবারে ফেলেনি বলা যায় না, ২-৩ মাসের জন্যে ফেলেছে, তারপরে ওটা দিয়ে আর কিছু আসে যায়নি। অন্যদিকে, গোল্ডেন ধুয়ে কেউ পানি খায়নি, খেতে পারেনি।
এখন হয়তো অনেকের বুয়েট-মেডিকেলে পড়ার স্বপ্ন হয়তো শেষ হয়ে যাবে, তবে জীবন কিন্তু শেষ না এখানে। কি আসে যায় বুয়েটে না পড়লে? আমি যেহেতু বুয়েটে পড়েছি, তাই নিজের অভিজ্ঞতা থেকে বুয়েট আর ইঞ্জিনিয়ারিং নিয়ে কিছু কথা বলি।
বুয়েট এমন কোন হাতি-ঘোড়া না, সে আপনাকে এমন বিশেষ কিছুই শেখায় না, যা অন্য কোথাও আপনি পাবেন না। আর বুয়েটে পড়া একটা শখ হতে পারে, জীবনের উদ্দেশ্য না। কারো জীবনের যদি উদ্দেশ্য থাকে ইঞ্জিনিয়ার হওয়ার, তবে কুয়েট, চুয়েট, রুয়েট, শাহজালাল, কৃষি বিশ্ববিদ্যালয় ইত্যাদি প্রতিষ্ঠান রয়েছে। একেবারে কোথাও সুযোগ না পেলে, বাপ-মার পয়সা থাকলে কিছু প্রাইভেট (সব নয়!) রয়েছে।
আর আমাদের একটা বাজে ধারণা আছে, সেটা হচ্ছে 'ইঞ্জিনিয়ার বাড়ি/ গাড়ি/ প্লেন বানায়'। আরেকটা ভুল ধারণাও আছে যে, 'আর্কিটেক্ট বাড়ি ডিজাইন করে'।
প্রথমটা নিয়ে বলতে হয়, ইঞ্জিনিয়ার খালি বাড়ি/ গাড়ি/ প্লেন বানায় না, ইঞ্জি্নিয়ার সাথে রাস্তা/ বাধ/ খাল ইত্যাদি বানায়, দুনিয়ার আপামর বস্তু ডিজাইন করে, প্রোগ্রামিং করে, প্রজেক্ট প্ল্যানিং করে, সোসাল, ইকনমিক, এনভারনমেন্টাল ইম্প্যাক্ট এনালাইসিস করে এবং আরো অনেক অনেক কিছু করে, যার লিস্ট খুব সহজে বানানো সম্ভব নয়।
আর দ্বিতীয়টির ব্যাপারে জানা দরকার, আর্কিটেক্ট ডিজাইন করে ভালো কথা, কিন্তু সে একটা ভিশন দেখায়, ভাসা ভাসা কিছু হিসেব করে, একটা খসড়ার মতই জিনিশ দাঁড়া করায়, যার অনেকটা কল্পনা/ রূপকল্প, ব্যবহারিক/ প্রায়োগিক অংশ খানিকটা কম। সেই ভিশনকে বাস্তব রূপ দেয়া, ইঞ্জিনিয়ারের কাজ। একা ইঞ্জিনিয়ার একটা বাড়ি তৈরি করে দিতে পারে (দুঃখজনক হলো, বাস্তবেও তাই হচ্ছে), সেক্ষেত্রে সেটি দেখতে হবে একটি ট্যাঙ্কের মত, সুন্দর গাড়ির মত না। আর একা আর্কিটেক্ট একটি সুন্দর বাড়ির ধারণা দিতে পারবে, কিন্তু তা দাঁড়া করাতে পারবে না। ইঞ্জিনিয়ারিং ছাড়া যেকোন কিছু বাস্তবে তৈরি করা যেমন অসম্ভব, তেমনি আর্কিটেক্ট ছাড়া সেটি সুন্দর ও রুচিসম্মতভাবে পরিবেশন অসম্ভব।
আমরা যত দ্রুত ইঞ্জিনিয়ারিং-এর ধারণাটাকে বিস্তৃত করি, আমাদের দেশের স্টেরিওটিপিকাল ধারণা থেকে বের হয়ে আসি, আমাদের জন্যে তত মঙ্গল। এত কথার অবতারনার একটাই কারন, প্রকৌশলী হওয়ার জন্য শুধু বিশেষায়িত বিশ্ববিদ্যালয়গুলোতে পড়া লাগে না, জেনারেল বিশ্ববিদ্যালয়গুলোতে পড়েও ইঞ্জিনিয়ার হওয়া সম্ভব। গণিত, পরিসংখ্যান, পরিবেশ, কম্পিউটার বিজ্ঞান ইত্যাদি বিজ্ঞানের বিষয়গুলো নিয়ে পড়ালেখা করে, খুব সহজেই বাইরে এসে ইঞ্জিনিয়ারিং-এ পোস্ট গ্রাজুয়েট করা সম্ভব। বুয়েটে মাস্টার্স করতে উৎসাহ দিচ্ছি না কারণ, বাংলাদেশ নিকৃষ্টতম মাস্টার্স মনে হয় সেটি। আর ল্যাব, সিলেবাস ও রিসার্চ ফ্যাসিলিটিতে ঢাকা বিশ্ববিদ্যালয়, ময়মনসিংহ কৃষি বিশ্ববিদ্যালয়, শাহজালাল ইত্যাদি প্রতিষ্ঠানগুলো বুয়েটের থেকে মোটেই পিছিয়ে নেই, বরং কিছু ক্ষেত্রে এগিয়েই রয়েছে। একটা বিষয় বুঝতে হবে, বুয়েট বাংলাদেশেরই একটা একটা অংশ, কোন ফেরেশতা এখানে এসে পড়ায় না, এটি ঈশ্বরের সরাসরি তত্ত্বাবধানে পরিচালিতও হয় না। 
কারো যদি ইচ্ছে থাকে, উচ্চশিক্ষা চালিয়ে যাওয়ার, তবে দেশের থেকে আমি বিদেশকেই অগ্রাধিকার দেবো। এর প্রধান কারন, মাস্টার্স বা পিএইচডির আসল উদ্দেশ্য গবেষণা, যা দেশে খুব কমই হয়ে থাকে। ইচ্ছে হলে পরে দেশে ফেরত আসবেন, সেটি ব্যক্তিগত ব্যাপার। আর বুয়েটে যা হোক, গবেষণা যে হয় না, এটি বলে দিতে পারি। সবচেয়ে গুরুত্বপূর্ণ যে কথাটি, বাইরে যাবার ক্ষেত্রে, আপনি কোথা থেকে পাশ করেছেন, কি নিয়ে পড়েছেন, তার থেকে গুরুত্ত্ব পায়; আপনার ইচ্ছাটি কি, জিআরই আর আইএলটিএস স্কোর, একটি ভাল রিসার্চ প্রপোজাল, আপনার স্টেটমেন্ট অফ পারপাস এবং সর্বোপরি আপনার হবু সুপাইভাইজারকে সন্তুষ্ট করার ক্ষমতা। কেউ বিবেচনা করে না, আপনি কোথা থেকে পাশ করেছেন। বাইরের অধিকাংশ মানুষ যেমন বাংলাদেশ চিনেনা, তেমনি বুয়েটও চিনে না। বুয়েটে পড়লে অবশ্যই আপনি বাড়তি একটু সুবিধা পাবেন, সিনিয়র বড় ভাই-আপুদের থেকে, তারা রেফার করে দেন মাঝে মাঝে। আবার, তাদের মারফতে অনেক প্রফেসর বুয়েটকে প্রেফারেন্সও দিতে পারেন, অস্বাভাবিক কিছু নয়।
কিন্তু সব কথার শেষ কথা হলো, হাজার মাইল দূরের অচেনা একজনকে শুধু কাগজপত্র দেখে আর এক স্কাইপ ইন্টারভিউ নিয়ে যাচাই করার ক্ষেত্রে বুয়েট আর অন্য প্রতিষ্ঠান, খুব বেশি পার্থক্যের সৃষ্টি করে না, সেই প্রফেসরকে প্রায় অন্ধকারেই ঢিল ছুড়তে হয়। সে যদি বুয়েটের নাম জেনেও থাকে, প্রেফারেন্স দিয়েও রাখে, আপনি যদি দুটো আন্তর্জাতিক মানের পাবলিকেশন দেখান, আপনাকে কোনভাবেই উনি উপেক্ষা করবেন না। তার বুয়েটিয়ান/ ইঞ্জিনিয়ার দরকার না, দরকার তার কাজের সাথে সম্পর্কিত রিসার্চার, এমনকি সে যদি ইঞ্জিনিয়ার না হয় তাহলেও।
আর যারা দেশে থেকে চাকরি-ব্যবসা করতে চান, তাদের দুশ্চিন্তার কোন কারণই নেই। খুব অল্প ক্ষেত্রেই মনে হয়, এবিষয়ে বুয়েট বা ইঞ্জিনিয়ারিং শিক্ষার প্রভাব রয়েছে, সেটি ভাল-খারাপ যাই বলুন। সরকারি/ বিসিএস জেনারেল লাইনের চাকরিগুলো পেতে বিশ্ববিদ্যালয়ের জ্ঞান খুব বেশি কাজে আসে না। আর যদি ইঞ্জিনিয়ারিং-ই করতে চান, তবে স্ট্রাকচার বা জিওটেক, সাধারণত এই দুটো বিষয় বাদ দিয়ে বাকি যেকোনটিতে (ট্রাফিক-ট্ট্রান্সপোর্ট, পরিবেশ, আরবান প্ল্যানিং, পানিসম্পদ, হাইড্রোলজি ইত্যাদি) আপনি উচ্চশিক্ষা নিতে পারেন, ট্রেনিং কোর্স করতে পারেন। বর্তমান বিশ্বে বরং শুধু ইঞ্জিনিয়ারিং পড়া ছাত্র থেকে দুই বা ততোধিক বিষয়ে জ্ঞানসম্পন্ন মানুষের মূল্যই এখন বেশি। কোন একটি বিষয়ে গভীর কারিগরী জ্ঞানের (ইন-ডেপথ টেকনিক্যাল নলেজ) যেমন মূল্য রয়েছে, তেমনি সামগ্রিক চিত্রটি অনুধাবণ (গেটিং দ্যা অভারঅল পিকচার) করারও মূল্যও কম নয়। আর কর্মক্ষেত্রে নামের আগে ইঞ্জিনিয়ার পদবিটি না লাগিয়েও অনেক কাজে আপনি আপনার ইঞ্জিনিয়ারিং জ্ঞান কাজে লাগাতে পারেন। যেমন, পুলিশের ট্রাফিক ডিপার্টমেন্টে, পরিবেশ ও বন মন্ত্রনালয়ে, জ্বালানী মন্ত্রনালয়ে ইত্যাদি। এছাড়াও পররাষ্ট্র বিষয়ক অধিকাংশ সমস্যাই প্রকৌশল সম্পর্কিত, যেমনঃ টিপাইমুখ বাধ সমস্যা, তিস্তা বা গঙ্গা-পদ্মার পানির সমস্যা, সমুদ্রসীমা নির্ধারণ ইত্যাদি।
সবশেষে বলতে হয়, কারো প্রতিভাকে কাজে লাগানোর ইচ্ছে থাকলে, পরিশ্রম করার আগ্রহ থাকলে, কেউ আটকে রাখতে পারবে না, দু-একটা পরীক্ষায় খারাপ ফলে চলার পথ হয়তো কঠিন হয় একটু, তবে অসম্ভব হয় না। মাইকেল ফ্যারাডে মোটেই অঙ্ক ভাল পারতেন না। তাই বলে তার চুম্বকের বলরেখার প্রকাশ করার পথ থেমে থাকেনি, উনি ঠিকই চুম্বকের চারপাশে লোহার গুঁড়ো ছড়িয়ে তার ছবি একেছিলেন। কারো সত্যিকারের ইচ্ছে থাকলে, উপায় একটা না একটা হবেই।


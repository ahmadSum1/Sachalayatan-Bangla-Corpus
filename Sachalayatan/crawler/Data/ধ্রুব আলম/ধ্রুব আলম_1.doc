বাংলাদেশে ব্যাটারি বাইক বা ইজি বাইকের অতি সংক্ষিপ্ত ইতিহাস এবং আমাদের অদ্ভুত নীতিমালাঃ পর্ব ৩



গত পর্বে বলেছিলাম ব্যাটারি বাইক নিষিদ্ধকরণের কথা ও সরকারী নীতির দ্বিমুখীতা। আজকে জানাবো, সরকারের পক্ষ থেকেই আবার কি কি উদ্যোগ নেয়া হয়েছে ব্যাটারি বাইক বা ইজি বাইকগুলোকে নানা সুবিধা দেয়ার জন্যে! 
সরকার সেই ২০১৪ সালেই সিদ্ধান্ত নেয় ৬টি বিভাগীয় শহরে (ঢাকা বাদে) সোলার-পাওয়ার্ড চার্জিং স্টেশন স্থাপনের। এর পিছনে মূল উদ্দেশ্য ছিলো জাতীয় গ্রিডের উপর চাপ কমানো ও বিদ্যুৎ চুরি রোধ। সে সময় বলা হয়েছিলো, একটি পাইলট প্রকল্পের অধীনে ঢাকাকে বাদ রেখে বাকি বিভাগীয় শহরগুলোতে ছয়টি চার্জিং স্টেশন স্থাপনে খরচ পড়বে মোট সাড়ে দশ কোটি টাকা। ১২৫ কিলোওয়াটসম্পন্ন সোলার প্যানেলসহ প্রতিটি স্টেশন স্থাপনে খরচ দেড় কোটি টাকা (অতিরিক্ত দেড় কোটি কেন খরচ হবে, বোধগম্য নয়!)। প্রতিটি স্টেশন দিনে ১২০ সেট ব্যাটারি চার্জ করে দিতে পারবে (১২০ সেট ব্যাটারি মানে কি ৪৮০ বা ৬০০ টি ব্যাটারি? এখানে পরিষ্কার করে বলা ছিলো না, পরে বিপিডিবির ব্যাখাটি দেয়া হলো)।
একবারে চার্জের খরচ পড়বে ৫০ টাকা, সে দিক থেকে হিসেব করে বের করা হয়েছিলো, প্রতিদিনের আয় হবে ৬,০০০ টাকা, এক বছরের আয় ২২ লাখ টাকা। সে সময় একবার এক সেট ব্যাটারি চার্জ করতে মালিক বা অন্যান্যরা নিতো ৬০-৭০ টাকা।
বিপিডিবি বের করেছিলো, ইজি বাইকগুলোর এক সেট ব্যাটারি মানে ৫টি ব্যাটারি, প্রতিটি ৬০ ভোল্টের, যা এক কিলোওয়াট ক্ষমতাসম্পন্ন, এবং ৪-৫ ঘন্টা সময় নেয় পুরো সেটটি চার্জ হতে (এই হিসেব ২০১৪ সালের)। তারা এবার ব্যাটারি বাইকের বিদ্যুৎ চুরির পরিমাণ এক লাফে বাড়িয়ে দিয়ে বলে ৪০০ মেগাওয়াট, এবং তাদের সংখ্যা নির্ধারণ করে ৪ লাখ (আগে বলেছিল ২১৬ মেগাওয়াট ও ২,৪০,০০০টি ব্যাটারি বাইক চলমান)। একজন উচ্চপদস্থ কর্মকর্তা পত্রিকায় বলেন, এই বিদ্যুৎ চুরি হয় তারে সরাসরি একটি ধাতব কোন হুক লাগিয়ে দিয়ে এবং দুই-তৃতীয়াংশ ব্যাটারি বাইক চার্জ হয় এভাবে। আর বাকিগুলো গৃহস্থালি থেকে বিদ্যুৎ চার্জ করে। দুটোই বিপিডিবির বা সরকারের কাছেও অগ্রহণযোগ্য।
এদিকে পাওয়ার সেল, একটি সরকারি প্রতিষ্ঠান, সে বছরই (২০১৪) ব্যাটারিগুলোকে সৌর-বিদ্যুতের সাহায্যে যেন চার্জ দেয়া যায়, সেভাবে উপযোগী করার চেষ্টা শুরু করে। কিন্তু সরকার বা কর্তৃপক্ষগুলোর সমন্বয়হীনতার প্রমাণস্বরূপ, বি আর টি এর চেয়ারম্যানকে এ বিষয়ে সাংবাদিকরা জিজ্ঞেস করলে, উনি তার কিছুই জানেন না বলে উত্তর দেন। এর ফলে ব্যাটারিবাইক সেই নিষিদ্ধই থেকে যায়।
দু বছর পরে, ২০১৬-তে এই সৌর বিদ্যুতের উদ্যোগের প্রথম ফল আলোর মুখ দেখে। পল্লী বিদ্যুতায়ন বোর্ড প্রায় ৫০ লাখ টাকা ব্যয়ে সর্বপ্রথম সৌর বিদ্যুতায়িত চার্জিং স্টেশন তৈরি করে, তবে দুঃখের বিষয়, ঢাকার কেরানিগঞ্জে। নীতি নির্ধারকরা মনে করেন, এবং এমন আশাবাদ সাংবাদিকদের কাছে ব্যক্তও করেন যে, যদি এ ব্যবসা লাভজনক ও জনপ্রিয় হয়, তবে বেকারত্ব ঘোচাতে ব্যাটারি বাইকগুলো বড় ভূমিকা রাখবে। তারা আরো বলেন, সরকার উদ্যোক্তাদের প্রয়োজনে সহজ শর্তে ঋণ দিয়ে হলেও এ খাতে আনতে চায় (মূলত চার্জিং স্টেশন স্থাপন করতে)। যা হোক, সে স্টেশনটি বর্তমানে ২০-২২টি ব্যাটারি বাইককে একবারে চার্জ দিতে পারে, এবং আগে নির্ধারিত ৫০ টাকা করেই নেয় প্রতিবারে।
ওদিকে, একটা ছোট্ট খবর আমার নজরে এসেছিলো, ২০১৫-র পহেলা আগস্ট যোগাযোগ মন্ত্রণালয় ২২টি মহাসড়কে সকল অযান্ত্রিক ও তিন চাকার যান নিষিদ্ধ করেছিলো, তার বিরুদ্ধে 'বাংলাদেশ অটো-রিক্সা-অটো-টেম্পো মালিক চালক সংগ্রাম পরিষদ' (তারা নিজেদের এ সকল যানের চালক ও মালিক বলে দাবি করে) প্রতিবাদ জানায়।সে প্রতিবাদ সভায় বলা হয়েছিলো দেশের দুই লাখ চালক-মালিক ও মেকানিক এবং তাদের পরিবার-পরিজন এই নিষেধাজ্ঞার ফলে মানবেতর জীবনযাপন করছে। এই প্রতিবাদে যে কোন লাভ হয়নি, বলাই বাহুল্য।
আমি এই সকল তথ্য যোগাড় করে যা দেখতে পেলাম, সরকারই একসময় ব্যাটারি বাইক আসা শুরু করলে তাকে উৎসাহিত করেছে, কোন সুনির্দিষ্ট নীতিমালা ছাড়াই। বাংলাদেশ সেনাবাহিনী ব্যবসার এক ভালো সুযোগ পেয়ে ঝোপ বুঝে কোপও মেরেছে একটা। এরপরে যখন রাস্তাঘাট সয়লাব হয়ে গেছে এগুলোতে, সরকার তাদের হাতের কাছে সবচেয়ে সহজ যে উপায়টি ছিলো, সেটিই বেছে নিয়েছে, নিষিদ্ধকরণ। যদ্দিনে সে এই হঠকারী সিদ্ধান্তটি নিয়েছে, তদ্দিনে সেটিকে বাস্তবায়ন আর সম্ভব না। 
ওদিকে ইজিবাইক বা ব্যাটারি বাইকও বেড়েছে অস্বাভাবিক হারে, যার পেছনে অতি অবশ্যই হাত আছে দুর্নীতিবাজ সরকারি কর্মকর্তা আর কর্মচারীদের। তারা নানা ফন্দি ফিকির করে পথ করে দিয়েছে, আইন বাচিয়ে এদের পথে নামানোর ও চলাচলের। ইজি বাইকগুলো যেখানে রিকশার সাথে প্রতিদ্বন্দিতা করতো, সেখানে খুটির জোর পেয়ে ব্যবসায় লাল বাতি জ্বালিয়ে দিয়েছে অটো রিক্সা আর বাসগুলোর। ব্যবহারকারী বা ভোক্তাদের হয়েছে লাভ, আপাতদৃষ্টিতে; কিন্তু মফস্বলগুলোতে বেড়েছে জ্যাম ও চলাচল হয়েছে অনেক বেশি ঝুকিপূর্ণ। 
সরকার, বিশেষজ্ঞ বা নানা কর্তৃপক্ষ বার বার ঘুরে ফিরে দুটো জিনিশের উপরে গুরুত্ব দিয়েছে, (১) জীবনের নিরাপত্তা ও (২) বিদ্যুতের অপব্যবহার। যে দুটি ব্যাপার তাদের মাথায় কখনো আসেনি সেগুলো হলোঃ (১) পরিবেশগত ভূমিকা ও (২) গণমানুষের পরিবহনের উপর এর প্রভাব। 
যাত্রীর জীবনের ঝুকি নিয়ে কোন যান রাস্তায় চলতে পারে না, এ নিয়ে কোন বির্তকের অবকাশ নেই। শুধু ইজি বাইক বা ব্যাটারি বাইকগুলো কেন, তিন চাকার যেকোন যান, যেমন অটোরিক্সাও মহাসড়কে বিপদজনক। তাই সেগুলো মহাসড়কে নিষিদ্ধের উদ্যোগ প্রশংসনীয়।
ওদিকে ব্যাটারিবাইকের লেড এসিড ব্যাটারিগুলো মারাত্মক বিপদজনক পরিবেশের জন্যে। সেগুলোর সঠিক ডিসপোজাল হচ্ছে না, এবং এসিড বা পুরো ব্যাটারিই মাঝে মাঝে খোলা জায়গায় ফেলে দেয়া হচ্ছে। এ নিয়ে আমি সরকারের কোন পর্যায়েই কোন মাথাব্যথা তো দূরের কথা, চিন্তাই দেখিনি।
বিদ্যুতের অপব্যবহার একটি বড় অভিযোগ, প্রায় অধিকাংশ ব্যাটারি বাইকই চলে অবৈধ সংযোগের মাধ্যমে। কিন্তু সেটি যে অপচয়, এটি কে বলছে বা কেনই বা বলছে? আমার বিদ্যুৎ বিভাগে সামান্য কিছুদিন করা চাকরির সুবাদে বলতে পারি, বিদ্যুতের কোন অপচয় হয় না। এটি বেশ মজার একটি ধারণা যা উর্ধতন কর্মকর্তা বা নীতিনির্ধারকরা প্রায়ই ব্যবহার করতেন। বিদ্যুৎ যা উৎপাদিত হয়, তা কখনো অব্যবহৃত থাকে না, সেটিকে কোন না কোন ভাবে কাজে আসতেই হবে। এখন কেউ হয়তো সরকারকে বিল দেন, কেউ কম দেন, বাকিটা ঘুষ দেন, আর কেউ হয়তো দেনই না। এই মনোভাবটি দুর্নীতিকে উৎসাহিত করে এবং সম্পদের সুষম বণ্টন হতে দেয় না। যখন কোন সম্পদশালী ব্যক্তি তার এসি বা বিলাসবহুল কোন বৈদ্যুতিক যন্ত্রের বিদ্যুতটি চুরি করেন; সেটি সম্পদের অসম বণ্টন। কিন্তু বেশিরভাগ ক্ষেত্রেই দেখা যায়, সবচেয়ে গরিব ও দুর্বল ব্যবসায়ীরাই রাস্তার বিদ্যুৎ লাইন থেকে চুরি করে তার সংসার চালান। এমন কি ধনী শিল্পপতিও যদি বিদ্যুৎ চুরি করেন, শিল্পের উন্নতি ও কর্মসংস্থানের অজুহাতে; সেগুলো না দেখার ভান করা হয় (দুর্নীতিটাকে বাদ রাখলাম!)।
এখন মোটামুটিভাবে মধ্যবিত্ত বা নিম্ন-মধ্যবিত্তদের দ্বারা ইজিবাইকের গ্যারাজগুলো চলছে, অনেক ক্ষেত্রে যারা চালাচ্ছেন, তারাই যানের মালিক। সেক্ষেত্রে তাদের কোন গ্যারেজ নেই, একটি গাড়িই তাদের সংসারের সম্বল। আর যারা ব্যাটারি বাইক ব্যবহার করছেন তারা কেউই কিন্তু উচ্চবিত্ত না, সকলে সেই মধ্যবিত্ত বা নিম্ন-মধ্যবিত্ত। সুতরাং, একটি শহরের সিংহভাগ মানুষকে পরিবহন সেবা দিয়ে যাচ্ছে এই পরিবহনটি এবং সমাজের একটি বেশ দরিদ্র অংশের কর্মসংস্থানের ব্যবস্থা করছে। সুতরাং, বিদ্যুৎ উৎপাদন ও বিনামূল্যে বিতরণের পরিবর্তে আমরা কি পাচ্ছি বা সমাজের কি উপকার হচ্ছে? যদি কেউ এর আর্থিক মূল্যায়ন করে এবং লাভ-ক্ষতি বিশ্লেষণ করে, তবে এটি একটি চমৎকার বিষয় হতে পারে গবেষণার। এর আগেই ব্যাটারি বাইককে দোষী সাব্যস্ত করে নিষিদ্ধ করে দেয়াটা উচিত না।
আমার কাজটি ছিলো শহরের মানুষের যাতায়াতে (বিশেষ করে তাদের এক্সেসিবিলিটিতে) ইজি বাইক বা ব্যাটারি বাইকসহ সকল রকমের প্যারাট্রানজিটের কি ভূমিকা বের করা। আমি অতদূর যেতেই পারিনি, আমি শুধু বের করেছি সকল রকম যান ও হাঁটার মোড চয়েস মডেল। এ থেকে হয়তো এক্সেসিবিলিটি ও ইকুইটি বের করা যাবে ভবিষ্যতে। আমার প্রাথমিক ধারণা বা হাইপোথিসিস ছিলো, শহরের গরিব মানুষ বা অধিকাংশ মানুষের এক্সেসিবিলিটি বাড়িয়ে দেয় এই প্যারাট্রানজিটগুলো। আমি তা প্রমাণ করতে পারিনি এখনো, সময়ের সল্পতায়, তবে ভবিষ্যতে কাজ চালিয়ে গেলে হয়তো পারবো।
এখানে ট্রান্সপোর্ট এক্সেসিবিলিটিকে খুব সহজভাবে বলা যায়, একজন মানুষের চলাচলের সুবিধাপ্রাপ্তি বা সহজলভ্যতা। একজন গরীব মানুষকে ট্যাক্সির ব্যবস্থা করে দিলে তার এক্সেসিবিলিটি বাড়বে না, কারণ সে ভাড়া দিতে পারবে না। আবার উচ্চবিত্তর গাড়ি কেড়ে নিয়ে বাস সার্ভিস দিলে তারও লাভ নেই, সে বাস ব্যবহার করতে পারবে না। এই এক্সেসিবিলিটি বর্তমানে একটি অত্যন্ত গুরুত্বপূর্ণ বিষয় পরিবহন ব্যবস্থায়; অনেক দেশ প্রতিটি মানুষের অধিকার বলে ঘোষণা দিচ্ছে একে। মানুষের চলাচল ও ঘোরাফেরার ব্যবস্থা করে দিলে তার নানাখাতে; বিশেষত কর্ম ও শিক্ষার সুযোগ বহুগুণে বেড়ে যায়। তাই চেষ্টা করা হয় কিভাবে সমাজের সকলকে এক্সেসিবিলিটি দেয়া যায়। 
খুলনা শহরে অবৈধভাবেই ব্যাটারি বাইক বা ইজি বাইকগুলো সাহায্য করছে, মূলত নিম্ন ও মধ্যবিত্তদের এক্সেসিবিলিটি দিতে, সাথে কর্মসংস্থানের। এখন সরকারের উচিত তাদের দ্বিমুখী নীতিমালা প্রনয়ণ বাদ দিয়ে, কিভাবে এদের মূলধারার পরিবহন ব্যবস্থায় সংযুক্ত করা যায় সে বিষয়ে ভাবা এবং সমস্যাগুলো (বিশেষ করে পরিবেশ ও নিরাপত্তাজনিত) সমাধান করার চেষ্টা করা।


বাঙ্গালির বিদেশ-ফেটিস ও ভণ্ডামি!



বাঙ্গালি বিদেশ যাওয়ার সুযোগ খুব বেশি পায় না। যারা পায় তাদের বৃহদাংশের (বাঙালি শ্রমিক গোষ্ঠী) মনের জমে থাকা কথাগুলো কেউ শোনে না, শুনতে চায় না, শুনতে ভালোও না। যাদের কথা/ অভিজ্ঞতা আমরা শুনি, তারা সমাজের সৌভাগ্যবান অংশটুকুর প্রতিনিধিত্ব করে। আরেকদলের মুখে বিদেশের ভাল ভাল কথা খুব শুনি, তারা হচ্ছে আদমবেপারি। 
এদের দুইদলের কাছেই, বৈদেশ হলো স্বর্গ। সেখানে মানুষের পকেট চুইয়ে চুইয়ে টাকা পরে, রাস্তা দিয়ে দুধের (আর মদের) নহর বহে, আকাশ হতে স্বর্ণমুদ্রা ঝরে! এরা বিদেশের গুণগান গাইতে গাইতে মুখের ফেনা তুলে ফেলে। 
তো বিদেশ আসলে কেমন? বেশিদিন হলো আমি আসিনি বাইরে, যা দেখেছি, তা দেখেই এ লেখার চেষ্টা। অবশ্যই বিদেশ ভালো, অনেক অনেক ভালো। কিন্তু বিদেশে কি ট্রেন-বাস লেট করে না, দুর্ঘটনা হয় না, মারামারি হয় না, রাস্তায় জ্যাম পরে না? সবকিছুই কি স্বপ্নের মত?
ভদ্র সমাজের সুশীলেরা বিদেশে আসে, বিদেশীদের কাছে দেশের বদনাম তো করেই, দেশে ফিরে যেয়েও বলতে থাকলাম, বিদেশে কি দেখে আসলাম! আর দেশে কি অবস্থা, ছ্যা ছ্যা ছ্যা ছ্যা! এই দেশে মানুষ থাকতে পারে?
ব্যক্তিগত ইউরোপিয় অভিজ্ঞতা থেকে বলতে পারি, বিদেশে নিয়মিতই ট্রেন-বাস লেট হয়, বৃষ্টি হলে পানি-টানি জমে একাকার হয়, বরফে যাতায়াত ব্যবস্থা বন্ধ হয়, আবার সেই বরফ গলতে শুরু করলে কাদা-টাদা জমে সে এক জঘন্য অবস্থা, দুর্ঘটনা হয়, দুর্ঘটনা ঘটলে ২ মাইল লম্বা জ্যাম হয়, শহরে ঘন্টাব্যাপী এমনিই জ্যাম হয়, লোকজন চুরি করে, মিথ্যা বলে, ঠকায়, পকেট মারে, রেসিস্ট আচরণ করে, খেলায় হারলে বা জিতলেও দুঃখে বা ফূর্তিতে স্টেডিয়াম-শহর ভেঙ্গেচুরে একাকার করে, নেতাদের জন্যে মিউজিয়াম, এলাকা ব্লক করে দেয়, রাস্তায় গরিব থাকে, খায়, ঘুমায়, মারাও যায়, থার্টি ফার্স্ট আর হ্যালোইনে ভয়ঙ্কর ব্যাপার-স্যাপার ঘটে ইত্যাদি ইত্যাদি।
ঘটনা হচ্ছে, বিদেশে এসব যাই হোক/ ঘটুক, মেনে নেই। কিছু মনে করিনা, মনে হয়ও না। আর আমাদের তৃতীয় বিশ্বের অতি গরীব এক দেশে পান থেকে চুন খসলে আমরা কর্তৃপক্ষ আর সরকারের বাপ-মা তুলে গালি দিতে বাকি রাখি না। কারন একটা হতে পারে, বিদেশের কর্তৃপক্ষ যেকোন অসুবিধায় দুঃখ প্রকাশ করে এবং যত তাড়াতাড়ি সম্ভব অবস্থা স্বাভাবিক করে তোলার আপ্রাণ চেষ্টা করে। বাংলাদেশে দুঃখ প্রকাশের বালাই নেই, আর কোন পদক্ষেপ নিতেও কর্তৃপক্ষ গড়িমসি করে। আবার দুঃখ প্রকাশ করলেই সব মাফ হয়ে যায় না, বা ঠিক হয়ে যায় না, বরং সেটা একটা লোকদেখানো ব্যাপারে পরিণত হয়। জনগণ মাঝে মাঝে যে বলে, 'সরকার তো মাফ চেয়ে খালাস', এই অভিযোগও পুরোপুরি ভুল না। 
এক্ষেত্রে, একটা কথা বলে রাখি, সবসময় কর্তৃপক্ষ/ সরকারকে সম্পূর্ণ দোষ দেয়া যায় না। দুটা সরকারি চাকুরি প্রায় দু বছর ধরে করে যা বুঝেছি, চাইলেই সব করা যায় না, আমলাতান্ত্রিক লাল ফিতার কারণে আর অর্থের অভাবে। তবে সে মানসিকতারও অভাব রয়েছে, স্বীকার করি। 
আমাদের আরেকটি সীমাবদ্ধতা হচ্ছে, কর্মকর্তা-কর্মচারী ও কর্তৃপক্ষের আচরণ এবং তথ্যের অভাব। বিদেশে বাস-ট্রেন কত লেট, তা সঙ্গে সঙ্গে বলে দেয়, কোথায় জ্যাম জানিয়ে দেয়, মারামারি হলে এলাকা এড়িয়ে যেতে বলে, কবে বৃষ্টি হবে, বরফ পরবে, ঝড় হবে, হলে কি হতে পারে, কি হলে কি করতে হবে সব বার বার প্রচার করা হয়। বিদেশে কর্মকর্তা-কর্মচারী যে সবসময় খুব ভালো ব্যবহার করে তা কিন্তু না, পুলিশ খুব ভালো, তবে সব পুলিশ কিন্তু ভালো না। মজার (?) ব্যাপার হচ্ছে, বিদেশেও ( বিশেষ করে, পূর্ব ইউরোপে), ঘুষের বেশ চল আছে।
অন্যদিকে, আমরা (জনগণ) দেশে থাকলে কি করি? রাস্তার ধারে মুতি, ময়লা ফেলি, থুথু ফেলি, লাইন ভাঙ্গি, কথায় কথায় বখশিশ চাই, বিয়েতে হাউমাউ গান বাজাই, সুশীল সমাজের দামী গাড়ি উলটো পথে চালাই ইত্যাদি ইত্যাদি। সব দোষ চাপাই কর্তৃপক্ষ আর সরকারের উপর। নিজেদের দিকে কি একবার তাকিয়ে দেখেছি? মনে হয় না। খালি দোষ চাপিয়ে আমরাও খালাস। 
আমরা বিদেশ থেকে দেশে এসে বড় বড় গল্প শোনাই, লাল বাতিতে পুলিশ লাগে না, এমনিই গাড়ি থামে; জেব্রা ক্রসিং ছাড়া কেউ রাস্তা পার হয় না; শহরটা কি পরিষ্কার; সবাই কি সুন্দর লাইন ধরে দাঁড়ায়! তো এগুলো নিয়ে কি আমাদের শিক্ষা দেয়া হয়নি? কোন বয়স থেকে আমরা জানি এ নিয়মগুলো? কোন পাঠ্যবইতেই বা নেই এগুলো? আমরা কি সেগুলো মেনে চলি?
আমি ব্যক্তিগতভাবে মনে করি, আমাদের সমস্যাগুলো কিছুটা কমে আসতে পারে, সহনীয় পর্যায়ে নামতে পারে, যদি আমরা অল্প কয়টা বিষয়কে একটু মাথায় রাখি। আমরা নিজেদের দিকে তাকাই, একটু সচেতন হই, বাজে অভ্যাসগুলো বদলাই আর আমাদের উচ্চাশা খানিকটা নামিয়ে আনি। আমরা এখনই বাংলাদেশ বা ঢাকাকে রাতারাতি ইউরোপ-আমেরিকা বা প্যারিস বানাতে পারবো না। একটু ধৈর্য্য ধরি, একটু মেনে নেই, বিদেশে থাকলে তো মানি। ঢাকায় এখনি কি এসি বিলাসবহুল সরকারি বাসের দরকার আছে? তার চেয়ে একটা সংরক্ষিত (ডেডিকেটেড) লেন করে করে একশ সাধারণ বাসই চালাই (একে বলে বিআরটি, বাস র‍্যাপিড ট্রানজিট)। আমি হলফ করে বলতে পারি, সাধারণ মানুষ ৩ ঘণ্টার এসি ভ্রমণের বদলে ১ ঘণ্টায় ঘেমে-নেয়ে ঠিকই দৌড়ে বাড়ি যাবে, সন্তুষ্ট হবে। বিরক্ত হবে গাড়িওয়ালারা, যাদের গরম সহ্য হয়না, যারা বিদেশের মত ১০০ কিমি বেগে ১০ মিনিটে মতিঝিল থেকে উত্তরা যেতে চান।
আপনার সর্বক্ষেত্রে লাইন করার নিয়ম আশা করতে পারেন না, কাঙ্গালিভোজে যেখানে হাভাতে গরিবের ক্ষুন্নিবৃত্তি নিবারণের আশা, সেখানে আপনি তাদের নিয়ম মানতে বলছেন? লাঠি দিয়ে পেটাচ্ছেন? সুশীল সম্ভ্রান্ত আপনি তো ব্যাঙ্কে কোনদিন লাইনে দাঁড়ান না, আপনার সম্মানে লাগে, সোজা ঢুকে পরেন ম্যানেজারের রুমে, কাঁচের এসি রুমে বসে চা-সিগ্রেট খেতে খেতে তার সাথে খোশগল্প করেন আর আপনার কাজ কাজের মতই হয়ে যায়, অঙ্গুলি হেলনে। হাভাতেদের ছেড়ে দিন না, বিদেশে কনসার্টে কি লাইন ধরে সুনিয়ন্ত্রিতভাবে নিয়ম মেনে ঢুকতে দেখেছেন? ওখানে ওইক্ষেত্রে ওদের মধ্যে তো ভাতের অভাব নেই!
রিকশাওয়ালা উলটা কেন আসে? রোদে পুড়ে, বৃষ্টিতে ভিজে, তার গায়ের রক্ত পানি করে তো সে রিকশা চালায়। সে কি চাইবে না একটু আরামের জন্যে উলটা পথে যেতে? আপনি কি সুযোগ পেলে গাড়ি নিয়ে যান না? 
বিদেশে যে গাড়ি উলটা আসে (নিয়ম মেনেই), সেটা কি জানেন? আরে জ্যামের কথা তো আগেই বললাম। 
বলছি না গরিবের জন্যে সব মাফ, তার জন্যে নিয়ম নাই। কিন্তু আইন-কানুন নিয়ম, সাথে সকল সুযোগ-সুবিধার লক্ষ্য হওয়া উচিত গরিবের উন্নতি সাধন, তাদের অবস্থার পরিবর্তন। আপনি রিকশা পিটিয়ে তুলে দিতে পারেন না, বিদেশের মত এদেশে শুধু গাড়িতে চলার অবস্থা এখনো আসেনি। আপনাকে রিকশাকে মেনে নিতে হবে, তার জন্যে ব্যবস্থা করে দিতে হবে। আপনি রিকশাওয়ালার দুঃখে টিভিতে কেঁদে বুক ভাসিয়ে, পাজেরো করে বাড়ি গেলে আর মনে মনে রিকশাকে পাব্লিক নুইসেন্স ধরে 'লন্ডন-নিউইয়র্কে রিকশা নাই' এই যুক্তিতে তলে তলে সরকারের কাছে 'রিকশা ব্যানের' লবিং করলে উন্নতি হবে?
সরকার বা কর্তৃপক্ষের দোষ আছে অনেক, কিন্তু আমি-আপনি মিলেই সরকার আর দেশ। দেশে গণতন্ত্র চলে, সবুজবাহিনী বা কোন একনায়ক নেই এখন; আমি-আপনি না বদলালে, দৃষ্টিভঙ্গির পরিবর্তন না আনলে, এমনি এমনি দেশ ইউরোপ-আমেরিকা হবে না। 
আর একখান অনুরোধ, বিদেশিরা এমনিই জানে, বাঙালি কি মাল, আর পচাইয়েন না। আবার, আকাশেও তুলে দিয়েন না, যা সত্য তাই বলেন। ঢাকা খুব নোংরা শহর, কিন্তু এই শহরের অলিতেগলিতে কি মজা, কি অসাধারণ সব রাস্তার পচা (!) খাবার রয়েছে; বাংলাদেশ গরিব, কিন্তু প্রত্যন্ত গ্রামে গরিব এক বুড়ির ঘরে বৃষ্টিতে আশ্রয় নিলে, উনি আপনাকে বাবা বলে গাছের আম কেটে খাওয়াবেন; সেটাও বলুন। মিথ্যা বলতে হবে না।


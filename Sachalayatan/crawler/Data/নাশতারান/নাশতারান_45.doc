ভেতোদের সুশিত দুপুর



সময়: মধ্যদুপুর
স্থান: গুলশানের এক অভিজাত জাপানি রেস্তোরাঁ
লক্ষ্য: সুশি আস্বাদন
কেন্দ্রীয় চরিত্র: ভেতো-১ আর ভেতো-২, দুই তরুণ হাভাতে বাঙালি যারা তাদের ভেতো জিভে অচেনা বিজাতীয় স্বাদ ছোঁয়াবার বাঁধভাঙ্গা বিলাসী ইচ্ছের তাড়নায় ঢাকা ঢুঁরে খুঁজে বের করেছে এই রেস্তোরাঁটি।
পার্শ্বচরিত্র: জুডো, রেস্তোরাঁর খাদ্যপরিবেশনকারী যুবক।
দৃশ্য-১
ভেতো-১ আর ভেতো-২ জাপানি কেতায় সাজানো রেস্তোরাঁর জানালা ঘেঁষে বসে। জুডো আন্তরিক একটা হাসি মুখে ঝুলিয়ে এগিয়ে এলো। দুটি সচিত্র মেন্যুবই হাতে। বইদুটো টেবিলে রেখে সে সাময়িকভাবে চলে যায় পর্দার আড়ালে। ভেতোদের সুযোগ করে দিলো আর কি। অশ্রুতপূর্ব সব নাম এবং অদৃষ্টপূর্ব সব ডিশের ছবির দেখে প্রাথমিকভাবে দিশেহারা হওয়ার জন্য।
দৃশ্য-২
দিশেহারা পর্বশেষে জুডো এগিয়ে এলো সহাস্যবদনে।
“আপনারা কি কুকড ডিশ নেবেন নাকি র?”
“আমরা সুশি খাব।”, ভেতো-১ এর আত্মবিশ্বাসী উত্তর।
“সুশি তো র। আমি সাজেস্ট করব সুশির সাথে অন্য কোনো কুকড ডিশ নিতে।”
দুই ভেতো মুখ চাওয়াচাওয়ি করে।
নিজেদের পকেটের ওজন নিয়ে চোখে চোখে শলাপরামর্শ সেরে নেয় চটজলদি।
সুশি খেতে এসে অন্যকিছুর পেছনে খরচ করা কি বুদ্ধিমানের কাজ হবে? এমনিতে জুডোকে বেশ আন্তরিক মনে হচ্ছে। বিপণন কৌশল হিসেবে একটার সাথে আরেকটা গছিয়ে দিতে চাচ্ছে বলে মনে হয় না।
“আমাদের কোনটা নেওয়া উচিত?” ভেতো-২ এর অকপট প্রশ্ন সাহায্যের জন্য আকুল আবেদনের মতো শোনায়।
“সুশি-স্মল আর টেম্পুরা বেন্টো বক্স নিন। টেম্পুরাতে কিছু কুকড আর ফ্রাইড আইটেম পাবেন।”  জুডোর কণ্ঠ এবার আরো দয়ার্দ্র্য ঠেকে।
“খাওয়া যাবে তো?” লজ্জাশরমের মাথা খেয়ে জানতে চায় ভেতো-১।
“কী যে বলেন! সবাই খাচ্ছে না?” জুডো সাহস জোগায়।
“ঠিকাছে। দিন তাহলে।”
দৃশ্য-৩



জুডো টেবিল ম্যাট পেতে দেয়। তার উপর একটা করে কাঠের টুকরো।
“কী এইটা?”, কাঠের টুকরোটার দিকে নির্দেশ করে ভেতো-১।
“ওটা চপস্টিক রাখার জন্য।”
ভেতো-১ চমৎকৃত হয়। সে ভেবেছিলো ওটা বুঝি পেপার ওয়েট। 
টেবিল ম্যাট যাতে উড়ে না যায় সেজন্য।






“কিন্তু আমি যে চপস্টিক দিয়ে খেতে পারি না!” ভেতো-২ এর উদ্বিগ্ন অনুযোগ।
“কাঁটা-চামচও দেব। ওটা দিয়ে খাবেন।”  আশ্বাস দেয় জুডো।
এরপর একে একে দৃশ্যপটে আগমন ঘটে সবুজ-লাল বাঁধাকপির সালাদ আর সেদ্ধ চীনাবাদামের সালাদের। স্টার্টার হিসেবে। সবই পরিচিত জিনিস। কিন্তু ভেতোরা জাপনি দৃষ্টিকোণ থেকে দেখার চেষ্টা করতে গিয়ে ঠাহর করতে পারে না। জুডোকে জিজ্ঞেস করে নিশ্চিত হয়ে নেয়।

“কীভাবে খাব?”
“যেমনে আসে, তেম্নেই খাইতে থাকেন। আমি অন্যগুলা আনতেসি।” 
এতক্ষণে জুডো তাঁর কেতাদুরস্ত ভদ্রতার খোলস ভেঙে বেরিয়ে আসে।
জুডো আবারো পর্দার অন্তরালে চলে যায়। ভেতোরা সালাদ মুখে দিয়ে আশ্বস্ত হয়। নাহ! খাওয়া যাচ্ছে!
দৃশ্য-৪
এবার মেইনকোর্স।



একটা কাঠের পিঁড়িতে শায়িত সুশিপরিবার (নিগিরিজুশি) আর টেম্পুরা সস সহযোগে টেম্পুরা বেন্টো বক্স আবির্ভূত হয়।
নিগিরিজুশি হলো মুঠো করা আঠালো-মিঠা জাপানি ভাতের উপর প্রক্রিয়াজাত করা কাঁচা মাছের টুকরো।
জুডো পরিচয় করিয়ে দেয়। স্ন্যাপার, স্যামন, টুনা, স্কুইড আর শ্রিম্প। সবই কাঁচা।






সাথে সস আর সর্ষেবাটা (থুক্কু, ওয়াসাবি) দেয়া। ও দুটো একসাথে মিশিয়ে তাতে একটা করে নিগিরিজুশি ডুবিয়ে একবারে মুখে পাচার করতে হবে।
প্রথমে স্ন্যাপার নিগিরিজুশি। জিভ থেকে গলায় নামতেই একইসাথে স্বস্তি আর হতাশার চিহ্ন ফুটে ওঠে ভেতোদের মুখে। স্বস্তির কারণ “ইহা অখাদ্য নহে” আর হতাশার কারণ “ইহা সুখাদ্য নহে”। ভাতের স্বাদটুকু চিরচেনা।
জারণপ্রক্রিয়ার ফলে মাছের আমিষ অ্যামাইনো এসিড হয়ে তা থেকে “উমামি” নামের বিশেষ স্বাদটি বের হওয়ার কথা। কিন্তু ভেতোদের কাছে মাছের টুকরোটি স্বাদ-গন্ধহীন মনে হয়। অনেকটা মাশরুমের মতো।
একে একে বাকি নিগিরিজুশিগুলোও খাদ্যনালীতে পাচার হলো। স্বাদে বিশেষ কোন ব্যত্যয় নেই। “কাঁচা মাছ খাচ্ছি”- এই অনুভূতিটা থেকে থেকে মাথা চাড়া দিয়ে উঠতে চায়, এই যা। সেই অনুভূতিটুকু বিবমিষা স্তরে পৌঁছুনোর আগেই ভেতোদ্বয় দ্বারস্থ হয় টেম্পুরা বেন্টো বক্সের। বাক্সের খোপে খোপে সাজানো ভাত, রান্না মাছ আর ভাজা চিংড়িকে ভীষণ আপন মনে হয়। আলুনি টোফু স্যুপও বেশ উপাদেয় ঠেকে।

জিভে কিছু চেনাজানা স্বাদ পেয়ে যখন হতাশাটুকু একটু থিতিয়ে এসেছে তখন ভেতো-১ হাত বাড়ায় বাক্সের শেষ খোপে। সেখানে সাজানো রয়েছে মাকিজুশি নামের সুশি। সুশি বলতে এতদিন এটাকেই জেনে এসেছে ভেতো-১। তাই এটাকেও বেশ পরিচিত মনে হয় তার।
চ্যাপ্টা ভাতের দলার মধ্যে জারিত সবজি ও মাছ। চারপাশে একটা কালো আস্তরণ।
“চারপাশে এই পাতলা কালো জিনিসটা কী? মাছের চামড়া?” নাক কুঁচকে জিজ্ঞেস করে ভেতো-২।
“ধুরো, বোকা। এটা এক ধরনের সামুদ্রিক শৈবাল, নাম নোরি।” গিয়ানি ভঙ্গিতে বলে এক টুকরো মাকিজুশি মুখে পোরে ভেতো-১।
মুহূর্তেই বদলে যায় তার অভিব্যক্তি। মাকিজুশির গায়ে মোড়ানো নোরির আঁশটে মেছো গন্ধে নাড়িভুঁড়ি উলটে আসতে চায়। দুমুঠো সাদা ভাত, আলু ভর্তা আর ডালের জন্য মন কাঁদতে থাকে হাত-পা ছুঁড়ে।
টিভির কিছু রিয়্যালিটি শোতে পোকামাকড় খেতে দেওয়া হয় প্রতিযোগীদের। তারা যেভাবে জান বাজি রেখে সেগুলো গলাধঃকরণ করে, ঠিক সেভাবে মুখগহ্বরে বন্দি মাকিজুশি মণ্ডকে পেটে পাচার করে দেয় সে। তারপর ঢকঢক করে পানি খায়। পানিও হঠাৎ করে ভীষণ স্বাদু মনে হয়।
ভেতো-১ এর অবস্থা দেখে ভেতো-২ আর মাকিজুশির দিকে হাত বাড়ানোর সাহস পায় না।
দৃশ্য-৫
এতক্ষণে দৃশ্যপটে আবির্ভূত হন জুডো মহাশয়।
“আপনারা খেতে পেরেছেন তো ঠিকমতো?” বিনয়ভরে জানতে চায় সে।
“জ্বি জ্বি।” দেঁতো হাসি দিয়ে সমস্বরে জানায় দুই ভেতো।
“বিল দেবো?”
“জ্বি জ্বি।”
জুডো চলে যায়।
কিছুক্ষণ পর ফিরে আসে।



হাতে বিল নয়।
পিরিচ ভর্তি মাল্টার ফালি।
“এটা আমাদের পক্ষ থেকে কম্পলিমেন্টারি।”






ভেতোদের চোখ ছলছলিয়ে ওঠে। আবেগে কণ্ঠ বুঁজে আসে। তাই ধন্যবাদ দেওয়া হয় না আর। শুধু মন ভরে দোয়া করে জুডোর জন্য। বেহেশতে যেন সে একটা মাল্টাবাগানের মালিক হয়।
দৃশ্য-৬
দুই ভেতো মাল্টা চুষতে থাকে। টক-মিষ্টি স্বাদে বিবমিষাভাব তলিয়ে আসতে থাকে ক্রমশ।
ইতোমধ্যে বিল দিয়ে চলে যায় জুডো।
বিলের অঙ্ক দেখে হৃৎপিণ্ড লাফিয়ে গলা দিয়ে বেরিয়ে আসতে চায়। মুখে মাল্টা থাকায় হৃৎপিন্ড বেরুবার পথ খুঁজে না পেয়ে স্বস্থানে ফিরে গিয়ে অস্থিরভাবে ধুকপুক করতে থাকে।
রেস্তোরাঁর অন্য প্রান্তে উপবিষ্ট অতিথিদের জন্য মাল্টা নিয়ে যেতে দেখা যায় জুডোকে।
ফিক করে হেসে দেয় ভেতো-১। আরেকদল সুশিখোরকে মেরে কেটে শেষে মলম লাগাতে যাচ্ছে জুডো।
দৃশ্য-৭
বিল পরিশোধ করে, জুডোকে বিদায় জানিয়ে বের হয়ে আসে দুই ভেতো।
ভেতো-২: এখন কই যাবি?
ভেতো-১: বাসায়।
ভেতো-২: বাসায় গিয়ে কী করবি?
ভেতো-১: ভাত খাব।
পরিশিষ্টঃ
ছবিগুলো আন্তর্জাল থেকে সংগৃহীত। সুশিজয়ের উত্তেজনায় ভেতোরা ছবি তুলতে ভুলে গিয়েছিলো।
ইউটিউবে খুঁজে পেলাম সুশি খাওয়ার কেতাবর্ণিত এই মজার ভিডিওটি।



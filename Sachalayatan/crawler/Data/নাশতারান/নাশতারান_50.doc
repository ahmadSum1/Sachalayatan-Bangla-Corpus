০১-০১-১০



ইংরেজি বছরের প্রথম দিন।
খোমাখাতায় বন্ধুদের গতিবিধি জানান দিচ্ছে এটি বিশেষ একটি দিন।
প্রায় সবাই স্ব স্ব স্থিতির মধ্য দিয়ে নতুন বছরের পাইকারি শুভেচ্ছা জানাচ্ছেন বন্ধুদের। অতিউৎসাহীরা দেয়ালে দেয়ালে পোস্টার সেঁটে দিচ্ছেন।
এক বন্ধু নক করে জানতে চাইলেন থার্টি ফার্স্ট উপলক্ষ্যে আমি কী করছি।
আমার তখন মেজাজ খারাপ।
সকাল থেকে সচলায়তন ডুবে আছে।
বাসার পাশে সপ্তাহব্যাপী ওয়াজ চলছে। সেখান থেকে ভেসে আসছে বাংলা কথায় হিন্দী সুর বসিয়ে আরবি উচ্চারণে গান, “কী করে বুজাই প্রভু-উ-উ-উ … কত যে তুমায় বালুবাসি-ই-ই-ই-…” আর থেকে থেকে হুজুরের আর্তচিৎকার ও মরাকান্না …
আমি বলি, “কিসু করা লাগবে ক্যান? কে না কে বলসে, বাবা লাফাও আর সব লাফালাফি শুরু কর্সে। আমারে যুক্তি দ্যান, আমিও একটা লাফ দেই।”
তিনি একটু চুপসে যান।
আর আমি ভাবতে বসি।
কী কী কারণে দু’হাজার দশের প্রথম দিনটি উদযাপন করা যেতে পারে?
•	২০১০ হিসাব নিকাশের বছর। এ বছর যুদ্ধাপরাধীদের বিচার কার্যকর হবে।(আমি আশাবাদীদের দলে)
•	০১-০১-১০ তারিখটা দেখতে সুন্দর। ছন্দোবদ্ধ।
•	আমার ছোট মামা পায়ের রেখা পড়ে বলেছিলেন আমার নাকি ৪ টা প্রেমযোগ আছে। তার প্রথমটি এ বছর হলেও হতে পারে।
•	গতরাতে বিয়েবাড়িতে ঘটক আমাকে আপাদমস্তক নিরীক্ষণ করে বাজারদর যাচাই করেছেন। বলা যায় না, জীবনের প্রথম বিয়েটাও এ বছর হয়ে যেতে পারে।
•	আমার আরামপ্রদ বেকারজীবনের পরিসমাপ্তি ঘটতে পারে।
•	জ্ঞানের সন্ধানে সুদূর চীনদেশে যেতে হতে পারে।
আর? আর??
হঠাৎ অন্ধকার। প্রতি রাতের রুটিনমাফিক লোডশেডিং।
ল্যাপটপ বুঁজিয়ে দিয়ে হুজুরের কলজে কাঁপানো চিৎকার শুনতে শুনতে একসময় ঘুমিয়ে পড়ি।
সকালে মাইগ্রেনের ব্যথা নিয়ে ঘুম ভাঙ্গে।
আবারো সচলায়তনের জানালায় উঁকি দেই। নাহ, এখনো ডুবে আছে।
বিরসবদনে বসে বসে খোমাখাতা ঘাঁটি।
ল্যাপটপের আনাচে কানাচে পড়ে থাকা বিস্মৃতপ্রায় ফাইলপত্র খুলে দেখি।
তা তা থৈ থৈ, আগডুম বাগডুম, যা তা করতে থাকি কিছুক্ষণ।
অবশেষে।
বেলা তিনটার দিকে সচলায়তন ফিরে এলো স্বগৃহে।
পারলে জানালা ভেঙ্গে হুড়মুড়িয়ে ঘরে ঢুকে পড়ি।
বন্ধুর চোখে চোখ রেখে চেয়ে থাকি কিছুটা সময়।
অতঃপর খোমাখাতায় নিজের স্থিতি হালনাগাদ করিঃ
“"সচলায়তনের সগৃহে প্রত্যাবর্তন" ০১-০১-১০ কে সেলিব্রেট করার পক্ষে একটি যৌক্তিক অজুহাত :)”
এখন লাফানো যায়।
হুজুর এখনো চেঁচাচ্ছেন। ব্যাপার না। আল্লাহ উনাকে বেহেশত নসিব করুন …
সবাইকে দু’হাজার দশের শুভেচ্ছা রইল।


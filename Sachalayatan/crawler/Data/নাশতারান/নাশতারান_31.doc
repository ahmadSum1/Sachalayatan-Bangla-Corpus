অচিন সুরের খোঁজে :: ০২



বছরদেড়েক আগের কথা। এক বন্ধুকে দেবো বলে জন্মদিনের গান খুঁজছিলাম। নিজের পিসিতে মনমতো কিছু না পেয়ে শ্রী গুগলনাথের শরণাপন্ন হলাম। তিনি যে গানটি খুঁজে দিলেন সেটি শুনতে বেশ, কিন্তু ভাষা বুঝি না। চৈনিকগোত্রের কোনো ভাষা হবে, এটুকু আন্দাজ করতে পারি শুধু। কাল বহুদিন পর আবারো গানটা শোনা হলো। অমনি পুরোনো ভূতটা চেপে বসলো ঘাড়ে। এ গানের মর্মোদ্ধার করতে হবে!
ফাইলের গায়ে মাউসের দক্ষিণাঘাতে প্রোপার্টিজ থেকে জানা গেলো শিল্পীর নাম 성시경। শিল্পী যে চৈনিকগোত্রীয় এ ব্যাপারে আর সন্দেহ রইলো না। আবারো গুগলমহাশয়ের দুয়ারে কড়া নাড়লাম। 
“আজ্ঞে, 성시경 এর উচ্চারণটা যদি একটু বলে দিতেন!”
আমাকে বিপদে দেখে এবার গুগলমহাশয়ও তামাশা করতে ছাড়েন না। তিনি তাঁর জ্ঞানভাণ্ডার উজাড় করে চৈনিক ভাষায় জবাব দিতে লাগলেন। আমি যাই কই?
আমাকে চৈনিক বর্ণমালায় নাকানিচুবানি খাওয়াতে খাওয়াতে এক পর্যায়ে তিনি মুখ ফসকে ইংরেজি বলে ফেললেন। Sung Si Kyung। এবার খামচে ধরলাম গুগলনাথকে।
“বলেন, বলেন, কে এই Sung Si Kyung?”
গুগলনাথ মুখ আমসি করে শ্রীমতি উইকিদেবীকে ঠেলে দিলেন জবাব দিতে।
অবশেষে উইকিদেবীর চরণকমলে এসে আমার খোঁজ সম্পন্ন হলো।
শিল্পী কোরিয়ান। নাম সাং শি গ্য়াং[উচ্চারণ জানলাম এখান থেকে]। তিনি কোরিয়ান পপ ব্যালাড শিল্পী। সঙ্গীতজগতে তাঁর অভিষেক এক আন্তর্জালীয় সংগীত প্রতিযোগিতার সূত্রে। এ পর্যন্ত তাঁর প্রকাশিত অ্যালবামসংখ্যা সাত যার মধ্যে পাঁচটি পপ/ব্যালাড গোত্রের, একটি রিমেক আর একটি বিশেষ অ্যালবাম। এছাড়া তিনি জাপানি সংগীতজগতেও পা রেখেছেন জাপানি সেরা কিছু গান নিয়ে একটি অ্যালবাম করে। আলোচ্য গানটি শিল্পীর দ্বিতীয় অ্যালবাম মেলোডি দি’ আমোর-এর অষ্টম ট্র্যাক।
এবার গানটা শোনা যাক। সৌজন্যে: শ্রী ইউটিউবচন্দ্র। ভিডিওতে যাঁর ছবি সাঁটা তিনিই শিল্পী।

গানের বাণী খুঁজে পেলাম ইউটিউবচন্দ্রের আস্তিনে গোঁজা চিরকুটে। এর মর্মোদ্ধার করতে ম্যালা কাঠখড় পোড়াতে হলো। ইংরেজি অনুবাদ পেলাম না কোথাও। গানের বাণী রোমান হরফে। রোমান হরফে কোরিয়ান শব্দের অভিধান খুঁজলাম অনেকক্ষণ। পেলাম না। অভিধান যা-ও বা পেলাম তা কোরিয়ান হরফে লেখা। বাবা ইয়াহুর সওয়ালখানায় আরজি পেশ করে খোঁজাখুঁজি চালাতে লাগলাম সমানে। খোমাখাতায় সাং শি গ্য়াং-এর পেজে গিয়ে চিকা মেরে এলাম দেয়ালে। খুঁজতে খুঁজতে খুঁজতে খুঁজতে অবশেষে গুগলনাথের ভাণ্ডারের এক কোনার পেলাম কোরিয়ান হরফে লেখা গানের কথা। এবার কোরিয়ান অভিধান ঘেঁটে বাংলায় গানের অর্থ দাঁড় করাতে বসলাম। অনেকক্ষণ গুঁতোগুঁতি করে যখন বারো আনা পথ পেরিয়েছি তখন খোমাখাতায় আমার কোরিয়ানিবাসী বান্ধবী মেসেজ দিয়ে জানালো যে সে গুগলনাথকে দিয়ে অনুবাদ করিয়ে নিয়েছে। ওতে চলবে কি না। হায়! আমার এই বান্ধবী যে কোরিয়ায় পড়তে গেছে তা যদি আগে মাথায় আসত! কোরিয়ান শিল্পীর পেজে আমাকে চিকা মারতে দেখে সে কৌতূহলবশত উঁকি দিয়ে দেখেছে যে আমি হন্যে হয়ে এ জিনিস খুঁজছি। বান্ধবীর জোগানো অনুবাদখানা বগলদাবা করে আমি যাত্রা জারি রাখলাম। গুগল মহাশয়ের অনুবাদ অনেকটা “যেতে যেতে পথে হলো দেরি= going going path delay” ধরনের হলেও বেশ কাজে দিলো। এই অনর্থক কর্মযজ্ঞের খসড়াটা এখানে দিয়ে আর ধৈর্যচ্যুতি ঘটাচ্ছি না। ঘষেমেজে শেষমেষ অনুবাদটা দাঁড়ালো এই:

অভিনন্দন,
তোমায় শুভ জন্মদিন।
আনন্দে পূর্ণ হোক তোমার জীবন, এ-ই আজকের কামনা!
তোমায় শুভ জন্মদিন।
জন্মের এই শুভক্ষণ হোক চিরন্তন, তোমায় অভিবাদন!
আমি তো তোমারই-
আর কীই বা দিতে পারি, আনাড়ি হাতের উপহার আর বেহিসেবি বন্ধুতা ছাড়া?
তোমায় দিলাম এই
এলোমেলো মোমের আলো আর ছন্নছাড়া গান।
লক্ষ্মীসোনা, ভয় পেয়ো না, নিশ্চিন্তে হাতটা ধরো, নির্ভাবনায় হাসো।
আমার হৃদয়ের ফ্রেমে বাঁধানো তোমার নির্মল মুখখানা
আমায় প্রতি মুহূর্তে বেঁচে থাকার প্রেরণা জোগায়।
তোমায় শুভ জন্মদিন,
আজ বড় খুশির দিন!
তোমায় শুভ জন্মদিন,
জন্মের এই শুভক্ষণ হোক চিরন্তন, তোমায় অভিবাদন!
(তুমি আমার)
জানি, অনেক কথা দিয়েছিলাম গেলো বছর এই দিনেই।
সব ঠিক ঠিক মনে আছে।
জানি না ঠিক কী বলে বোঝাব তোমায়।
জানোই তো, ছেলেরা নিজের আবেগপ্রকাশে কত কাঁচা!
শুধু জেনো, আজ আমার বড় খুশির দিন!
তোমায় শুভ জন্মদিন।
জন্মের এই শুভক্ষণ হোক চিরন্তন, তোমায় অভিবাদন!
এ এক অদ্ভুত অনুভূতি, ব্যাখ্যার অতীত।
কল্পনার রঙ ডানায় মেখে ওড়ার মতো।
শুভ জন্মদিন, এ উপহার স্মৃতিমাখা
তোমার-আমার বন্ধনের।
শুভ জন্মদিন, তুমিহীন দীর্ঘ প্রহরে
নিঃসঙ্গ দীর্ঘশ্বাসে জড়ানো সময়গুলো কী করে যে কাটিয়েছি আমি!
শুভ জন্মদিন, শুধু মনে রেখো
তোমায় ভালোবাসি …

এ গান যে এহেন রোম্যান্টিক তা কে জানত? না জেনেই বহুজনকে জন্মদিনে পাঠিয়েছি এ পর্যন্ত। আশা করি তাঁরা আমাকে ভুল বুঝবেন না 


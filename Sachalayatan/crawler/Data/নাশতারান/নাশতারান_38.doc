রেজাল্ট



বাবুনের আজ রেজাল্ট দেবে। এস এস সি।
সারারাত ঘুমুতে পারে নি। দুঃশ্চিন্তায় বিছানায় এপাশ ওপাশ করেছে শুধু।
মাঝেমধ্যে ঘুমিয়ে পড়েছে আর ভয়ংকর সব স্বপ্ন দেখেছে। যেমনটা সবাই পরীক্ষার আগের রাতে দেখে।
পড়া ভুলে গেছে, ঘুম ভাঙে নি পরীক্ষার দিন সকালে- এইসব হাবিজাবি স্বপ্ন।
আজ তো পরীক্ষা না, রেজাল্ট। তবু কেন ওসব স্বপ্ন দেখল কে জানে?
হয়ত অভ্যেস হয়ে গেছে ওসব স্বপ্ন দেখে দেখে।
বাবুন বরাবরই ভীষণ ভালো ছাত্র। সবসময় ক্লাশে ফার্স্ট হয়ে এসেছে। তবু রেজাল্টের সময়টা যত কাছিয়ে আসে ততই হাত-পা ঘেমে আসতে থাকে তার।
এবার থেকে গ্রেডিং সিস্টেম চালু হলো। ফার্স্ট স্ট্যান্ড করল নাকি সেকেন্ড স্ট্যান্ড এ নিয়ে চুলচেরা গবেষণারও সুযোগ নেই। তবু বাবুন অস্থির হয়ে ওঠে।
বিকেলে বিদূষিণী গার্লস স্কুলে রেজান্ট টাঙিয়ে দেয়ার কথা। সুতপার স্কুল। সুতপা বাবুনের সাথে একই স্যারের কাছে পড়ত। ওখান থেকেই বন্ধুত্ব।
গেল বছর সায়েন্স ফেয়ারের সময় বাবুনদের স্কুল থেকে পাঁচজনের একটা গ্রুপ গিয়েছিলো সুতপাদের স্কুলে। মেলাশেষে সুতপা আইসক্রিম খাইয়েছিলো বাবুনকে। যখন পরীক্ষার সিট পড়ল সুতপার স্কুলে তখন সে কথা মনে পড়েছিলো বাবুনের।
অথচ আজ বিদূষিণী গার্লস স্কুলের কথা ভাবতেই বাবুনের ঘাম ছুটতে থাকে। ঘড়ির কাঁটা যত এগুতে থাকে ততই অস্থির হয়ে ওঠে সে। উৎসাহ আর উৎকণ্ঠার এক মিশ্র অনুভূতি দলা পাকিয়ে গলার কাছে আটকে থাকে। একবার মনে হয় ঘড়ির কাঁটা এখানেই থেমে যাক। কাজ নেই রেজাল্ট জেনে। পরক্ষণেই একটা অদম্য কৌতূহল মাথা চাড়া দিয়ে ওঠে। এতদিনের শ্রম, এত রাত জাগার ফসলটুকু দেখতে ইচ্ছে হয় খুব।
দুপুরের পর ঘড়ির কাঁটা গড়িয়ে গড়িয়ে এগোতে থাকে যেন। বাবুন টেবিলঘড়িতে অ্যালার্ম দিয়ে বিছানায় শুয়ে শুয়ে রুবিক্স কিউব মেলাতে চেষ্টা করে। হয় না। কিছুতেই মনঃসংযোগ করতে পারে না।
পরীক্ষাগুলো ভালো হয়েছিলো তো আসলেই? বাবুন মনে করতে চেষ্টা করে। অংক, ফিজিক্স, কেমিস্ট্রি নিয়ে কোনো সন্দেহ নেই। সমাজের সন-তারিখ সব ঠিক ছিলো তো? ইসলামিয়াতের আয়াতগুলো? ইংলিশ রিঅ্যারেঞ্জ? ওটা ঝামেলা পাকাত প্রায়ই। আর বাংলার নম্বর তো সবসময়ই অনিশ্চত। বাবুনের লেখালিখির অভ্যেস আছে। স্কুলের পত্রিকায়, ছোটদের বিভিন্ন কাগজে ওর লেখা ছাপা হয়েছে বেশ কিছু। পরীক্ষার জন্য নোট মুখস্থ করে নি কখনো। মনের মাধুরী মিশিয়ে লিখেছে খাতায়। ওতে নম্বর দেবে কি না কে জানে?
ভাবতে ভাবতে একটা ঘোরের মধ্যে চলে যায় যেন বাবুন।
অ্যালার্মের আর্তচিৎকারে চমকে ওঠে হঠাৎ।
তিনটে বেজে গেছে। বাবুনের আর তর সয় না।
ঝটপট তৈরি হয়ে ঘর থেকে বেরোয় সে।
বাসা থেকে স্কুল পনেরো মিনিটের পথ। 
বিদূষিণী যত কাছে আসতে থাকে বাবুনের বুকের ধুকপুকানি ততো বেশি তীব্র হতে থাকে। স্কুলের ছাইরঙা গেইটটা চোখে পড়তেই গলা শুকিয়ে আসে তার।
রেজাল্ট দেয়ার কথা চারটায়। গেটের বাইরে তাই এখনো ভিড় জমে ওঠে নি।
বাবুন নিজেকে শান্ত করতে চেষ্টা করে। দোয়াদুরুদ পড়ে বুকে ফুঁ দিয়ে ভেতরে ঢোকে।
ভেতরটা পুরো ফাঁকা। কেউ নেই।
নোটিশ বোর্ডটা কোথায় কে জানে?
বাবুন করিডর ধরে এগুতে থাকে।
করিডরের ওপাশ থেকে একজনকে হেঁটে আসতে দেখা যায়। রাসেলের বাবা।
রাসেল দিবাশাখার ফার্স্ট বয়। বাবুন বরাবরই রাসেলের চেয়ে অনেক ভালো মার্কস পেত। প্রভাতী আর দিবা শাখার মধ্যে একটা অদৃশ্য প্রতিযোগিতাও ছিলো এ নিয়ে।
বাবুনকে দেখে তার দিকে এগিয়ে আসেন রাসেলের বাবা। হাতে এক টুকরো কাগজ।
“এই যে বাবুন, রেজাল্ট কেমন হলো? ফাইভ নিশ্চয়ই !” উচ্ছ্বসিত কন্ঠে জানতে চান রাসেলের বাবা।
“রেজাল্ট এসে গেছে?” বাবুনের কণ্ঠে পরিষ্কার ফুটে ওঠে ওর ভেতরের অস্থিরতাটুকু।
“হ্যাঁ হ্যাঁ, রাসেল ফাইভ পেয়েছে। এই যে। এই কাগজে তোমাদের স্কুল থেকে যে কয়জন ফাইভ পেয়েছে তাদের রোল নাম্বার টুকে নিয়েছি আমি। দেখো তো, তোমারটাও আছে নিশ্চয়ই।”
কাঁপা কাঁপা হাতে কাগজটা হাতে নেয় বাবুন।
২০০৪৮ …
২০০৪৯ …
২০০৫৪ …
এগুলো দিবা শাখার রোল নাম্বার। প্রভাতী শাখারগুলো ১ দিয়ে শুরু। রাসেলের বাবার তো সেটা জানার কথা।
হয়ত তিনি ধারাবাহিকভাবে লেখেন নি। বাবুন ভাবে।
আরো খুঁটিয়ে খুঁটিয়ে দেখে নাম্বারগুলো। বেশ কয়েকবার।
না। একই ক্রমানুসারে লেখা।
“আছে না তোমার রোল নাম্বার?” সোৎসাহে জিজ্ঞেস করেন রাসেলের বাবা।
কেমন যেন অবশ হয়ে আসতে থাকে বাবুনের শরীর। মনে হতে থাকে কেউ এসে ওকে এখান থেকে না নিয়ে গেলে এখানেই এভাবে দাঁড়িয়ে থাকবে অনন্তকাল।
“হেই, বাবুন! কী হলো, বাবা? তোমার রোল নাম্বার আছে তো এতে?”
রাসেলের বাবার কথায় কাগজ থেকে মুখ তোলে বাবুন। ওর চোখ পড়ে ভদ্রলোকের চোখ দুটোর দিকে। একটা নিষ্ঠুর আনন্দের ঝিলিক খেলে যায় সেখানে। বাবুন পরিষ্কার দেখতে পায়।
[শিরোনামে ইংরেজি শব্দের ব্যবহার আমার পছন্দ নয়। কিন্তু এ গল্পের জন্য এ শিরোনামই উপযুক্ত মনে হয়েছে আমার]


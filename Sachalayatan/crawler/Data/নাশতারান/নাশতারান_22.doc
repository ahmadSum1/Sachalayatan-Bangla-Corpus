মেহেরজান- যা দেখলাম



পরের মুখে ঝাল খেতে আমার ভালো লাগে না। তাই সিনেমা দেখার আগে বা বই পড়ার আগে রিভিউ পড়ি না কখনোই। তবে মেহেরজানের কথা আলাদা। রিভিউ না পড়লে এই সিনেমা দেখতে যাওয়া হতো না। বেশ কিছু আলোচনা-সমালোচনা পড়ে শেষমেষ ঢুঁ দিলাম সিনেপ্লেক্সে নিজে চেখে দেখার আশায়। পড়ে আসা আলাপের বাইরেও কিছু জিনিস দেখলাম আর বেরিয়ে এলাম কিছু প্রশ্ন নিয়ে। সমাজতাত্ত্বিক বা মনস্তাত্ত্বিক বিশ্লেষণ নয়, দর্শকের আসনে বসে টাটকা অনুভূতির খসড়া লিখে রাখছি।
নতুন কী জানলাম?
১। পরিচালক রুবাইয়াত হোসেন নিজেই সালমা চরিত্রে অভিনয় করেছেন।
২। নায়িকাকে সবাই মেহের বলে ডাকে। পাকসেনা ওয়াসিম প্রেমের আতিশায্যে একসময় তাকে মেহেরজান(Meher, my darling) ডাকতে শুরু করে। অর্থাৎ মুভির নামকরণ ওয়াসিমের কল্যাণেই হয়েছে।
৩। কলাকুশলীদের প্রায় সবার অভিনয় খারাপ। সবচেয়ে খারাপ মেহের ও ওয়াসিমের। এর দায় বহুলাংশে পরিচালকের ঘাড়েই বর্তায়। নীলার ক্ষোভ বা মেহেরের প্রেমের মতো আবেগী মুহূর্তে হলভর্তি দর্শক যখন হাসিতে ফেটে পড়ে তখনই পরিচালকের প্রচেষ্টা মুখ থুবড়ে পড়ে। ওয়াসিম খান মেহেরকে প্রেম নিবেদনের জন্য জড়িয়ে ধরতে গেলে নায়িকার আড়ষ্টতার কারণেই কিনা জানি না, দুজনের মাঝে বাতাস চলাচলের পর্যাপ্ত জায়গা রাখতে গিয়ে আবেগ পুরোই কেঁচে যায়। 
৪। মুক্তিযুদ্ধ শব্দটি পুরো সিনেমায় কোথাও উচ্চারিত হয় নি। ‘যুদ্ধ’, ‘একটা যুদ্ধ’ এবং ‘গন্ডগোল’ শব্দগুলো ব্যবহৃত হয়েছে।
৫। কোনো মুক্তিযোদ্ধাকেই 'যোদ্ধা' মনে হয় না। সামীর স্বাস্থ্য, পোশাক আর চালচলনে তাকে যুদ্ধফেরত নয় বরং পিকনিকফেরত মনে হয়।
৬। নায়িকার ঝাঁ চকচকে জামাকাপড় দেখলে মনে হয় যুদ্ধ উপলক্ষ্যে অর্ডার দিয়ে নতুন জামা বানিয়ে এনেছে।
৭। কণ্ঠশিল্পী অরূপ রাহী নিজে অভিনয় করেছেন যেখানে তার চরিত্রের নাম রাহী আর তার সহশিল্পী রিফাত চৌধুরীর চরিত্রের নাম অরূপ। একজনের নাম দুজনের মধ্যে ভাগ করে দেওয়ার কোনো গূঢ় কারণ রয়েছে কি না জানি না।
৮। তিরিশ-চল্লিশ বছর আগে এদেশে বিয়ের আগে মেয়েদের নাক ফোঁড়ানোর চল ছিলো না মোটেই। অথচ মেহেরজানকে দেখতে পাই  নাকফুল পরতে।
এবার কিছু প্রশ্ন: 
১। পরিচালক নিজেই যে সালমা চরিত্রে অভিনয় করেছেন, সেটা কোথাও উল্লেখ করেন নি কেন?
২। জার্মান দম্পতির কাছে মানুষ হওয়া যুদ্ধশিশু সারাহ বাংলা শিখলো কোত্থেকে?
৩। আর্মি ক্যাম্প থেকে নির্যাতিত হয়ে ফেরার পর নীলার চোখ ভরে স্মোকি আইশ্যাডো কোত্থেকে এলো?
৪। নীলার কি একখান সাদা জর্জেট শাড়ি আর সাদা স্লিভলেস ব্লাউজ ছাড়া আর কোনো কাপড়চোপড় নাই? বেচারি শবেবরাতের রাতেও ডানাকাটা ব্লাউজ পরে ঘুরে বেড়ায়।
৫। এই সিনেমায় সবাই শুধু বিয়ে করতে চায় কেন?
৬। মুক্তিযোদ্ধারা যুদ্ধ করার জন্য বারবার খাজা সাহেবের অনুমতি কেন চায়?
৭। মুক্তিযোদ্ধাদের গায়েগতরে, চেহারায় যুদ্ধের লেশমাত্র নেই কেন? যুদ্ধফেরত একজন সৈনিকের অমন ঝলমলে ত্বক আর থলথলে চর্বি থাকা কতখানি যৌক্তিক?
৭। মেহের সিকুইন বসানো সৌদি বোরখা কোত্থেকে পেল?
৮। আহত ওয়াসিমকে মেহের ও তার সহযোগীরা কোত্থেকে উদ্ধার করল?
৯। নায়িকার জামার কাপড়, লেসফিতা কি রুবাইয়াত টাইমমেশিনে করে একাত্তরে দিয়ে এসেছিলেন?
১০।  বলতা, করতা, বলসে কোন সময়ের কোন অঞ্চলের ভাষা? "আমি তোমাকে জেনুয়িনলি ভালোবাসি"র মতো ডিজুস ভাষা রুবাইয়াত কোন যুক্তিতে একাত্তরের তরুণের মুখে গুঁজে দিলেন?
১১।  সালমা মুক্তিযোদ্ধা লম্বুকে মুতা বিবাহ কেন করতে চায়? 'মুতা বিবাহ' ইস্যুটা কেন এলো?
১২। রুবাইয়াতের কি ধারণা একাত্তরে মুক্তিযোদ্ধারা বসে বসে আঙুল চুষেছে আর বিয়ের স্বপ্ন দেখেছে? দেশ কি কোনো দৈববলে স্বাধীন হয়ে গেছিলো?
সিনেমার মেসেজ কী?
-   যুদ্ধ খারাপ। সবার উপর প্রেম সত্য।
-   সমাজতন্ত্র, মুক্তিযুদ্ধ কোনোটাই মুক্তির পথ না। ধর্মের পথে রক্তপাতহীন সংগ্রামের মধ্য দিয়েই প্রকৃত মুক্তি পাওয়া সম্ভব।
-   সমাজতান্ত্রিক, মুক্তিযোদ্ধা সবাই সমান মেরুদণ্ডহীন এবং পুরুষমাত্রই কামাতুর। আর তাই ধর্ষণের দায়ে পাকবাহিনীকে একচাপা দোষী সাব্যস্ত করা অন্যায়।
ভালো কি কিছুই নেই?
- আছে। ক্যামেরা ভালো। আমরা বাংলা সিনেমায় এমন ঝকঝকে ছবি দেখার সুযোগ সচরাচর পাই না।
- একটা গান আছে- “আলোয় ভরা ঝালর আকাশ” বা তেমনই কিছু। গানটা সুন্দর।
- সালমার পাগলামি কোনো কোনো অংশে বেশ উপভোগ্য। বিশেষ করে কাঁদতে কাঁদতে যখন নিজেকে হাতপাখা দিয়ে বাতাস করতে থাকে রুবাইয়াত সেখানে ভালো করেছেন।
- সব জামাকাপড় ম্যাচিং ম্যাচিং না দেখিয়ে সালওয়ার আর কামিজের মধ্যে কম্বিনেশানের অনুপস্থিতি রাখাটা ভালো হয়েছে। তবে হালফ্যাশানের আঁটোসাঁটো ডিজাইন সেই চেষ্টাটুকু পুষিয়ে দিয়েছে বহুগুণে।
এই সিনেমা কি নিষিদ্ধ করা উচিত?
-   দরকার নেই। প্রভাব বিস্তার করার মতো শক্তিশালী কোনো শিল্পকীর্তি এটা না। তবে রুবাইয়াতের দর্শনবিচারে তার হাত থেকে ইতিহাসকে নিরাপদ দূরত্বে রাখাই মঙ্গলজনক। কিন্তু হ্যাঁ, আজ রুবাইয়াত পারেন নি, কাল অন্য কেউ হয়ত পারবেন। ভবিষ্যতে কেউ হয়ত বেশ মুন্সিয়ানার সাথেই ইতিহাসের বিকৃতি ঘটাবে। সে হিসেবে মেহেরজান নিয়ে আরেকবার ভাবনার দরকার আছে।
আমার ব্যর্থতা:
সিনেমায় আমি প্রেম বা যুদ্ধ কোনোটাই খুঁজে পাই নি।
আমার রেটিং: 
১০-এ ৩ [১ নাম্বার ক্যামেরার জন্য, ১ নাম্বার মিউজিকের জন্য আর সার্বিক প্রচেষ্টার জন্য ১ নাম্বার গ্রেস]
আবার দেখব?
-   পাগল!


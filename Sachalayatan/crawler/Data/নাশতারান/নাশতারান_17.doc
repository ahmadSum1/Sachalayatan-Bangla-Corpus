শাদিনামা: উইনডো শপিং




গেল বছর পুরোটাটাই দৌড়ের উপ্রে গেছে। বিশেষ করে শেষের আটটা মাস ছিলো নাটকীয় সব উত্থানপতনে পূর্ণ। সময় পেলে প্রতিদিনই খানকয়েক ব্লগরব্লগর ড্রাফট করে রাখা যেত। কিন্তু থিতু হয়ে বসার সুযোগ এতই কম ছিলো যে খুচরো কিছু ফেসবুক স্ট্যাটাস ছাড়া অনলাইনের খসড়াখাতায় বিশেষ কিছু জমা পড়েনি। দৌড়াতে দৌড়াতেই দৃশ্যপট এত দ্রুত বদলে যাচ্ছিলো যে আমার স্ট্যাটাসাসক্ত মনও সব খবরাখবর স্ট্যাটাসে তুলে দিতে পারছিলো না সময়মতো। ঘরেবাইরে আমার বিবাহ সংক্রান্ত আবহাওয়ার সাপেক্ষে কিছু ব্যক্তিগত পর্যবেক্ষণের আলোকে ধারাবাহিক শাদিনামা লেখার ইচ্ছেটাও ওই খুচরো দুতিনটা স্ট্যাটাসেই সীমাবদ্ধ রয়ে গেল। আজ ভাবলাম ওখান থেকেই শুরু করি।
মেয়ের বিয়ে নিয়ে আমার বাবা-মা'র উৎকণ্ঠা আর দশজন বাঙালি অভিভাবকের ধারেকাছে না হলেও শীতের সময় খানিকটা মৌসুমী মাথাব্যথা দেখা দিচ্ছে বছর দুয়েক ধরে। শীত বিয়ের মৌসুম। এ মৌসুমে চেনাশোনাদের বিয়েশাদি হয়। "বিয়ে করে কী হবে?" প্রশ্নের উত্তরে আম্মু একবার বলেছিলো তার নাকি শখ হয় নাতিনাতকুড়ের মুখ দেখার। উত্তরে "ওহ! সেজন্য বিয়ে করার কী দরকার?" বলার পর থেকে সে পথ মাড়ায় না আর। তবে ইদানীং যাদের বিয়ে হয় তাদের প্রায় সবাই আমার বয়েসি হওয়ায় মৌসুমী মাথাব্যথাটা সংক্রামক হয়ে ওঠে। বান্ধবীদের মায়েরা কেন জানি মেয়ের বিয়ে নিয়ে আলাপ করতে খুব ভালোবাসেন। বছরের পর বছর যোগাযোগ নেই এমন বান্ধবীদের মায়েরাও বাসায় ফোন দিয়ে মেয়ের বিয়ের গল্প ফেঁদে বসেন। দেখতে দেখতে বিয়ের হাওয়া এসব নামকাওয়াস্তে বান্ধবীদের থেকে একদম কাছের বন্ধুদের গায়ে এসে লাগতে শুরু করলে আম্মু-আব্বু একটু নড়েচড়ে বসে। বিয়েবাড়িতে আম্মু-আব্বুর চোখের ঝিলিমিলি বলে দেয় তাদের ক্ষ্যাপাটে মেয়েটার পাশে একটা শান্তশিষ্ট ভালোমানুষ ছেলে থাকলে মন্দ হয় না। বিয়ের বাজারে আমাকে সয়ে চলার মতো পুরুষ পাওয়া যে রীতিমতো অসম্ভব তা তাদেরকে বুঝিয়ে উঠতে পারি না। আজীবন নারীবিবর্জিত ফ্যান্টাসিতাড়িত লক্ষ্মী ছেলেদের সহ্য করা আমার পক্ষেও সম্ভব নয় বললে তারা গাল ফোলায়। বন্ধুবান্ধবদের অভিজ্ঞতার আলোকে ভবিতব্য বিবাহ বিষয়ক দীর্ঘ ডাইনিং টেবিল বৈঠক এড়াতে বাবা-মাকে আমি বলি, "কেমন বাবা-মা তোমরা বলো তো। মেয়ের বিয়ের বয়স হয়েছে সেদিকে খেয়াল আছে?" শুনে বাবা-মা মনে আশ্বস্ত হয়। যাক, মেয়ে বিয়ের ব্যাপারে আপত্তি জানাবে না। প্রাথমিক দুশ্চিন্তা দূর হলো। এর পরের ধাপ হলো পাত্র দেখা। "ঘটক পাখি ভাইকে ধরো। দাঁড়াও বায়োডাটা বানিয়ে দিচ্ছি।" বলে নিজ হাতে বায়োডাটা তৈরি করে প্রিন্ট করে দিই। এতে বায়োডাটায় আমার উচ্চতা ইঞ্চি দুয়েক বাড়ার, গায়ের রঙ কয়েক শেড কমার এবং আত্মীয়পরিজনের তালিকা দীর্ঘতর হওয়ার সম্ভাবনা দূর হয়। বাবা-মাও মেয়ের সহযোগিতায় খুশি। এখন কেবল পাত্র দেখার পালা। এটা ২০১০-এর কথা। জনৈক ঘটকের সাথে যোগাযোগ হলো। তিনি কিছু বায়োডাটা দিলেন। বায়োডাটাগুলো সবই প্রায় একই রকমের হলেও মাঝে দুই একটা মজার বায়োডাটা পেয়ে যাই। যেমন কিছু পাত্রের বাড়ির ঠিকানার পাশে ব্র্যাকেটে লেখা থাকে Own House/নিজস্ব, প্রাতিষ্ঠানিক শিক্ষার ইতিহাসে সিজিপিএ/মার্কস, প্রাইমারি-জুরিয়র স্কলারশিপের ফিরিস্তি পাওয়া যায় কোনো কোনোটায়। প্রথম কয়েকটা বায়োডাটা দেখে রণে ভঙ্গ দিই। এসব অকাজের তথ্য দেখে বাছাই সম্ভব না। পাত্র আসুক। কথা বলে দেখি। ভালো লাগলে ভেবে দেখব।
ঘটক একদিন এলেন "বাসা দেখতে"। তিনি দেয়াল দেখলেন, আসবাব দেখলেন, পর্দা দেখলেন। সেই সাথে আমাকেও দেখলেন। আমার "শরীরস্বাস্থ্য" নাকি খুবই সুন্দর। আমি যেন এর থেকে মোটা না হই। আর পাত্রপক্ষ যদি জানতে চায় আমি কেন চশমা পরি, আমি যেন বলি "আমার চোখে কোনো সমস্যা নাই। এমনিই মাথাব্যথার জন্য পরি।" আমি বাবা-মার আশংকাকে মিথ্যা প্রমাণ করে "রেগে গেলেন তো হেরে গেলেন" নীতিতে নিজের রাগ সংবরণ করে হাসিমুখে বলি, "এটা তো সম্ভব না, চাচা। আমি ক্লাস ফাইভ থেকে চশমা পরি। আমার চশমার পাওয়ার অনেক। তাও আবার দুই চোখে দুই পাওয়ার। চশমা ছাড়া আমি কিছুই দেখতে পাই না। আপনি বরং এ ধরনের মানসিকতার পাত্র আনবেন না।" ঘটক মাথা নেড়ে চলে যান।
কিছুদিন পরপর ঘটক "দুর্দান্ত" সব পাত্রের সন্ধান আনেন। সবাই প্রবাসী। ছুটিতে দেশে আসবেন। তার আগে পাত্রের পরিবার পাত্রী দেখেশুনে রাখবেন। ছেলে দেশে এসে মাথা হেলিয়ে "তোমাদের পছন্দই আমার পছন্দ" বলে বিয়ে করবে। আমি অবশ্য তাদের দোষ দিই না। পড়ালেখা করতে করতে, ক্যারিয়ারের পিছে দৌড়াতে দৌড়াতে প্রেম করার সুযোগ পাননি নিশ্চয়ই। প্রবাস থেকে দেশি পাত্রী বাছাইয়ে পর্যাপ্ত সময় বিনিয়োগ করা সম্ভব নয় হয়ত। পারিবারিক পছন্দই ভরসা। পুরো প্রক্রিয়াটাই ভীষণ ঝুঁকিপূর্ণ মনে হয় আমাদের (আমার এবং আম্মু-আব্বুর) কাছে। পাত্রের পরিবার দেখার আগে স্বয়ং পাত্রকে দেখা জরুরি মনে করি। তাই পাত্রপক্ষসমূহের সাথে কথা খুব একটা এগোয় না। ঘটক দুর্দান্তস্য দুর্দান্ত এক পাত্রের বায়োডাটা দেখিয়ে তাগাদা দিতে থাকে। পাত্র ম্যাট্রিক-ইন্টারমিডিয়েটে স্ট্যান্ড করা। বুয়েটপাশ ইঞ্জিনিয়ার, প্রবাসী। শিক্ষিত পরিবার। পাত্রের মা ঢাকার নামী এক স্কুলের শিক্ষিকা। পাত্রের বাবা-মা আমাকে দেখতে ইচ্ছুক। আমি পাত্র দেখতে চাই। পাত্রপক্ষ চায় পাত্রী দেখতে। কদিন পরপর তাগাদা দেয় ঘটক। পাত্রপক্ষ নাকি আমাকে দেখার জন্য অস্থির। আমার বায়োডাটার কোন অংশ তাদের মনে ধরতে পারে আমি বুঝে পাই না। মেয়ের ধর্মে মতি নেই, মেয়ে নাচগান পারে, ছবি আঁকতে পারে জাতীয় কিছুই তো বায়োডাটায় লেখা নেই। ঘটক জানায় পাত্র নাকি জানুয়ারিতেই আসবে। চাইলেই আমি দেখা করতে পারব। এই ফাঁকে প্রাথমিক দেখাসাক্ষাৎ যেন সেরে নিই। আম্মু-আব্বু চাপ দেয় না আমাকে। ভালোয় ভালোয় এগোচ্ছে। মেয়ের মাথা বিগড়াতে চায় না তারা। কিন্তু মনে মনে চায় আমি দেখা দেই। হাজার হোক এত ভালো পাত্র! আমি বলি, "কী আছে জীবনে? চলো যাই।"
নির্ধারিত দিনে আম্মুকে নিয়ে বসুন্ধরা সিটিতে যাই। আগের রাতে ঘটকের সাথে আলাপ হয়েছে আব্বুর। ঘটক বলেছে খাওয়ার বিল যেন আমরাই দিই। খরচ বেশি হবে না। বড়জোর দুইতিনশো। বসুন্ধরা সিটির এক রেস্তোরাঁয় নিয়ে বসায় ঘটক। পাত্রপক্ষের তখনো দেখা নেই। ঘটক উশখুশ করতে থাকে। শাহরুখ খান তখন ঢাকায়। দেয়ালে সাঁটা টিভির পর্দায় তার লাইভ শো হচ্ছে। সেদিকে চোখ সেঁটে রেখে বলেন অন্যপাশের টেবিলে বসলে ভালো হতো। আমার মুখের উপর আলো পড়ত। আমাকে আরো উজ্জ্বল দেখাত তাহলে। আমি আর আম্মু হাসিমুখে কথা ঘুরিয়ে নিই।
পাত্রপক্ষের আসতে বেশ দেরি হয়। রেস্তোরাঁর দরজার ওপাশ থেকে দুজন ভদ্রমহিলা আর একজন ভদ্রলোককে দেখা যায়। তাদের দিকে এগিয়ে যাওয়ার জন্য ঠোঁটে হাসি ঝুলাতে না ঝুলাতেই তারা ঘটকের দিকে ইশারায় জানান তারা নামাজ পড়তে যাচ্ছেন। আমরা বসে বসে অপেক্ষা করতে থাকি। দেরি করার জন্য  সশরীরে এসে ভদ্রতাসূচক ক্ষমাপ্রার্থনা না করার বিরক্তিটুকু উপেক্ষা করি। ধর্মপ্রাণ মুসলিম। নামাজে দেরি হচ্ছে নিশ্চয়ই।
নামাজশেষে ফিরে আসেন তারা। পাত্রের বাবা-মা আর খালা। পরিচয়পর্বের পর টুকটাক আলাপ হয়। আমার পছন্দ-অপছন্দ, পরিকল্পনা জানতে চান তারা। পাত্রের মা যেই স্কুলের শিক্ষিকা, সেই স্কুলের কাউকে আমি চিনি কি না জানতে চান  তিনি। আমার দুজন বান্ধবীর নাম বলি। তাদের কাউকেই তিনি চিনতে পারেন না। আলাপের ফাঁকে জানতে চান আমি কী খাবো। আমিও ভদ্রতা করে মেনু নির্বাচনের দায় তার উপর বর্তে দিই। ঝামেলা এড়াতে ঘটককে বলা হয় মধ্যস্থতা করতে। ঘটক অর্ডার দিলেন। খেতে খেতে আরো কিছু আলাপ হলো। খাবারের যা বিল এলো তা দেখে পার্স যতটা মিইয়ে গেল, তারচেয়ে বেশি চটে গেল মেজাজ। ঘটকের দেওয়া হিসেবের প্রায় আটগুণ। রাতে আব্বুর ধমকটমক খেয়েও ঘটক সুসংবাদ দিলো আমাকে নাকি পাত্রপক্ষের খুব মনে ধরেছে। মেয়ে দেখতে শ্যামলা আর দাঁত একটু উঁচু হলেও বেশ মিষ্টি, বুদ্ধিমতী, কথা বলে সুন্দর করে। পাত্র এলেই দেখা হবে। 
মাসখানেক পরের কথা। আমার এক ঘনিষ্ট বান্ধবীর বিয়ের আয়োজন চলছে। তার হলুদের গয়না বানানোর দায়িত্ব পড়ে আমাদের (বান্ধবীদের) কাঁধে। সেই বাহানায় আমার বাসায় চলে রাতভর আড্ডাবাজি। আমার যে দুই বান্ধবী পাত্রের মায়ের স্কুলে পড়েছে তাদের জিজ্ঞেস করলাম উনাকে চেনে কি না। শুনে দুজনই আমাকে চমকে দিয়ে বলে, "ক্যান জিজ্ঞেস করলি? বিয়ের ব্যাপারে?" আমি অবাক। কী করে জানল তারা? জানা গেল এই দুজনকে ভদ্রমহিলা কেবল চেনেনই না, এদের একজনকে তিনি ঘটক হিসেবে নিয়োগ দিয়েছেন (বেচারি ভিন্ন ধর্মের হওয়ায় পাত্রী হতে পারেনি) আর অন্যজনকে পাত্রী হিসেবে দেখেও ফেলেছেন। আমার সেই বান্ধবীকেও তারা জানিয়েছেন যে তাকে উনাদের মনে ধরেছে এবং পাত্র দেশে এলেই দেখাসাক্ষাৎ হবে। আমরা বিপুল উৎসাহে আব্বু-আম্মুকে এই চমকপ্রদ খবর দিই। "আমার স্বপ্ন" ভেঙে চুরচুর হয়ে যাওয়ায় আব্বু-আম্মু একটু মন খারাপ করে হয়ত। সেই ঘটকের সাথে আমাদের সম্পর্ক চুকে যায় সেবারই।
২০১০-এর বিয়ের মৌসুমে আমাদের অগ্রগতি এতটুকুই। সেই দুর্দান্ত পাত্রকে স্বচক্ষে দেখার সৌভাগ্য আমার বা আমার বান্ধবীর কারোরই হয়নি। লাভের মধ্যে এটুকুই যে কিছুদিনের জন্য হলেও বিয়ের বাজারে পসার জমানোর ব্যাপারে আমার বাবা-মা'র আগ্রহে খানিকটা ভাটা পড়ে। এবং তাদের মেয়ের বিয়ে বিষয়ক চিন্তাভাবনা "কেন তুমি নিজে কাউকে পছন্দ করে আনো না?" শীর্ষক প্রাচীন সংগীতে ঘুরপাক খেতে থাকে। (চলবে?)



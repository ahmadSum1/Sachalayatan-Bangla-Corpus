বখাটে ভুভুজেলা




♫ মেলায় যাইরে মেলায় যাইরে
বাসন্তী রঙ শাড়ি পড়ে ললনারা হেঁটে যায়
ঐ বখাটে ছেলেদের ভিড়ে ললনাদের রেহাই নাই
মেলায় যাই রে মেলায় যাই রে ♪

সময়:  ৩১শে ডিসেম্বর, ১৯৯৯
স্থান: টিএসসি
ঘটনা:
থার্টি ফার্স্ট নাইট উদযাপন প্রাক্কালে এক তরুণী ডজনখানেক তরুণের হাতে যৌন হয়রানির শিকার হন। অনেকেই তার নাম মনে করতে পারবেন। পত্রপত্রিকায় আক্রান্তের নাম, পরিচয়, কাপড়চোপড়ের বর্ণনা, ছবি প্রকাশে সঙ্কোচ করা হয়নি তখন। যদিও সেই দশ বারোজন যুবকের নাম ধাম চেহারা কেউ দেখতে পায়নি।
ফলাফল: 
আমরা জানলাম থার্টি ফার্স্ট নাইট উদযাপন করা খারাপ। এটা হলো অপসংস্কৃতি। মেয়েটার কাপড়চোপড় ঠিক ছিলো না। সে টিএসসিতে গেছিলো বান্ধবীর বরের সাথে। এত রাতে পরপুরুষের সাথে কেন বের হয়েছিলো সে? কেন সে শিফনের শাড়ি পরে ছিলো? নিশ্চয়ই মেয়ের চরিত্র খারাপ। 
সময়: ২৬শে মার্চ, ২০১১
স্থান: ছবির হাট
ঘটনা:
বান্ধবীর সাথে সোহরাওয়ার্দী উদ্যানে স্বাধীনতা দিবস উপলক্ষ্যে আয়োজিত লাইট অ্যান্ড সাউন্ড শো দেখতে গেছিলাম। ঠেলেঠুলে যতটা সম্ভব আগানোর চেষ্টা করছি দুজনে। সামনের দিকে কোনোমতে জায়গা নিয়ে দাঁড়িয়েছি। শুরু হচ্ছে হবে করে অনুষ্ঠান শুরু হতে একটু দেরিই হলো। গান আর কবিতার ছন্দে আলোর খেলা চলছে। আমরা ভিড় ঠেলে দাঁড়িয়ে অনুষ্ঠান বোঝার চেষ্টা করছি। বারবার বাধা পড়ছে ভয়ানক বিটকেলে শব্দে। পেছন ফিরে দেখি কজন কমবয়েসি ছেলে বাঁশের বেড়ায় বসে ভুভুজেলা বাজাচ্ছে। ভীষণ মজা পাচ্ছে তাতে কোনো সন্দেহ নেই। অনুষ্ঠানে নয়, ভুভুজেলা বাজিয়ে অন্যদের মনোযোগ নষ্ট করতেই তাদের আনন্দ। কবার বিরক্ত হয়ে পরে বলে ফেললাম ওটা থামাতে। আশেপাশের কজন পুরুষ আমাদের নিবৃত্ত করতে চেষ্টা করলেন।
“বাদ দেন, বলে লাভ হবে না।”
এদিকে শুরু হলো বৃষ্টি শুরু। ফিরে আসতে চাইলাম। ছবির হাটের গেইটের কাছে একটা বটলনেক তৈরি হয়েছে। সবাই জটলা বেঁধে ঠেলাঠেলি জুড়ে দিলো। বান্ধবী আমাকে পেছন থেকে ধরে ধরে আগাচ্ছে। কোথা থেকে কী যেন হলো হঠাৎ, আমি হুমড়ি খেয়ে কাদাজলে পড়ে গেলাম। বান্ধবী পড়ল গায়ের উপর। চারদিকে অন্ধকার, ভিড়। জটলার বাইরে দাঁড়ানো এক ছেলে এগিয়ে এসে আমাদের টেনে তুলে খোলা জায়গায় নিয়ে যায়। কাকে প্রথমে তুললো মনে নেই। তাকিয়ে দেখি উসকোখুসকো দাঁড়িগোঁফে ঠাসা এক হালকাপাতলা গড়নের ছেলে। আমাদের ভিড় থেকে টেনে বের করতে করতে অকথ্য ভাষায় গালিগালাজ করতে লাগল ভিড়ের উদ্দেশে। পরে জানতে পেরেছিলাম ভিড়ের সুযোগে কেউ বান্ধবীর গায়ে হাত দিতে চেষ্টা করেছিলো। ও তাল সামলাতে না পেরে হুমড়ি খেয়ে পড়ে গেছিলো।
সেদিনের আরেকটা ঘটনা প্রকাশিত হয় মুক্তমনায়। 
ফলাফল: 
ছুটির দিনে বিশাল জনসমাগমে না যাওয়ার সিদ্ধান্ত নিলাম। আর শিখলাম প্রয়োগভেদে গালিগালাজ “প্রমিত” ভাষার থেকেও সভ্য হতে পারে।
সময়: ২০শে মার্চ, ২০১৫
স্থান: মহসিন হল ক্যান্টিন
ঘটনা:
পরীক্ষা দিয়ে বের হয়ে বাসায় ফেরার পরিকল্পনা ছিলো মেয়েটির। বান্ধবী বললো মহসিন হলের নুডুলস খাবে। বেশ। দুজনে মিলে গেল মহসিন হলে। সেখানে পৌঁছে দেখা গেল বেশ ভিড়। বসবে নাকি ফিরে যাবে এমন সাতপাঁচ ভাবতে ভাবতে এগোচ্ছিলো। এমন সময় একটা পুরুষকণ্ঠ বেশ গলা চড়িয়ে বলে উঠল, "আমি বুঝি না, ওদের কি ওড়না নাই? ক্যান পরে না?"
"আমাকে বললো?" বিস্ময়ে হতবিহ্বল হয়ে ভাবে মেয়েটি।
ঘুরে দাঁড়িয়ে তাকালো ছেলেটির দিকে। ছেলেটিও পালটা দৃষ্টি ছুঁড়ে দিলো। তার নাছোড়বান্দা দৃষ্টিকে চ্যালেঞ্জ করে এক পর্যায়ে মুখোমুখি গিয়ে দাঁড়ায় মেয়েটি। চক্ষুলজ্জা, ভব্যতার সব সীমারেখা পেরিয়ে ছেলেটি বলে, “যান যান! ছেলেদের হলে শালীনতা রক্ষা করে আসবেন।” হতভম্ব মেয়েটিকে প্রায় টানতে টানতে সেখান থেকে সরিয়ে আনে তার বান্ধবী।
ফলাফল:
একান্ত নির্জন জায়গায় ঘটনাটি ঘটেনি। অনেকেই ছিলো। অনেকেই দেখেছে। কেউ এগিয়ে আসেনি। নিজের আত্মমর্যাদা, চিন্তাভাবনা নিয়ে আত্মপ্রত্যয়ী মেয়েটির আস্থা গুঁড়িয়ে যায় বখাটেদের এই দাম্ভিক আস্ফালনে আর নিজের বিবশতায়। নিজের অনুভূতি সে নিজের ব্লগে প্রকাশ করে।
সময়: ১৪ই এপ্রিল, ২০১৫
স্থান: ছবির হাট
ঘটনা:
টিএসসি ও সোহরাওয়ার্দী উদ্যানের গেইটে বর্ষবরণ উৎসবে আসা কজন তরুণীর বস্ত্রহরণের চেষ্টা চালায় ৩০-৩৫ জন যুবকের এক বা একাধিক দল। আক্রান্ত নারীদের বৃত্তবন্দি করে ঘিরে তারস্বরে ভুভুজেলা বাজিয়ে চাপা দেওয়া হয় তাদের আর্তচিৎকার। সেই দৃশ্য ভিডিও করে উল্লাসে যোগ দেয় আরো কজন।
ফলাফল: 
খবরে এসেছে পুলিশ কয়েক দফা লাঠিপেটা করেও থামাতে পারেনি সেই ধর্ষকাম যুবকদের। আক্রান্ত এক নারীকে বাঁচাতে গিয়ে নিজে আক্রান্ত হয়েছেন আরেক তরুণ। পুলিশকে গালি দেওয়া হচ্ছে। কেউ কেউ উৎসবগুলোতে ভুভুজেলাসহ উচ্চ মাত্রায় সাউন্ড সিস্টেম বাজানো নিষিদ্ধ করতে বলেছেন। পরদিন বিকেলে বিক্ষুব্ধ নারী সমাজের উদ্যোগে টিএসসিতে আয়োজিত সমাবেশের লিটন নন্দীর জবানবন্দি থেকে ঘটনার ভয়াবহতা কিছুটা ধারণা করা যায়। 
২৬শে মার্চ আমাদের স্বাধীনতা দিবস। ১৪ই এপ্রিল পয়লা বৈশাখ। থার্টি ফার্স্টের “অপসংস্কৃতিসুলভ বেলাল্লাপনা”র অজুহাত তাই এখানে আর খাটানো চলে না। যদিও সব ক্ষেত্রেই মেয়েরা নিগ্রহের শিকার হচ্ছেন বলে একদল মানুষ মেয়েদের কাপড়চোপড় আর শালীনতার ধুঁয়া তুলতেই থাকবেন। খেয়াল করে দেখুন, স্থান আর অপরাধ কিন্তু একই ঘরানার। শুধু সময়গুলো ভিন্ন। এই অপরাধের নামকরণ করতে গিয়ে আমরা বিভ্রান্তিতে ভুগি। ইভ টিজিং নয়, ধর্ষণ নয় এমন অপরাধের জন্য পত্রিকাগুলোর প্রিয় শব্দ “শ্লীলতাহানি।” শ্লীলতা মানে ভদ্রতা, নম্রতা। সেটা নিশ্চয়ই মেয়েদের কাপড়ের ভাঁজে ভাঁজে লেপ্টে থাকে যেটা টেনে খুলতে পারলে অনায়াসে তার শ্লীলতায় হানি ঘটানো সম্ভব হয়। হাত দিয়ে বিবস্ত্র করতে না পারলে অন্তত দৃষ্টি দিয়ে, বাক্য দিয়ে নগ্ন করা যায় তাকে। আক্রমণকারীর ভদ্রতা, নম্রতা নিয়ে সেখানে কোনো প্রশ্ন ওঠে না।  
ইভ টিজিং বা শ্লীলতাহানি বলাটা কি এই উন্মত্ত উল্লাসকে ঠিকভাবে উপস্থাপন করে? এই সন্ত্রাস কি শুধুই যৌনতানির্ভর? 
২০১০-এর একুশে ফেব্রুয়ারির কথা মনে আছে? প্রথম আলো ও গ্রামীণ ফোনের যৌথ উদ্যোগে “দুনিয়া কাঁপানো ৩০ মিনিট” নামের অনুষ্ঠানে যোগ দিতে আসা তরুণদের একটা অংশ ফেরার পথে শহীদ মিনারে উঠে গেছিলো জুতো পায়ে। শহীদ মিনার বেয়ে উঠে গেছিলো কেউ কেউ। ফুলের মালা ছিঁড়ে ছিঁড়ে উল্লাস করছিলো। যে শহীদ মিনার আমাদের অস্তিত্বের অংশ, তারও কি “শ্লীলতাহানি” হয়নি সেদিন?
গত বছর ফেসবুকে একটা ছবি পাওয়া গেল যেখানে দেখা গেল সমাবর্তনের গাউন পরা কিছু তরুণতরুণী টুপি উড়িয়ে ছবি তুলছে শহীদ মিনারে। শিক্ষাজীবনের এই গুরুত্বপূর্ণ উদযাপনের দিনে শহীদ মিনারে ছবি তুলতে যাওয়া নিঃসন্দেহে দারুণ আইডিয়া। কিন্তু চোখ থমকে যায় যখন দেখি তাদের সবার পায়ে জুতো। শহীদ মিনারের বেদিতে জুতো পায়ে না ওঠার শিক্ষাটা কেউ কি দেয়নি তাদের? শহীদ মিনার কি শুধুই ছবি তোলার সুন্দর পটভূমি?
অস্বীকার করার উপায় নেই, আমাদের শহুরে জীবনে সপরিবারে ঘুরতে যাওয়ার জায়গার খুব অভাব। বিভিন্ন উপলক্ষ্যে ছুটিছাটা পেলে দলে দলে মানুষ তাই বেরিয়ে পড়েন পথে। উৎসবের বাণিজ্যিকীকরণের সুবাদে একেক উৎসবে একেক রঙে বাজার গরম থাকে। স্বাধীনতা দিবস, বিজয় দিবসে লাল-সবুজ, একুশে ফেব্রুয়ারিতে সাদা-কালো, পয়লা ফাল্গুনে বাসন্তী হলুদ, পয়লা বৈশাখে লাল-সাদা পোশাক পরে ঘোরা, ছবি তুলে ফেসবুকে শেয়ার করা এখন উৎসবের আবশ্যিক অংশ। দলবেঁধে ধর্ম বর্ণ বয়স লিঙ্গ নির্বিশেষে বাঙালি এক রঙের ছটায় রাঙিয়ে তুলছে নিজেদের, দেখতে ভালো লাগে। কিন্তু এই উদযাপন কতখানি সংস্কৃতি-সম্পৃক্ত তা নিয়ে প্রশ্ন জাগে যখন উপলক্ষ্যভেদে লালা-সবুজ, সাদা-কালো, লাল-সাদা, বাসন্তী থিমে পাকিস্তানি লন কিংবা ভারতীয় সিরিয়াল থেকে উঠে আসা পোশাকে বাজার সয়লাব হয়। সবাই মিলে উৎসবের একাত্মতায় মাতছে এই আনন্দে তাই বিভোর হতে পারি না।  


বাহ্যত আমরা দেখি দেশ এগিয়ে যাচ্ছে। পরিসংখ্যানে আমাদের জিপিএ ফাইভ বাড়ছে। বিশ্ববিদ্যালয়ের সংখ্যা বাড়ছে। কিন্তু শিক্ষা বাড়ছে কতটুকু? শুনেছি সৃজনশীল পদ্ধতিতে পরীক্ষা দেওয়ার জন্যও নাকি গাইডবই পাওয়া যায়। গাইডবই মুখস্থ করে “সৃজনশীলতা”র পরীক্ষা দেওয়া প্রজন্ম পুরো বই পড়ার সুযোগ কি পায় আদৌ? যে মূল্যবোধ, আদবকায়দা মানুষ পরিবার আর স্কুল থেকে শেখে তার জন্য কতটুকু সময় আর চেষ্টা বরাদ্দ থাকে এখন? শুধুমাত্র কিছু একটা করে খাওয়া যে শিক্ষার উদ্দেশ্য সে শিক্ষা কি আত্মিক উন্নতি নিয়ে ভাবতে শেখায় আমাদের? শিক্ষা, সংস্কৃতিকে শুধু শরীরে ধারণ করলে, ভেতরের বোধের অংশ করে তুলতে না পারলে উৎসবকেও তারা গিলে খেতে চাইবে এটাই তো স্বাভাবিক। বাণিজ্যিক প্রচারণা উৎসববিশেষে রঙ বেঁধে দিয়ে উদযাপনের একটা পথ দেখিয়ে দেয়। আমরা আনন্দ-উন্মুক হই। কিন্তু আনন্দ উদযাপনের দিশা খুঁজে পাই না। উৎসবের উৎস, সংস্কৃতির শেকড়টুকুতে শুরু থেকেই জল-সারের আকাল থাকায় উৎসব শরীরে যতটুকু জায়গা করে নিতে পারে, আত্মায় ততটুকু ঠাঁই জোটে না তার। উৎসবের এই বাণিজ্যিক প্রচেষ্টা বিশেষ উপলক্ষ্যের সাথে এক বিছানায় তুলে দেয় আমাদের। ভালোবাসাহীন সংসর্গ তখন ধর্ষণে রূপ নেয়।
অন্যদিকে আমাদের জীবনের আনাচেকানাচে মৌলবাদের ছায়া এত গভীরে বিস্তৃত হয়েছে যে তার অন্ধকারকে আর অস্বীকার করার উপায় নেই এখন। মৌলবাদের খড়্গ বরাবরই আবহমান বাংলার সংস্কৃতির ঘাড়ে লটকানো। আর মৌলবাদের অবধারিত লক্ষ্য নারী। মৌলবাদ বাঙালি নারীর শাড়িকে অস্বীকার করে, তার কপালের টিপকে অস্বীকার করে, উৎসবে তার সরব উপস্থিতিকে অস্বীকার করে। চেতনার মূলে মূল্যবোধের বীজ প্রোথিত না হলে, ভাবনার আলোহাওয়া চলাচলের আবহ না থাকলে মৌলবাদের ডালপালা সহজে পথ খুঁজে নেয় সেখানে। শাড়ি পরা বঙ্গললনা তখন আর সার্বজনীন উৎসবের সহজাত অংশ থাকে না, কাপড়ে মোড়া এক টুকরো মাংসপিণ্ড হয়ে ধরা দেয় হায়েনার চোখে। শহীদ মিনার তখন ভাষার লড়াইয়ের মূর্ত প্রতীক থাকে না, ইট-কাঠ-পাথরের খেলনা হয়ে ওঠে অর্বাচীন প্রজন্মের কাছে। 
উপরের ঘটনাগুলোর কালক্রম দেখলেই বোঝা যায় ঘটনাগুলো আমাদের সমাজে খুব নতুন কিছু নয়। যেই টিএসসিতে একের পর এক যৌন সন্ত্রাস হয়েছে, হয়ে চলেছে, সেখানেই কিন্তু চাপাতির আঘাতে খুন হয়েছেন অভিজিৎ রায়। যে ঢাকা বিশ্ববিদ্যালয় ক্যাম্পাসের পবিত্রভূমিতে এমন নৃশংস অপরাধ ঘটেছে ভেবে শিউরে উঠেছি, সেই পবিত্রতা যে নিছক কষ্টকল্পনা, বিষবৃক্ষ যে বেশ প্রাচীন তা স্বীকার করতে হয়ত অনীহা আমাদের। ফিডব্যাকের “মেলায় যাইরে” গানের মতো দুষ্টুমিষ্টি ভঙ্গিতে পাশ কাটিয়ে রসেবশে থাকতে ভালোবাসি আমরা। সামাজিক, পারিবারিক, ব্যক্তিগত "মর্যাদা" রক্ষার্থে ধর্ষণ, যৌন হয়রানির মতো অপরাধকে চেপে রাখার প্রবণতার মতো বিশ্ববিদ্যালয় ও টিএসসির "ঐতিহ্য" ও "পবিত্রতা" রক্ষা করতে আমরা লাগাতার পদস্খলনের ঘটনাগুলো বিচ্ছিণ্ণ ঘটনা ভেবে অস্বীকার করে শাক দিয়ে মাছ ঢাকার অপচেষ্টা চালিয়ে যাই। উদাসীনতা দিয়ে যতদিন এই সাংস্কৃতিক সন্ত্রাস জিইয়ে রাখা হবে ততদিন উৎসবে এক শ্রেণির মানুষ ক্ষুধার্ত হায়েনার মতো বেরিয়ে পড়বে আনন্দের সন্ধানে। এদের কাছে থার্টি ফার্স্ট নাইট, স্বাধীনতা দিবস, নববর্ষ, বইমেলা সবই শিকারের উৎসব। ভিড়ের অজুহাতে এরা শরীর ছুঁয়ে দেবে, আঁচল খুলে নেবে। মহসিন হলে যে যুবকের দল ক্যাম্পাসের মেয়েকে শালীনতার শিক্ষা দিতে এগিয়ে আসে ভিড়ের সুযোগে সে-ই হয়ত মেয়েটিকে বিবস্ত্র করতে উদ্যত হবে। আর বারেবারে বিবস্ত্র হবো, রক্তাক্ত হবো আমরা। ঢাকা বিশ্ববিদ্যালয়, টিএসসি, ছবির হাট প্রাঙ্গন আমাদের তারুণ্যের দীর্ঘ ইতিহাসের সাক্ষী। সেখানে প্রকাশ্যে একের পর এক এহেন নীচতার পরে রেখেঢেকে লজ্জানিবারণের পথ কিন্তু আর নেই। যাকে বলে একদম ডেড এন্ডে পৌঁছে গেছি। মাথা কেটে মাথাব্যথা সারানোর অভ্যাসবশত হয়ত উৎসবে মেয়েদের অংশগ্রহণ আরো সীমাবদ্ধ করে দেওয়া হবে। হায়েনাদের জন্য ছেড়ে দেওয়া হবে উৎসবের সন্ধ্যা। এভাবে নিগূঢ় অন্ধকারের দিকে পায়ে পায়ে এগোতে থাকব আমরা। এই ঘটনাপ্রবাহকে বাংলাদেশকে মৌলবাদী রাষ্ট্রে পরিণত করার পরিকল্পিত প্রচেষ্টা ভাবাটা খুব অনুচিত নয়। নারীকে দেয়ালবন্দি করা, দৃশ্যপট থেকে অদৃশ্য করে দেওয়া মৌলবাদের প্রাচীন কৌশল। একজন নারী হিসেবে, স্বাধীনতার চেতনার ধারক ও বাহক হিসেবে এই ঘটনা পরম্পরা নিশ্চয়ই আমাদের মাননীয় প্রধানমন্ত্রীকে আলোড়িত করে। যতদিন না আমাদের মূল্যবোধের শূন্যস্থান পূরণ হচ্ছে, ততদিন কঠোর আইনের সুনিশ্চিত প্রয়োগ ভীষণ প্রয়োজন আমাদের। তা না হলে বখাটেদের ভিড়ে শুধু ললনাদের না, আমাদের কারুরই রেহাই থাকবে না। গোটা দেশকেই গিলে খাবে গভীর অন্ধকার।


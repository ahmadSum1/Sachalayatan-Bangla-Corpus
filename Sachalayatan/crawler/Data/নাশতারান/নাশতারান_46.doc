আমাদের ভালবাসার ছাদটি



এই আমাদের ছাদে
দত্যি দানোর মজমা জমে,
অসহ্য আহ্লাদে।
জোট বেঁধে সব ঘোট পাকিয়ে
ফন্দি ফিকির ফাঁদে।
আমার নিজের ছাদে।
কী ভাবে সব?
এই তান্ডব
সইব নির্বিবাদে?
খুঁটিগাড়া প্রেতবাহিনীর
টুঁটি ছেড়ার আশায়
এই আমাদের বাসায়
ওঝা আসেন সদলবলে।
তাঁদের সেবায় ফুলে ফলে
উপচে পড়ে ডালা।
শালা!
সরষে দানায়
ভূতের ছানা
ঘাপটি মেরে বসে।
হাতুড়েদের দোষে
পিশাচেরা দাপিয়ে বেড়ায়
এখনো এই ছাদে।
জলখাবারের স্বাদে
ওঝা থাকেন মুখ ডুবিয়ে।
নীরব অবসাদে।
রোজই বলেন
আসবে সুদিন
এইতো দু’দিন বাদে।
দানবকুলের দাপট দেখে
স্বপ্নগুলো কাঁদে
আমার প্রিয় ছাদে।
ছাদ কি ওদের গিলতে দেব
বিনা প্রতিবাদে?
নতুন কোন মন্ত্র পাব
কোন সে মতবাদে?
আর কতদিন প্রেত চরবে
অশঙ্ক প্রসাদে?
তোমার-আমার ছাদে?


বাচ্চালাপ ০২






আমার খালাত ভাই মাহরাফ।
ক্লাশ টুতে পড়ে।
নিচু ক্লাশে পড়লেও তার জ্ঞানগম্যি অত্যন্ত উঁচু দরের। অন্তত আমার বিচারে।
তাই জীবনের অমিমাংসিত কোন সমস্যার সমাধান খুঁজতে মাহরাফের শরণাপন্ন হই নির্দ্বিধায়।






গেল মাসের শেষ সপ্তাহের কথা। এক পারিবারিক অনুষ্ঠান উপলক্ষ্যে মায়ের পক্ষের আত্মীয়স্বজনেরা সবাই মিলে গিয়েছি নানুবাড়ি।
এক সন্ধ্যায় আমি বিছানায় গা এলিয়ে বেকারবিলাস করছি।
মাহরাফ বিছানায় উঠে আমার গা ঘেঁষে বসল।
এ্যাই, তোমার কি মন খারাপ?
হুঁ।
কেন?
আমার চাকরি নাই। তাই।
চাকরি পেলে কি তুমি অফিসে ভর্তি হবে?
হুঁ।
তাহলে ভর্তি হচ্ছো না কেন?
আমাকে কেউ নিচ্ছে না। তাই।
তোমার বাবাকে বল।
ভাইয়া, আমার বাবা তো ডাক্তার। সে কীভাবে আমাকে চাকরি দেবে?
তোমার বাবা তোমাকে ওষুধ দিবে। তোমার মন ভালো হয়ে যাবে।
না, হবে না। চাকরি না পেলে মন ভালো হবে না।
তুমি পড়ালেখা করছো না কেন? [ও নিজে ভীষণ পড়ুয়া। ওর ধারণা পড়ালেখা করলে মন ভালো হয়।]
কারণ আমার পড়ালেখা শেষ।
তুমি তো সিক্সটিন ক্লাস পর্যন্ত পড়েছো। এখন সেভেন্টিন ক্লাসে ভর্তি হও।
তারপর?
বিদেশে যাও। বিদেশে গিয়ে সেভেন্টিন ক্লাসে ভর্তি হও।
কই যাব?
জার্মানী, ইংল্যান্ড, কানাডা এইসব দেশে পড়তে যাও। তারপর বিদেশেই বিয়ে করো। আমরা তো তোমার বিয়েতে আসতে পারব না। তুমি বিয়ের পর ঐখানেই থেকো।
কবে বিয়ে করব?
টু থাউযেন্ড ইলেভেনে করো।
না, না, টু থাউযেন্ড টেনে করো। টু থাউযেন্ড টেনের টেন্থ মার্চ।
ভাইয়া, টু থাউযেন্ড টেনের টেন্থ মার্চ আসতে বেশিদিন নাই। এত কম সময়ে আমি কীভাবে বিদেশে গিয়ে বিয়ে করব?
তাহলে দেশেই বিয়ে করে ফেলো।
কাকে বিয়ে করব?
সব কি আমি বলে দিব নাকি? আমি তো একটা শিশুবাচ্চা। তুমি না তিনি হয়ে গিয়েছো? তুমি ঠিক করতে পারোনা কাকে বিয়ে করবে? [এবার রীতিমত ধমকের সুরে]
!!!
[বেশ আগে বাচ্চালাপ লিখেছিলাম একবার। আলাপচারিতার এক চিলতেও কাল্পনিক বা অতিশায়িত নয়। মাহরাফ অটিস্টিক। ওর চিন্তাভাবনার ধরন এবং প্রকাশভঙ্গী একটু আলাদা। জার্মানী, ইংল্যান্ড, কানাডায় গিয়ে মাস্টার্স করার বুদ্ধিটা সম্ভবত আমাদের পারিবারিক ইতিহাসপ্রসূত। স্নাতকোত্তর লেখাপড়াকে সেভেন্টিন ক্লাস নাম দেয়ার কৃতিত্ব ওর নিজেরই। এটা ওকে শেখানো হয়নি। তিনি হয়ে যাওয়া বলতে ও বড় হয়ে যাওয়া বুঝিয়েছে। এটা নতুন। আগে কখনো শুনিনি।]


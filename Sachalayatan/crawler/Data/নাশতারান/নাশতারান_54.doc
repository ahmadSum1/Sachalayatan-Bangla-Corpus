আমি আরো বিজয় চাই



পূর্ব দিগন্তে সূর্য উঠেছে।
আজ বিজয় দিবস। একটু আগে রাস্তা থেকে ভেসে আসা বিজয়োল্লাস শুনতে পেলাম। ব্যানার, ফেস্টুন, পতাকাশোভিত ঢাকা শহর আর লাল-সবুজে মোড়ানো ছেলেমেয়েদের দেখতে পাব ঘর থেকে বেরুলেই।
আজ বিজয়োৎসবের দিন। কিন্তু আমি আরো বিজয় চাই।
স্বাধীনতাবিরোধী শক্তিগুলো আগে তাও দু'একদিনের জন্য হলেও নিজেদের নখরগুলো সযত্নে আড়াল করে রাখতো। ইদানীং এদের শ্বদন্তবিকশিত নির্লজ্জ হাসি দেখলে নিজেই লজ্জা পাই।
আমি বিজয় চাই। যুদ্ধাপরাধীদের বিচার চাই।
লেখাগুলো এলোমেলো জানি। সচলায়তনে গুণীজনের কণ্ঠে কন্ঠ মিলিয়ে অনেক কিছুই বলতে ইচ্ছে হয়।
আজ ষষ্ঠদার পোস্ট পড়ে এটা মাথায় এলোঃ
অশ্রুমেদুর ঘোলা চোখে
কাফন পরাই ভুল লাশে।
সেই সুযোগে পিশাচগুলো
বাজায় তালি উল্লাসে।
জিভ লেলিয়ে হায়না চরে
লাল-সবুজের চত্বরে।
কোন সাহসে কিনতে আসে
স্বাধীনতার স্বত্বরে?
শ্বাপদকুলের শ্বদন্তের
ঘা এখনো দগদগে।
ব্যথায় যখন কঁকিয়ে উঠি
কী বোর্ড চালাই এই ব্লগে …


সচলাভিধানঃ সচলায়তনের সুকুমারবৃত্তি বিষয়ক একটি প্রস্তাব



প্রায় একমাস আগের কথা। আমি আমার অসভ্য বুনো ডানা ঝাপটে সচলায়তনে সবেমাত্র উড়তে শিখছি। দীর্ঘদিনের অনভ্যস্ত কলম ঘষটে লেখা বেরুতে চায় না। মেজে ঘষে যাও বা বেরোয়, পোস্ট করতে সংকোচ হয়। কতজন কতকিছু লেখে, কতভাবে লেখে! আমি ঈর্ষাতুর চোখে চেয়ে চেয়ে দেখি।
আমার জন্য সবই নতুন। এখানকার আবহ, মেজাজ আর সর্বোপরি কিছু শব্দ।
খোমাখাতা। অনেককেই এই শব্দ ব্যবহার করতে দেখি। মানে কী? ফেইসবুক!! কার আবিষ্কার? জানিনা।
WTF এর প্রতিশব্দ কস্কী মমিন !!! মগজের জট ছাড়িয়ে বুঝতে পারি এটা আসলে কস্ কী মমিন! কার উর্বর মস্তিষ্কে কবে কখন জন্মেছিল এই দুর্বার অনুবাদ তাও জানা নেই।
এমন শব্দ আরো আছে। পুরনো সচলরা ভালো বলতে পারবেন।
প্রতিনিয়ত শব্দ ভাঙ্গছে, আবার জোড়া লেগে নতুন শব্দ তৈরিও হচ্ছে। শব্দ নিয়ে লেগো খেলা। খেলতে খেলতে কেউ খেলনা গড়ে দিচ্ছে, অন্যেরা সেটা নিয়ে খেলছে। আর খেলাচ্ছলেই তৈরি হচ্ছে আনকোরা নতুন কিছু বাংলা শব্দ, একান্তই নিজস্ব ঢঙ্গে।
চলনে বলনে বাঙ্গালির আমদানিপ্রবণতা দিনে দিনে দুঃসহ মাত্রায় বেড়ে চলেছে। আগে কালেভদ্রে নেহাতই ঠেকায় পড়ে তেল-নুনের জন্য পড়শির দুয়ারে কড়া নাড়ার চল ছিল। ইদানীং নিজের রসুইয়ঘরের শিক তুলে দিয়ে পড়শিবাড়িতে হানা দেওয়ার রেওয়াজ চালু হয়েছে (কালোজাম নামের এক ধরনের মিষ্টি বাচ্চাকাল থেকে পছন্দ আমার, ওটার নাম নাকি এখন গুলাবজামুন)। এফ এম বেতারকেন্দ্রগুলো বাংলার গায়ে ইংরেজী এবং হিন্দীর স্টিকার লাগানো সংকর ভাষা বিপণনের অলিখিত ছাড়পত্র বিলাচ্ছে। আর আকাশসংস্কৃতির কল্যাণে ভারতীয় ভাষার প্রচ্ছন্ন প্রভাবটুকু প্রকট হচ্ছে ক্রমশ। ফেইসবুকে হিন্দী স্ট্যাটাসগুলো দেখে হাইড করা ছাড়া বিরক্তি প্রকাশের আর কোন পথ খুঁজে পাই না। এহেন পরিস্থিতিতে সচলায়তনের চলমান শব্দসৃষ্টি আর বাংলা ব্যাকরণে ইংরেজী শব্দের ব্যবহার (গুগ্লানো, পোস্টানো) দেখে স্বস্তি পাই।
একটা লেখা শুরু করেছিলাম। আরজে শব্দের যুৎসই বাংলা প্রতিশব্দ দরকার। মাথায় এলো রেডিওরাখাল, বেতারবাবা, বেতারবিবি। সবকটিই হিমু ভাইয়ের উদ্ভাবন। শব্দগুলোর স্বত্ব সংরক্ষিত নয়। চাইলেই ব্যবহার করা যায়। তবুও আরেকজনের সৃষ্টিতে নিজের নাম সেঁটে দিতে সংকোচ হচ্ছিলো। নিজের লেখায় স্রষ্টার নামোল্লেখের পথ খুঁজছিলাম। সে পথ ধরেই ভাবনাটা এলো।
সচলায়তনে ভূমিষ্ট শব্দ এবং প্রতিশব্দের একটা তালিকা কি তৈরি করা যায়? যার নাম হতে পারে সচলাভিধান।
শব্দ, তার ব্যবহারিক অর্থ, উৎপত্তির ইতিহাস এবং শব্দশিল্পীর নাম থাকবে সেখানে।
হিমু ভাইয়ের কিছু তালিকা আছে, নিছক মজারু মেজাজের। আমি ওই ব্যাপারটাকেই আরেকটু কেতাবি কেতায় পরিবেশনের কথা বলছি।
বিশ্বায়নের সুবাদে, বিশেষত ইন্টারনেটের কল্যাণে নিত্য নতুন শব্দ সংযোজিত হচ্ছে আমাদের জীবনে। এস এম এস এ ইংরেজি অক্ষর ব্যবহার করে বাংলা লেখার চল পুরনো। তাই উপযুক্ত বাংলা প্রতিশব্দের প্রয়োজনীয়তা অনুভব করেন না অনেকেই। সরাসরি ইংরেজি শব্দটা টাইপ করে দিলেই হলো।
চলমান এই পরিস্থিতিতে সচলের শব্দ-খেলুড়েরা উল্লেখযোগ্য অবদান রাখতে পারেন। নতুন কোন শব্দ বা প্রতিশব্দ খুঁজে পেলে সেটা সচলাভিধানে জুড়ে দেবেন তাঁরা। উপযুক্ত প্রতিশব্দের সঙ্কট অনুভব করলেই ঢুঁ মারা যাবে এই অভিধানে এবং পোস্টে লিঙ্কও দিয়ে দেয়া যাবে। ভাষায় অধিকার সবার। তাই শব্দের স্বত্ব সংরক্ষণের প্রয়োজন দেখিনা। তবে একটা সৃষ্টিশীল উদ্যোগের কৃতিত্বের দাবি তো সচলায়তন করতেই পারে। তাই না?


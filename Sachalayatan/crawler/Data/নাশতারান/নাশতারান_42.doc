আসুন, দেশকে ভালবাসি অটবির মত করে



প্রথম আলোর শেষ পাতার নিম্নার্ধ জুড়ে বিশাল বিজ্ঞাপণ।
চারটে খাট, তিনটে আলমারি, একটা ওয়ার্ড্রোব, একটি জুতোর বাক্স, একটি ডেস্ক আর দু’টো ড্রেসিং টেবিল।
বোঝাই যাচ্ছে কোন আসবাব কারখানার বিজ্ঞাপণ।
যে জিনিসটা বোঝা যাচ্ছে না সেটা হলো প্রতিটি আসবাবের সাথে বন্দুক, বেতার এবং পত্রিকার উপস্থিতির কারণ।
এরা কি কাঠের আসবাবের পাশাপাশি কাঠের বন্দুকও তৈরি করছে?
তাহলে পত্রিকা আর বেতার কেন?
আরেকটু নিচে যাওয়া যাক। সেখানে লেখাঃ
“এ মাটির সন্তান হিসেবে গর্ব করার মত হাজারটা কারণ আছে আপনার। তার মাঝ থেকে একটি কারণ, দেশকে নিয়ে আপনার একটি স্বপ্ন আমাদের একটু বলবেন?
বিনিময়ে কি দেব? আপনার জন্য থাকছে সারামাস জুড়ে ৫% থেকে ৩০% পর্যন্ত ছাড় সকল অটবি-র পণ্যে, সারাদেশে সকল শো-রুমে।
ও, আর সাথে পাচ্ছেন মুক্তিযুদ্ধ নিয়ে এক অসাধারন স্যুভেনির যা কাজের প্রতিটি মুহূর্তে আপনার সঙ্গী হয়ে থাকবে।
*শর্ত প্রযোজ্য। ষ্টেশনারী, হার্ডওয়্যার, ইন্টেরিয়র, ম্যাট্রেস, ডোর ও প্লাশটিক পণ্য এ অফারের আওতামুক্ত। অন্য কোন অফার কোথাও চললে “সাবাস বাংলাদেশ অফার” কার্যকর হবেনা।”
বুঝলাম এটা অটবির বিজ্ঞাপণ। যদিও বন্দুক-বেতার-পত্রিকার ব্যাপারটা এখনো বুঝিনি।
“বিনিময়ে কি দেব?” দেখে ভেবেছিলাম বুঝিবা আসবাবের সাথে বন্দুক/বেতার/পত্রিকা উপহার দেয়া হবে।
দেখা যাচ্ছে তেমনটি নয়। এরা বলছে “সাবাস বাংলাদেশ অফার” নামে একটা প্রস্তাবের কথা। বিজ্ঞাপণের ডান অংশে বড় বড় হরফে লেখা মার্চ জুড়ে অটবির সাবাস বাংলাদেশ অফার। একদল নিচে ডান কোণে “দেশকে যারা এত ভালোবাসে তারা কি আর পিছিয়ে থাকতে পারে?”
বিজ্ঞাপণের মাথায়, কাঁধে, কোমরে কতগুলো হাতে লেখা চিরকুট সেঁটে দেয়া যেখানে লেখাঃ
”আমাদের দেশের মানুষের মত সহজ, সরল মন আমি পৃথিবীর কোথাও দেখিনি।”
”যে দেশ ভাষার জন্য যুদ্ধ করতে পারে তাকে নিয়ে গর্ব করাটা খুবই স্বাভাবিক।"
“আমাদের এই সবুজ বাংলাদেশ দেখতে অনেক সুন্দর। আমি আমাদের এই দেশকে অনেক ভালোবাসি।”
”আমার দেশের সহজ সরল মানুষ যাদের নিয়ে এদেশ তারাই আমার অনেক গর্বের কারন।”
”মুক্তিযুদ্ধে সক্রিয় অংশগ্রহণ করে, মুক্তিযোদ্ধার মা হিসেবে গর্ব ও আনন্দ অনুভব করছি। আপনাদের প্রচেষ্টাকে অভনন্দন জানাই।”
এতক্ষণে একটু একটু ধরতে পারছি বোধহয়।
বন্দুক-বেতার-পত্রিকা আসলে প্রতীকি। ওগুলো মুক্তিযুদ্ধের সাথে অটবির একাত্মতার চিহ্ন।
দেশপ্রেমিকদের জন্য অটবি মার্চ মাসে ছাড় দিচ্ছে। এক টুকরো কাগজে যা খুশি তাই লিখে দেশপ্রেমিকদের কাতারে দাঁড়াতে পারে যে কেউ। লেখার মধ্যে “দেশ” থাকলেই হলো।
চিরকুটগুলো বিজ্ঞাপণে সংযোজিত হয়েছে রেফারেন্স হিসেবে। “এভাবে লিখুন, তাহলে ব্যাপারটা জমবে ভালো।” অর্থে।
ক্যাম্নেকী?
প্রতি বছর বর্ষায় অটবি ছাড় দেয় বলে জানতাম। জলকাদা মাড়িয়ে আসবাব কেনার হ্যাপা পোহাতে চান না বেশির ভাগ ক্রেতাই। তাই তাদের একটু উৎসাহ দিতে ১০% ছাড়।
মুক্তিযুদ্ধ বেশ বিক্রয়যোগ্য পণ্য হয়ে উঠেছে দিনে দিনে। এ বছর ২১ শে ফেব্রুয়ারিতে প্রথম আলোই তো গ্রামীন ফোনের সাথে মিলে ৩০ মিনিট কিনে নিল। এবার অটবির পালা। প্রথম আলোর লেজ ধরে এবার তারা বন্দুক দেখিয়ে আসবাব বেচবে। আসলেই দেশকে এরা বড্ড ভালবাসে। এই ভালবাসার মর্যাদা দিতে আসুন আমরা মার্চ মাসে অটবির আসবাব কিনি।



ভূতের নাম অ্যাম্বিগ্রাম



আমি হুজুগে মানুষ। লোকে অনুরোধে ঢেঁকি গেলে। আমাকে অনুরোধও করতে হয় না। হুজুগ দিলেই আমি ঢেঁকিঘরসমেত ঢেঁকি গিলতে উদ্যত হই।
তার উপরে বেকার। কথায় আছে নাই কাজ তো খই ভাজ।
তো আমি খই ভাজি, নিজে খাই এবং বিলাই।
আমার অতিসম্প্রতি হুজুগের নাম  “অ্যাম্বিগ্রাম”। সচলরা এই শব্দটির সাথে অতিপরিচিত আম্বিগ্রামগুরু জি.এম. তানিমের সুবাদে। তবে আমার মধ্যে এ রোগের সংক্রমণ হিমু ভাইয়ের সূত্রে। তিনি কিছু অ্যাম্বিগ্রাম করলেন, খোমাখাতায় দিলেন। সেই গিয়ানজাম দেখে অ্যাম্বিগ্রামের ভূত চেপে বসল আমার ঘাড়ে। এরপর সুড়সুড় করে  কানের ফুটো দিয়ে মাথায় ঢুকে পড়ে সে।
সেই পরশুদিন সকাল থেকে ওখানেই আসন গেড়ে বসে আছে সে।
১। আমিও শুরুটা করলাম নিজের নাম দিয়েই (TRISHIA)। এটা হয়ে গেলো খুব সহজেই। নিজের প্রতিভায় আমি নিজেই মুগ্ধ। 

হিমু ভাইকে দেখালাম। তিনি বললেন বাংলায় করতে।
২। এবার পড়লাম গ্যাঁড়াকলে। বাংলা বর্ণমালার বাঁকগুলোকে বাগে আনতে গিয়ে আমার কালঘাম ছুটে যায়। অনেক খেটে খুটে যা দাঁড় করালাম, তা দেখে “তৃষিয়া” নয়, বরং সার্কিট ডায়াগ্রাম মনে হতে লাগলো।

আদতে কতখানি খারাপ হয়েছে বুঝতে এই অ্যাম্বিগ্রামের(!) মর্মোদ্ধার করার জন্য পুরস্কার ঘোষণা করলাম খোমাখাতায়। কেউ যদি সিকিভাগও উদ্ধার করতে পারে তো আমি ধন্য।
৩। সে যাই হোক। আমি তখন পুরোদমে প্রেতাক্রান্ত, কাজেই কিছু দাঁড়াক বা না দাঁড়াক আমি গুঁতাতে থাকি। আমার পরবর্তী শিকার “চৈতী”, আমার সখী। এটা মনে হয় মোটামুটিভাবে উতরে গেল।

৪। গৌতমদা বললেন তাঁকে একটা করে দিতে। দিলাম। যা দাঁড়ালো তাকে অ্যাম্বিগ্রাম বলতে মন চায় না। লোগো বলা যেতে পারে বড়জোর। কারুর সাধ্য নাই এর মধ্য থেকে “গ” খুঁজে বের করে।

গৌতমদাও সরাসরি বলতে পারেন না যে ওটা আসলে কিস্যু হয়নি। তিনি বললেনঃ "অনেক সুন্দর হইসে দেক্তে।" অর্থাৎ আপেল আঁকতে গিয়ে সুন্দর আম হয়ে গেছে আর কি।
৫। তারপর করলাম “নববর্ষ”।

৬। হুদাই বসে বসে আর কী করব? করলাম “হুদাই” এর অ্যাম্বিগ্রাম।

৭। আরেক বন্ধু তাঁর নামের অ্যাম্বিচিত্র চাইলেন। আমি বেছে নিলাম তাঁর নামের ক্ষুদ্রতম অংশটি, ইংরেজিতে (চা বিরতি হিসেবে)।rony।

৮। ২ নং অ্যাম্বিগ্রামের(!) মর্মোদ্ধার করার জন্য পুরস্কার ঘোষণা করেছিলাম। সেই পুরস্কারের বিজেতা নিশাদকে করে দিলাম এর পরেরটি। অবশ্য এটিকে শুধুমাত্র উল্লম্বভাবে ঘোরানো যায়।

৯। গৌতমদা এবার একটা ইংরেজি অ্যাম্বিগ্রাম চাইলেন। সেটা অবশ্য একেবারে খারাপ হলো না।

রাত তখন দু’টো। তুমুল বেগে মাথা ঘুরছে আর মাথার মধ্যে তাবৎ বর্ণমালা চিৎ-কাত হয়ে নানান ভঙ্গিতে ছুটে বেড়াচ্ছে তখনো। পিঠ চুলকাতে গিয়ে আবষ্কার করি তর্জনী দিয়ে পিঠে কী কী জানি লিখে চলেছি আমি, নিজের অজান্তেই।
বিছানায় গেলাম। চোখ বুঁজলাম। অক্ষরগুলো চোখের সামনে এসে তা তা থৈ থৈ জুড়ে দিলো। তাদের ছলাকলা দেখতে দেখতে এক সময় ঘুমিয়ে পড়লাম।
পরশুদিনের কর্মকান্ড এ পর্যন্তই।
১০। গতকাল অ্যাম্বিগ্রাম করা হলো royena’র জন্য।

১১। আগামীকাল আমার বান্ধবী “অনিন্দিতা”র জন্মদিন। ওর জন্য করলাম এর পরেরটা।

১২। আজ একটা হলো বর্ষা আপুর জন্য।

১৩। অনার্য সঙ্গীতের জন্য "সঙ্গীত"।

১৪। আর virus।

১৫। আবারো গৌতমদার জন্য, সেই বিচিত্র লোগোসদৃশ অ্যাম্বিচিত্রের পাপমোচনের লক্ষ্যে। গৌতমদার নাম বড়ই অবাধ্য। বাগে আসতে চায় না কিছুতেই। 

১৬। লুল্যাম্বিগ্রাম। 

১৭। ১৫ নং অ্যাম্বিচিত্র দেখে দ্রোহীদা বললেন গরিবকে নাকি কেউ ভালবাসে না। বুঝলাম না ! 
এটা দ্রোহীদার জন্য। এ পর্যন্ত যতগুলো করলাম তার মধ্যে এটাই আমার সবচেয়ে পছন্দের।

আরো কিছু অ্যাম্বিচিত্র পথে আছে। তারা আসতে থাকুক। ততক্ষণে আমি চা খেয়ে আসি।
( স্বীকারোক্তি: পাচনপ্রক্রিয়া মাইক্রোসফট ওয়ার্ড এবং পেইন্টে সম্পন্ন। খাদ্যগুণ সম্পর্কে নিশ্চিত নই। তাই পরিবেশনে (ফটোশপ) মনোনিবেশ করেছি।   )


আপেল ফুলের গন্ধ



আমার একটা আপেলগাছ ছিলো। তার ডানে-বামে আরো দুটো গাছ ছিলো। বাগানজুড়ে ছিলো আরো শখানেক। কিন্তু ঐ গাছটা শুধু আমারই ছিলো। আমাদের ছোট্ট উঠোনের পাড় ঘেঁষে একটু ঝুঁকে দাঁড়িয়ে থাকত। বরফচাপা শীতের শেষে তার ডালে দোলনা ঝুলিয়ে দিত আব্বু। মেহদি একবার গাছে উঠে চুপিসারে দড়ি কেটে দিয়েছিলো। আর আমি ধপাস করে মাটিতে।
মেহদিটা ভীষণ দুষ্ট ছিলো। একবার আপেল ছুঁড়ে মেরেছিলো আমার দিকে। সেটা সোজা এসে লেগেছিলো আমার নাকে। আমি তখন অনেক অনেক ছোটো। তবুও মনে আছে। নাক দিয়ে কেমন গলগলিয়ে রক্ত গড়িয়ে পড়ল। আম্মু আমার নাক চেপে ধরল আর দলা পাকানো রক্ত বেরিয়ে এলো আমার গলা দিয়ে। আমার দেখা জীবনের প্রথম প্রকাশ্য রক্তক্ষরণ।
উঠোনের সামনের দিকে এক ধরনের গাঢ় গোলাপি জংলি ফুল ফুটত বছর জুড়ে। সেগুলোর গন্ধ ছিলো খুব বিশ্রী। ওদেরকে ভালোবাসতাম না একদম। আপেল গাছের ফিনফিনে গোলাপি-সাদা ফুলগুলোকে ভালো লাগত খুব। বাগানের গোলাপগুলোর চেয়েও বেশি।
ঈদ-এ-নওরোজের[১] পর থেকেই শুরু হতো ওদের জন্য দিন গোনা।
ফুলের রেণুতে আম্মুর অ্যালার্জি ছিলো। বসন্তের শেষদিকে ফুলগুলো বাতাসে রেণু ছড়াত আর পরাগরেণুর মতো ছোটো ছোটো ফুসকুড়িতে ছেয়ে যেত আম্মুর দুহাত। তাই ফুলের মৌসুম আম্মুর ছিলো ভীষণ অপ্রিয়। অথচ সেই দিনগুলোতেই গাছটাকে সবচেয়ে ভালো লাগত আমার।

গাছটার গা থেকে একরকমের আঠালো হলদে কষ[২]  বেরুতো। সেগুলো জমে শক্ত হয়ে ঝুলে থাকত তার গায়ে। আমি, মেহদি, সাহার, যাহরা, সুমাইয়া, সালমান ওগুলো খুঁচিয়ে তুলে খেতাম। খেতে মিষ্টি। আম্মু দেখলেই হাঁ হাঁ করে তেড়ে আসবে। সেই ভয়ে আমরা লুকিয়ে চুরিয়ে খেতাম। কিংবা লুকিয়ে চুরিয়ে খেতাম বলেই হয়তো বেশি স্বাদু মনে হতো ওগুলো।
বাগানের পেছনের দিকে হাসপাতালের নতুন দালান উঠছিলো। ইট-সুরকি স্তূপ করা ছিলো সেখানে। ওখান থেকে ইট এনে গাছের সামনের ফাঁকা জায়গাটায় আমরা বাস বানাতাম। মিথ্যে মিথ্যি। তাতে চড়ে রোজ সকালে স্কুলে যেতাম। আর যখন ঘর-সংসার খেলতাম, আমি আর সাহার গিন্নী হতাম। মেহদি হতো কর্তা। আমাদের দলের বাকি ছেলেগুলো অনেক ছোটো। তাই ওরা কর্তা হতে পারত না। আমি আর সাহার বসার ঘরে তোশক ঘিরে ঘর বানাতাম। মেহদিকে বাজারের ফর্দ ধরিয়ে দিতাম। ও বাগান ঘুরে বাজার করে আনত।
একদিন উঠোনে বসে লুবিয়া[৩]  ছিলতে ছিলতে গল্প করছিলো আব্বু-আম্মু। সেখান থেকে একটা লুবিয়াবিচি নিয়ে পুঁতে দিয়েছিলাম আমার আপেলগাছের ছায়ায়। জীবনের প্রথম চাষ!
আমাদের বাগানটা ছিলো বিশাল। তাই তাজিয়ার[৪]  সময় দলগুলো খুঁটি গাড়ত সেখানে। এমনই এক তাজিয়ার সময় আমার লুবিয়া-চারাটা সবেমাত্র গোঁজ করা ঘাড় তুলে একটুখানি দাঁড়াতে শিখেছে। তাজিয়ার মুশকো জওয়ানদের ছুটোছুটিতে পাছে আমার কচি গাছটা আহত হয় সে ভয়ে তাকে ঘিরে চারটা ইটের একটা দেয়াল গড়ে দিলাম। আর ছাদটা ঢেকে দিলাম আরো দুটো ইট দিয়ে। পরদিন ইট সরিয়ে ওর খোঁজ নিতে গিয়ে দেখি আমার চারাটা কেমন হলদে হয়ে মাথা নিচু করে কাঁদছে। সেদিনই বুঝি জেনেছিলাম, গণ্ডিবদ্ধ ভালোবাসা দিয়ে বাঁচিয়ে রাখা যায় না কাউকে। হোক সে নিজের ফসল।
বিকেলের আড্ডাগুলোতে আমার কালো-হলুদ বিএমেক্স সাইকেলটায় বসিয়ে আমাকে পেছন থেকে ঠেলত আব্বু। আর সবার সাথে গল্প করত। একদিন বেখেয়ালে সাইকেল ছেড়ে দিলো আব্বু আর অবাক হয়ে দেখলাম আমি একাই বেশ চালিয়ে নিচ্ছি ওটাকে। আপেল গাছটা সাক্ষী।
ভূমিকম্প[৫]  হলো জুনের শেষভাগে। ভূমিকম্পের পর মাসখানেক থেকে থেকে মাটি কেঁপে উঠতে থাকে। সে সময়টা খোলা জায়গায় থাকতে হয়। আমরা রাতে আপেলবাগানে ঘুমুতাম। আপেলগাছের সারি আর গোলাপঝাড়ের মধ্যিখানে হাসপাতালের দুটো লোহার খাট পেতে। একটা বিশাল মশারি বানিয়েছিলো আব্বু। চারদিক সাদা কাপড়ে ঘেরা। যতটা সম্ভব ঘর ঘর ভাব আনার জন্য। যাতে আমি খোলা বাগানে রাতের অন্ধকারে ভয় না পাই। মশারির ছাদটা ছিলো সূক্ষ্ম নেটের। জানালার বদলে খোলা ছাদ। শুয়ে শুয়ে নেট ফুঁড়ে রাতের আকাশ দেখা যেত। আমার প্রথম দাঁত পড়েছিলো এক সকালে ওই বিছানাতেই।
পরের মাসে আমার জন্মদিন। আমাদের গ্রামে বিশেষ ক্ষয়ক্ষতি হয় নি। শহরের অবস্থা বরং খারাপ। বুয়িনজাহরাহ[৬]  গিয়ে দেখেছিলাম ইয়া মোটা মোটা লোহার থামগুলো কীভাবে মুচড়ে গেছে।
শহর থেকে কেক আনা হলো না সেবার। ঝুড়িভর্তি আপেল দিয়ে আটপৌরে একটা জন্মদিন হলো আমাদের উঠোনে। আমার আপেল গাছের ছায়ায় বসে। 
ছায়াটা শুনেছি এখনো আছে। ফুল ফোটার দিন এখন। আমার গাছটা গোলাপি-সাদা ফুল ফুটিয়ে রেণু ছড়াচ্ছে বাতাসে। চোখ বুঁজে নিঃশ্বাস নিলেই যেন গন্ধ পাই। সহস্র মাইল দূরে, ইব্রাহামাবাদ[৭]  থেকে বয়ে আসা বাতাসে আমার আপেল ফুলের গন্ধ …
[৮] 
[১] ঈদ-এ-নওরোজ: ইরানি নববর্ষ। 
[২] ওই আঠালো বস্তুগুলো আসলে বৃক্ষনিঃসৃত রেযিন। বার্নিশ, সিমেন্ট তৈরি, বাদ্যযন্ত্রের তারে মাঞ্জা দেওয়াসহ আরো কিছু কাজে এর প্রয়োগ দেখলাম। এ জিনিস যে খাওয়া যায় তা বললো না কোথাও। কী খেয়ে শরীরের কোন যন্ত্র বিকল করে বসে আছি কে জানে! 
[৩] লুবিয়া: বরবটি জাতীয়। এটা দিয়ে তৈরি লুবিয়া-পোলাও ইরানের বিখ্যাত ডিশ। 
[৪] তাজিয়া: মহররমের দশম দিনে(আশুরা) ইমাম হোসেনের প্রয়াণ স্মরণে মঞ্চস্থ নাটক (প্যাশন প্লে)। 
[৫] নব্বইয়ের একুশে জুনে ঘটে যাওয়া প্রলয়ংকরী ভূমিকম্প। রিখটার স্কেলে ৭ দশমিক ৪। সে আরেক ইতিহাস। 
[৬] বুয়িনজাহরাহ: ইরানের এক উপশহর। 
[৭] ইব্রাহামাবাদ: ইরানের একটা গ্রাম। আমার জীবনের প্রথম ছ'বছর কেটেছে ওখানে। 
[৮] অ্যাপল ব্লসমের ছবিটা আন্তর্জাল থেকে সংগৃহীত। 
................................................................................................................................
বানান ও ব্যাকরণঘটিত ভুল ধরিয়ে দেওয়ার আমন্ত্রণ রইল।


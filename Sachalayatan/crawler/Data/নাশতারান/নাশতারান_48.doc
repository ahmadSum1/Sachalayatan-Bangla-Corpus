অ্যাম্বিগাঁয়ের গুপ্তপথ 



অ্যাম্বিঝড় এখনো বহমান। বিবিধ সফটওয়্যার সহযোগে, বিভিন্ন ভঙ্গিতে বাংলা বর্ণমালাকে দুমড়ে মুচড়ে অ্যাম্বিবাক্সে বন্দি করার চেষ্টায় মত্ত অনেকেই। ধূগোদা একটা পোস্ট দিয়েছেন অ্যাম্বিগ্রামারের উপর। আমিও গোমর ফাঁস করব বলেছিলাম তখনই। আমার গত পোস্টের অ্যাম্বিগ্রামগুলো দেখে যারা বিমোহিত তাঁদের মোহভঙ্গ করতে এবং যারা যান্ত্রিক আঁকাআঁকিতে জড়তার কারণে হাত গুটিয়ে একে ওকে নিজের একখানা অ্যাম্বিচিত্র তৈরি করে দেবার আর্জি পেশ করছেন তাঁদের সুবিধার্থে খুব সহজে, কম সময়ে দৃষ্টিনন্দন বাংলা অ্যাম্বিগ্রাম তৈরির পথ বাতলে দিচ্ছি, ধাপে ধাপে।
উদাহরণ হিসেবে বেছে নিলাম “চৈতী” নামটি।
১। মাইক্রোসফট ওয়ার্ডে একটি নতুন ফাইল ওপেন করলাম। তাতে বড় বড় হরফে লিখলাম “চৈতী”।

২। পৃষ্ঠাটির রঙ বদলে দিলাম।

৩। কীবোর্ডে PRTSC চেপে পেজটির ছবি তুললাম এবং মাইক্রোসফট পেইন্ট খুলে সেখানে PASTE করে দিলাম।

৪। আশপাশের জঞ্জালগুলো পরিষ্কার করে এবার মূল কাজ শুরু করি।
৫। “চৈতী” কে copy-paste করে একবার flip horizontal আর একবার flip vertical করলাম। তারপর উলটো “চৈতী”-কে বসিয়ে দিলাম সোজা “চৈতী”র মাথায়।

৬। এই সোজা আর উলটো “চৈতী” দুটোকে মাঝামাঝি একপর্যায়ে এনে ছেড়ে দেয়ার লক্ষ্যে এবার এগুবো।
৭। সোজা “ঐ-কার” আর উলটো “ঈ-কার” কে এভাবে সাইজ করলাম।

৮। “চ” দেখতে অনেকটা ইংরেজি “6” এর মতো। তো, আমি ঠিক করলাম যে “চ” কে সাইজ করার জন্য “6” এর ঘাড়ে চেপে বসব। ভালো হয় যদি “ত” কে “9” এর ঘাড়ে তুলে দেওয়া যায়।
যায় কি? যায় কিন্তু!!
৯। ওয়ার্ডে “6” আর ”9” লিখে ২নং ধাপের মতো করে পেইন্টে নিয়ে এলাম।

১০। এবার মেরে কেটে ঠিকঠাক করা যাক।



১১। এটা অ্যাম্বিগ্রাম। কাজেই যেকোনো অংশ ভার্টিক্যালি এবং হরাইযন্টালি ঘুরিয়ে নিয়ে অন্য অংশ গড়ে নেওয়া যায়।

১২। অ্যাম্বিগ্রাম তৈরি। এর শোভাবর্ধনের জন্য রঙ বদলাতে বা আর কোনো জারিজুরি খাটাতে চাইলে সেটা ফটোশপে গিয়ে করা যায় অনায়াসে।

এখানে যেভাবে “চ” তৈরিতে “6” ব্যবহৃত হয়েছে তেমনি অন্যান্য ইংরেজি হরফগুলোকে একটু গড়ে পিটে নিলেই বাংলার আদল দেওয়া যায়। যারা আঁকাআঁকি করে স্বচ্ছন্দ নন তাঁদের জন্য এটা একটা শর্টকাট পদ্ধতি। পেইন্টে খানিকটা দক্ষতা থাকলে অবশ্য ব্যাপারটা আরো ভালো জমবে।


তোর জন্য, বন্ধু



দুদিন ধরে নেট নেই। সচলে ঢোকা হয়নি। ব্যানারও তাই দেখিনি। অমুক দিবস, তমুক দিবস আমার মনে থাকে না। মোট কথা, আজ যে বন্ধুত্ব দিবস ছিলো আমার জানা ছিলো না। বন্ধুদের এসএমএস পেয়ে যখন জানলাম, তখন আমি কামলা খাটতে ব্যস্ত। নেটের টাকা ভরে লগইন করতে করতে রাত হয়ে গেলো। বন্ধুত্ব দিবস কীভাবে উদযাপন করতে হয় আমার জানা নেই। আমি বন্ধুদের কখনো ধন্যবাদ জানাই না। বরং মন-মেজাজ খারাপ থাকলে তাদের মেরেকেটে মাথা ঠাণ্ডা করি খানিকটা। নিঃসঙ্গ বিকেলগুলোতে পেছন ফিরে দেখি আমার শত অত্যাচার সয়েও লড়েমড়ে কী করে আমাকে আঁকড়ে রয়েছে এই বন্ধুগুলো! তবুও কখনো কৃতজ্ঞতা প্রকাশ করি না। প্রকাশ করলেও কিছু আসে যায় না। আমার বন্ধুগুলো সব বোকাসোকা মানুষ যারা কিনা ভুলে যাওয়ার অনেক অনেক সুযোগ আর অজুহাত পেয়েও কখনো আমায় ভুলে যায় না।
 
দিন প্রায় শেষ। নতুন কিছু মাথায় আসছে না। পুরোনো একটা ছড়া দিলাম। বন্ধুদের নিয়ে লেখা, তবে বন্ধুত্ব দিবসে নয়। কোনো এক মধ্যরাতের ঝোড়ো আবেগ। আমার সব বন্ধুর জন্য।
 

ঘুম জড়ানো অলস চোখে
আলোর ঝিলিমিলি
বন্ধু আমার, তুই এতদিন
কোন আড়ালে ছিলি?
নিরেট দেয়াল দেয় পাহারা
আঁধার করিডোর,
যায় না দেখা, আমার হাতে
হাতটা জানি তোর।
পথ হারিয়ে ক্লান্ত যখন,
পথ খুঁজি না আর,
তুই আমাকে বললি, “দেখি,
ছোট্ তো আরেকবার!”
ইচ্ছেগুলো জানায় যখন
লাগামছাড়া দাবি,
চোখ রাঙিয়ে পরক্ষণেই
বন্ধু, তোকে ভাবি।
ফুল,পাখি আর সবুজ পাতা
সব হারিয়ে যাক,
বন্ধুরে, তুই যেমন আছিস,
ঠিক তেমনই থাক …
 
 


অ্যাকশানপূর্ণ পাঁচটি সেকেন্ড



চৈতীর এনগেজমেন্ট হয়ে গেলো শুক্রবার রাতে। সেখান থেকে ফিরছিলাম অনন্যার গাড়িতে। ড্রাইভিং সিটে আন্টি, তাঁর পাশে অনন্যা। আমি পেছনে বাঁ দিকে বসা। জ্যাম ঠেলে ধুঁকে ধুঁকে গাড়ি এগুচ্ছে। গাড়িতে উঠে ঘুমানো আমার পুরোনো অভ্যাস। কিন্তু চোখে লেন্স নিয়ে ঘুমুতেও পারছি না। মোবাইল বের করলাম। ফেসবুকে ঢুকে দেখি অনেকগুলো নোটিফিকেশন। অনেকে অনেককিছুতে কমেন্ট করেছেন। আমি গভীর মনোযোগে ফেসবুকিং করতে থাকি। এমন সময়ে ঘটে ঘটনাটা। পুরো ঘটনাটা ঘটতে সময় লাগল বড়জোর পাঁচ সেকেন্ড।
সেকেন্ড-১:
হঠাৎ একটা চিল-চিৎকার! জানালার কাচ নামানো ছিলো। ট্র্যাফিকের যান্ত্রিক আর্তনাদকে ছাপিয়ে পিলে চমকে দিলো সেই চিৎকার। কী হলো? কী হলো? অনন্যা, আন্টি দুজনই হকচকিয়ে গেছে। আমিও। কার চিৎকার?
সেকেন্ড-২: 
বিহ্বলতার প্রথম ধাক্কা সামলে নিয়ে বুঝতে পারি চিৎকারটা আমিই দিয়েছি।
কেন?
এবার নজর যায় আমার বাঁ হাতের দিকে। জানালার বাইরে নীল(অথবা কালো) শার্ট পরা এক শুকনাপটকা ছেলে দাঁড়িয়ে। সে আমার হাত ধরে টানাহ্যাঁচড়া করছে। না, আসলে আমার হাতে ধরা মোবাইলটা নিতে চাইছে সে।
সেকেন্ড-৩:
কেন?
কারণ সে ছিনতাইকারী।
সেকেন্ড-৪:
সঙ্গে সঙ্গে আমি হাতের মুঠি শক্ত করে ফেলি।
কেন?
কারণ আমি আমার মোবাইল দেবো না।
কেন?
কারণ আমি এখনো সব নোটিফিকেশন চেক করি নাই। [বিশ্বাস করুন, এটাই মাথায় এসেছে সবার আগে।]
সেকেন্ড-৫:
ছেলেটা টানা-হ্যাঁচড়া জারি রাখে। আমি মুঠো আরো শক্ত করতে থাকি।
একসময় ছেলেটা আমার হাত ছেড়ে দিয়ে দৌড়ে পালিয়ে গেলো।
অ্যাকশান এটুকুই।
এরপর আমার রিঅ্যাকশান কী হলো?
রিঅ্যাকশান-১:
আমি চেক করলাম আমার ক্যামেরাটা ঠিকঠাক আছে কিনা। এটা আপাতদৃষ্টিতে একটা নির্বোধ চিন্তা। কারণ ক্যামেরা গাড়ির ভেতরের দিকে ডানপাশে রাখা। আমাকে ডিঙিয়ে ওখানে কারো হাত পৌঁছানো সম্ভব না। আমি ততক্ষণে সম্বিৎ ফিরে পেয়েছি। ফেসবুক নোটিফিকেশনের চেয়ে মোবাইলের অর্থনৈতিক মূল্য নিয়ে মাথার মধ্যে হিসেবনিকেশ শুরু হয়েছে। তাই হয়ত অবচেতন মন অন্যান্য মূল্যবান জিনিসপত্র গুনেগেঁথে দেখতে বলছে আমাকে।
রিঅ্যাকশান-২:
খেয়াল হলো আমার বাঁ হাতের তর্জনীতে কিছু একটা হয়েছে। তাকিয়ে দেখি ছোট্ট এক খাবলা মাংস নাই। ধস্তাধস্তির সময় ওই ছেলের হাতের খামচি লেগে কেটে গেছে। তাকানোর পর বুঝলাম সেই “কিছু একটা” আসলে “ব্যথা”।
রিঅ্যাকশান-৩:
পুরো ঘটনা কয়েক সেকেন্ডের। কিন্তু তাজ্জব ব্যাপার হলো ঘটনার ঠিক আগ মুহূর্তের কথা কিছুই মনে নাই। পুরাই ব্ল্যাঙ্ক! এ ব্যাপারটা আমি আমার মায়ের মুখে শুনেছিলাম, বছরকয়েক আগে যেবার আম্মু ভয়াবহ অ্যাকসিডেন্ট করল তখনকার কথা। গাড়ি চালাচ্ছিলো আম্মু নিজেই। পেছন থেকে এক বাস এসে হুমড়ি খেয়ে পড়ল গাড়ির উপর। গাড়ি ভচকে গেলো। আম্মুর মাথায় সেলাই পড়ল। তাকে যতই জিজ্ঞেস করা হলো কীভাবে কী হলো, সে বলতে পারে না। তার নাকি কিছুই মনে নাই। আমারো ঠিক তাই। চিৎকার দেওয়ার আগে কী হয়েছিলো, আমি ঠিক কী করছিলাম বা কী ভাবছিলাম কিছুই মনে নেই। স্মৃতির ওই অংশটুকু একদমই খালি। 
রিঅ্যাকশান-৪:
এরপর ভাবতে বসলাম ছিনতাইকারীর মনস্তত্ত্ব নিয়ে। গাড়ি সিগন্যালে আটকে ছিলো। তখনই নিশ্চয়ই তার চোখ পড়েছে আমার দিকে। আমি জানালার দিকে মুখ করে মোবাইল হাতে ধরে ছিলাম। গাড়ি ছাড়ার সাথে সাথে ছুটে এসে খাবলা মেরেছে সে। যাতে গাড়ি চলে যায় আর মোবাইলটা তার হাতে রয়ে যায়।
রিঅ্যাকশান-৫:
এবার ভাবনা শুরু হলো নিজেকে নিয়ে। আঙুলের যে পরিমাণ মাংস উধাও হয়েছে তাতে বোঝা যায় ছিনতাইকারীর নখ বেশ লম্বা লম্বা। এত লম্বা নখ পুরুষেরা সচরাসর রাখে না। আমি বাস কন্ডাকটরদের কেনি আঙুলের নখ বড় করে মেহদি লাগাতে দেখেছি(এ কাজটা তারা কেন করেন জানি না।) তবে আন্দাজ করছি এই ছেলে মাদকাসক্ত। সভ্যভব্য হয়ে ঘোরার তাগিদ সে অনুভব করে না। তার নখ দিয়ে কী কী জীবাণু আমার শরীরে ঢুকল তা নিয়ে একটু চিন্তা হলো। আবার মোবাইল নিতে দেই নাই দেখে একটু খুশি খুশিও লাগতে লাগল।




এ ঘটনা থেকে আমি কী শিখলাম:
১) আমার তিলোত্তমা ঢাকা মোটেও নিরাপদ নয়।
২) আমি যে বাসে উঠেই কানে হেডফোন গুঁজে দিয়ে গান শুনতে শুনতে ভসভস করে ঘুমুতে থাকি সেটা আর করা চলবে না।
ফলাফল:
গতকাল আমি আর বাসে ঘুমাই নাই। 





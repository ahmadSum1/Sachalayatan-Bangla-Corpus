ইডিপাস ও স্ফিংস



ইডিপাস ধাঁধাঁর উত্তর দিতে পারায় লজ্জায় স্ফিংসের নাক কাটার জোগাড়। সেই যে সেই বিখ্যাত ধাঁধাঁটা- কোন প্রাণী সকালে চার পায়ে, দুপুরে দুপায়ে আর সন্ধ্যায় তিন পায়ে হাঁটে? স্ফিংস মনে মনে প্রতিশোধ নেবে বলে স্থির করে।

 
সুযোগের অপেক্ষায় দিন গুনতে গুনতে কেটে যায় বেশ কয়েক বছর। এরপর একসময় থিবয থেকে ইডিপাসের নামে নানান গর্হিত গুজব ভেসে আসতে থাকে। স্ফিংস ভাবে ঝোপ বুঝে কোপ মারার এ-ই মোক্ষম সময়। সে কেতাদুরস্ত পোশাকে(সিংহের থাবা আর ঈগলের ডানার ফ্যাশন আর নেই), দরকারি সাজসরঞ্জাম নিয়ে জাঁহাবাজ সাংবাদিক সাজে।
 
ইডিপাস তখন প্লেগবিষয়ক এক সংবাদসম্মেলনে বিবৃতি দিচ্ছে যে পয়ঃব্যবস্থাপনা কর্তৃপক্ষ সাম্প্রতিক মহামারীটি নিয়ন্ত্রণে আনতে সক্ষম হয়েছে আর যারা দুর্ভাগ্যজনক মৃত্যুর শিকার হয়েছে তারা আজ হোক কাল হোক মারা তো যেতই। সাংবাদিকেরা নানান প্রশ্ন করতে শুরু করে। অত্যুৎসাহী সব সাংবাদিকের বিবিধ ওজনের প্রশ্নোত্তর শেষে একসময় স্ফিংসের পালা আসে। ইডিপাসকে একহাত দেখে নেওয়ার লক্ষ্যে(হাজার হোক প্রশ্নের জট পাকাতে তার জুড়ি নেই) সে বলে: “মহারাজ, আলফা-পাই নিউজ এজেন্সির পক্ষ থেকে বলছি। শোনা যাচ্ছে মহারানী জোকাস্টা, যিনি প্রতিরাতে আপনার শয্যাসঙ্গী হন, তিনি নাকি আপনার মা, আর কুড়ি বছর আগে যে মহারাজা লাইওসকে আপনি ঘটনাচক্রে হত্যা করেছিলেন তিনি নাকি আপনার পিতা। এ ব্যাপারে কিছু বলবেন কি?”
 
“ক্ষোভের সাথে অস্বীকার করছি। এই মানহানিকর প্রচারণার মূলে রয়েছে আমার শত্রুদের প্ররোচনা। শুধু আমার নয় এরা থিবযের তাবৎ জনতার শত্রু, যেকোনো শুভবুদ্ধিসম্পন্ন মানুষের শত্রু”, রাজার তাৎক্ষণিক উত্তর।
 
“বেশ! আপনার মতে এসব ‘মানহানিকর প্রচারণার’ পেছনে কাদের হাত রয়েছে অন্তত সেটুকু তো জানতে পারি!” স্ফিংসের ঠোঁটের কোণে পোশাকি হাসি।
 
এবার ইডিপাস চিন্তায় পড়ে যায়: টেইরেসিয়াসের নাম নিলে সেই উন্মাদের আহাম্মক ভক্তরা ক্ষেপে যাবে; ক্রেয়নের কথা বললে ওই বজ্জাতের সমর্থকেরা ক্ষেপবে; অ্যান্টিগনির উপয় দায় চাপালে ক্ষেপবে আমার এই নামকাওয়াস্তে মেয়ের দরদী নারীবাদীরা। আর যদি হেঁয়ালি করে বলি ‘মানুষ’, যেমন করে বিশ বছর আগে স্ফিংসের ধাঁধাঁর উত্তরে হেঁয়ালি করে ‘মানুষ’ বলেছিলাম … কী যে করি? হুম, পেয়েছি! এবার দৃঢ়কণ্ঠে সে বলে ওঠে, “আছে একজন, এক বিদেশি, এক বুদ্ধিজীবী, এক ইহুদি। নাম ফ্রয়েড। এ তারই কাজ!”
 
লেখক: আন্দ্রে কর্নিয়া, অধ্যাপক, রাজনৈতিক দর্শনশাস্ত্র, ইউনিভার্সিটি অফ বুখারেস্ট

গল্প খুঁজে দিয়েছেন শুভাশীষদা।


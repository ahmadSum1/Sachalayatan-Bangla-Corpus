মাতৃত্ব নিয়ে সমসাময়িক এলোভাবনা



মা দিবস যাই যাই করছে। কোনো বিশেষ দিন মনে থাকে না। এই দিনটাও ভুলে যেতাম ফেসবুক না থাকলে। আমার মাকে আমি অহর্নিশ জ্বালাতন করি। আজন্ম বন্ধুত্ব, একসাথে বেড়ে ওঠা আমাদের। সন্তানেরা বড় হলে মা-বাবা'র আরেক শৈশব শুরু হয়। আমি বড় হতে হতে আমার মা এখন ছোট্ট মেয়েটি হতে শুরু করেছে। দিনশেষে পথ চেয়ে বসে থাকে আমার আশায়। আমরা গল্প করি, ঘুরিফিরি, খাইদাই। বছরের যেকোনো দিন, যখন খুশি। তার জগতজোড়া অভিমান, আবদার আমার কাছে। এই বিশেষ দিনগুলো তাই আমাদের জীবনে বিশেষ মূল্য সংযোজন করে না। আমার কাছে এই বিশেষ দিনগুলো বরং হিসেবের হালখাতার মতো। নারীদিবসে যেমন হিসেব করতে বসি এক বছরে নারী আসলে কতটুকু এগোলো, তেমনি মা দিবসে ভাবতে বসি মাতৃত্বের প্রতি আমাদের ভাবনা কতটুকু হালনাগাদ হলো।
আমাদের সংস্কৃতিতে মাতৃত্ব অতি মহিমান্বিত। নারীর পূর্ণাঙ্গতা মাতৃত্বে এই মতবাদ এখনো জনপ্রিয়। কোনো নারীর জন্য মা হতে না চাওয়া প্রায় অবাস্তব জ্ঞান করা হয় এখন পর্যন্ত। যে যুগে গর্ভকালীন ও প্রসূতি জটিলতায় দেদারসে মেয়েদের মৃত্যু হতো সে যুগেও মাতৃত্ব নারীর প্রশ্নাতীত নিয়তি ছিলো, আজকের আধুনিক চিকিৎসা সুবিধাসম্পন্ন, আপাত নিরাপদ মাতৃত্বের যুগেও তার গুরুত্ব অপরিবর্তিত। যতদিন মানুষের বংশবিস্তারে নারীর জরায়ুর কোনো বিকল্প তৈরি না হবে ততদিন নারীর জীবনে মাতৃত্ব ওতপ্রোতভাবে প্রাসঙ্গিক থাকবে বলে ধরে নেওয়া যায়। এই অত্যাবশ্যকতাকে জিইয়ে রাখতে মাতৃত্বের অতি মহিমান্বিত মর্যাদাকে সামাজিকভাবে জিইয়ে রাখাও এক প্রয়োজনীয় কৌশল। "মেয়েরা মায়ের জাত" বলে নারীকে সম্মান করা আমাদের পুরোনো রীতি। কাউকে মৌখিক আঘাত করতে মা-বোন তুলেই গালি দিতে হয় এখনো। আমাদের জীবনে আজকের যুগে মাতৃত্ব আসলে কতখানি সম্মানিত?
আমি মা নই। কখনো হবো কি না জানি না। চেনা পরিমণ্ডলে কিছু পর্যবেক্ষণ তুলে ধরছি মাত্র।
(১)
সন্তানের জন্য চাকরি ছেড়ে দেওয়া আমাদের দেশে নিত্যনৈমিত্তিক ঘটনা। চাকরি করা বা না করা অবশ্যই একজন নারীর ব্যক্তিগত সিদ্ধান্ত। সবাই চাকরি করতে পড়ালেখা করেন এমনো নয়। সামাজিক অগ্রগতির সাথে সাথে উচ্চশিক্ষিত মা, স্ত্রী, আত্মীয়া থাকা একটা সামাজিক চাহিদা হয়ে দাঁড়িয়েছে। নারীর উচ্চশিক্ষা, মাতৃত্ব, মাতৃত্বের প্রয়োজনে কর্মজগত থেকে অব্যাহতি সবই সামাজিক ধারাবাহিকতায় স্বাভাবিকভাবে গ্রহণ করা হয় এখনো। ভুক্তভোগী হন সেসব নারী যারা কাজ ছাড়তে নারাজ। মাতৃত্ব এখনো নারীর মৌলিক এবং প্রাথমিক কর্তব্য হিসেবে স্বীকৃত। তার পেশা, তার শিক্ষা যতই দায়িত্বপূর্ণ ও গুরুত্ববহ হোক না কেন মাতৃত্বের দায়িত্বে ছাড় পান কম নারীই। কর্মজীবীকে মাকে তাই হতে হয় সুপারমম। এই বিজ্ঞাপনটি দেখুন।


স্বামী-স্ত্রী দুজনই কর্মজীবী। বাড়িতে অন্য সদস্যও রয়েছেন। তাও ডায়পারটুকু পরাকে মাকেই ছুটে আসতে হয়। খারাপ মা হিসেবে অপরাধবোধে ভুগতে হয়। এই অপরাধবোধ কত নারীকে কর্মজগত থেকে শেষমেষ বিচ্ছিন্ন করে ছেড়েছে তার হিসেব নেই। অথচ মাতৃত্ব নিয়ে মানসিকতার পরিবর্তন আনতে পারলে নারীর একচ্ছত্র দায়িত্বের ভার লাঘব করে তার গ্লানিমুক্ত কর্মজীবন নিশ্চিত করা সম্ভব।
(২)
শুধুমাত্র বাড়িতে শিশুপালনের কেউ নেই বলে প্রতি বছর কত নারী কর্মজগত থেকে ঝরে পড়ছে তার পরিসংখ্যান নিলে আশংকাজনক হিসেব পাওয়া যাওয়ার কথা। আমার মায়েরা ঘরভর্তি ভাইবোন ছিলো। বড় ভাইবোনদের কোলেপিঠে মানুষ হয়েছে ছোটরা। আজকের শহুরে ছোট পরিবারে মায়ের অনুপস্থিতিতে সন্তান লালনপালন করেন তার নানীদাদীরা। নানীদাদীর কাছে পালিত শিশুরা যখন বড় হবে, তাদের সন্তানদের প্রতিপালনের দায়িত্ব কার উপর বর্তাবে? কাজের সূত্রে নারী যেমন ঘরের সীমানা ছাড়িয়ে গেছে, তেমনি শিশুপালনের দায়িত্ব ঘরের সীমানা ছাড়িয়ে যাওয়া এখন সময়ের দাবি। প্রয়োজনের তুলনায় এদেশে ডে কেয়ার সেন্টার অপ্রতুল। প্রতিটি কর্মক্ষেত্রে ডে কেয়ার সেন্টার হওয়া জরুরি। 
(৩)
আমাদের দেশে সরকারিভাবে মাতৃত্বকালীন ছুটি ছয় মাসের। বেসরকারি ক্ষেত্রে সেটা কখনো তিন, কখনো চার মাস। দেশভেদে ছুটির দৈর্ঘ কোথাও ছয় মাস, কোথাও এক বছর। ঠিক কমাসের মাতৃত্বকালীন ছুটি পর্যাপ্ত আমার জানা নেই। এ ব্যাপারে অভিজ্ঞরা ভালো বলতে পারবেন। চেনাশোনাদের দেখে যতদূর বুঝি, জন্মের পরে শিশুকে যেহেতু বছর দুয়েক মায়ের বুকের দুধ খেতে হয়, মাতৃত্বপরবর্তী মনোদৈহিক পরিবর্তন সামলে ছয় মাস পরে কাজে যোগ দিতে একজন নারীকে দুরূহ চ্যালেঞ্জের মোকাবেলা করতে হয়। বাড়িতে উপযুক্ত সাপোর্ট সিস্টেম না থাকলে সেই চ্যালেঞ্জ বেড়ে যায় বহুগুণে। মাতৃত্বকে যেখানে ধরেই নেওয়া হয় নারীর মূখ্য কাজ, কয়েক মাসের মাতৃত্বকালীন ছুটিকে অর্থ ও সময়ের অপচয় ভেবে সেটা যৎসামান্য করার প্রবণতা দেখা যায়। একজন নারী নিজের শরীর, সময় ও সম্ভাব্য ভবিষ্যতকে বিনিয়োগ করে সন্তান ধারণ করে, জন্ম দিয়ে, পালন করে একটি বিশেষায়িত দায়িত্ব পালন করছেন। এই সত্যটুকু সভ্য চোখে দেখতে শিখলে হয়ত আমরা উপলব্ধি করতে পারব একজন নারীকে মাতৃত্বকালীন ও মাতৃত্বপরবর্তী বিশেষ সুবিধা দেওয়া পরিবার, সমাজ ও রাষ্ট্রের দায়িত্ব। নীচতার কোন তলানিতে আমাদের অবস্থান তা বুঝতে এই খবরটি পড়ুন। এখানে প্রসব বেদনায় কাতর নারীও কাজ থেকে অব্যাহতি পায় না।
(৪)
হাতে গোনা যে কয় মাসের মাতৃত্বকালীন ছুটি এখন পর্যন্ত বরাদ্দ রয়েছে তা নারীকে কতখানি সুফল এনে দেয়?
চাকরির বাজারে খোঁজ করলে জানবেন অবিবাহিত বা নববিবাহিত নারীদের চাকরিতে নিতে, রাখতে অনীহা অনেকক্ষেত্রেই। অবিবাহিত নারী বিয়ে করে সন্তানধারণ করে মাতৃত্বকালীন ছুটি নিয়ে ফেলবে এই আশংকায় তাকে চাকরিতে না নেওয়া বা অগুরুত্বপূর্ণ জায়গায় বদলি করিয়ে দেওয়া, অথবা কোনো মেয়ে সন্তানসম্ভবা হলে তার মাতৃত্বকালীন ছুটির বেতন দেওয়া থেকে বিরত থাকতে তাকে ইস্তফা দিতে চাপ দেওয়ার মতো নীচ আচরণ এখানে প্রচলিত। যে নারী মাতৃত্বকালীন ছুটি পায়, ছুটি শেষে ফিরে এসে কর্মক্ষেত্রে সৃষ্টি হওয়া ফাঁকটুকু পূরণ করতে নাভিশ্বাস উঠে যায় তার। সেখানে মাতৃত্বকালীন ছুটি নিলে অ্যাপ্রাইজালে রেটিং কমিয়ে দিয়ে দেয়ালে তার পিঠ ঠেকিয়ে দেওয়ার প্রচেষ্টা চলে নীরবে। নারীবিদ্বেষী মনোভাবের পরিবর্তন আর আইনের প্রয়োগ ছাড়া এই নীচতার কোনো সুরাহা দেখি না। 
(৫)
আমাদের দেশে নারীপুরুষ নির্বিশেষে সবার বিশ্ববিদ্যালয় জীবনের পাট চুকতে বয়স পঁচিশ হয়ে যায়। চাকরি খুঁজে ক্যারিয়ার গড়তে গড়তে ত্রিশ। এদিকে প্রকৃতিগত হিসেব কষে নারীকে ত্রিশের আগেই সন্তান ধারণ করতে বলা হয়। তাই বিয়ের হুড়ো লেগে যায় পাশ করতে না করতেই। এরপর আসে সন্তান নেওয়ার তাড়া। সন্তান একবার এসে গেলে তার প্রতিপালনের দায়ও নারীর উপরেই বর্তায়। প্রকৃতি, পরিবার ও সমাজের চাহিদা মেটাতে গিয়ে হাতে গোনা কজন নারী হয়ত কাজের বাজারে ঠাঁই করে নিতে পারে। তুলনামূলকভাবে কম সুবিধা ও সৌভাগ্যের অধিকারী নারীরা পিছিয়ে পড়ে কিংবা ঝরে পড়ে। সেই "ব্যর্থতা"র দায়ও নারীকেই বহন করতে হয়। একটি শিশু কোনো ব্যক্তি বা পরিবারের একার সম্পদ নয়। সে ভবিষ্যত নাগরিক, দেশের সম্পদ। তার এবং তার মায়ের প্রতি সকলের দায়িত্ব থাকার কথা। "সঠিক" বয়সে সন্তান ধারণ আবশ্যিক হলে সন্তান ধারণ ও প্রতিপালনে নারীকে প্রয়োজনীয় সামাজিক ও আর্থিক সমর্থন জোগানো, নারীর শিক্ষাগত ও পেশাগত জীবনের সামঞ্জস্য রক্ষায় বিশেষায়িত ব্যবস্থা নিয়ে ভাবা প্রয়োজন। 
মাতৃত্বের জন্য প্রয়োজনীয় শরীরটি যেহেতু নারীর, মাতৃত্বের সিদ্ধান্ত গ্রহণ করার অধিকারও নারীর। সব নারীর জীবনের সর্বোচ্চ লক্ষ্য মাতৃত্ব নাও হতে পারে, সেটা অধিকাংশই ভাবেন না, ভাবতে চান না। মাতৃত্বকে অতি মহিমান্বিত করে নারীকে অপরাধবোধে ভোগানোর সামাজিক চর্চা থেকে বেরিয়ে আসার সময় অনেক আগেই হয়েছে। অন্য যেকোনো প্রাণীর তুলনায় মানবসন্তানের গর্ভকালীন সময়কাল দীর্ঘ। মানবশিশু স্বাবলম্বী হতেও সময় নেয় আরসব প্রাণীর থেকে অনেক বেশি। একটি মানবশিশুর জন্য একজন মা যে সময়, শ্রম আর সম্ভাবনা খরচ করে তা জীবনের দৌড়ে তার গতি মন্থর করতে বাধ্য। এরপরেও যেসব নারী স্বেচ্ছায় গর্ভধারণ করেন, কিছুটা ক্ষতিটা স্বীকার করে হলেও ভবিষ্যত প্রজন্মকে গড়ে তোলেন তাদের জন্য যুগোপযোগী সমর্থন ব্যবস্থা গড়ে তোলা নিজেদের অস্তিত্বের জন্যই আবশ্যক।
পৃথিবীর সকল মায়ের জন্য ভালোবাসা। আমাদের ভবিষৎ প্রজন্ম আলোকিত হোক।


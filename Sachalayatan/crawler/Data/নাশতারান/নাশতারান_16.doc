শাদিনামা: কার্যকারণ



ঘণ্টাখানেক পর পাত্র দেখতে যাচ্ছি।
বিয়ে নিয়ে ভাবিনি কখনো। ছোটবেলায় কেউ বলেনি বড় হলে বিয়ে করতে হবে। বিয়ে নাকি জরুরি কিছু না। মানুষ হওয়া জরুরি। বিয়ে চাইলে করতেও পারি, নাও করতে পারি। ছোট মাথায় বিয়ের মাহাত্ম্য বোঝার কথা না। তাই এই বিষয়টা ভাবনার তালিকায় ঠাঁই পায়নি কখনো। মিশনারি স্কুলের অতিরক্ষণশীলতার চাপে প্রেম, বিয়ের মতো ব্যাপারগুলো নিয়ে ভাবার অবকাশও ছিলো না। দুয়েকজন দুঃসাহসী মেয়ে যাও বা প্রেম করত, ধরা পড়লে যে হেনস্থা হতো তাতে প্রেমজ ব্যাপারগুলো সুনজরে দেখতে পারতাম না আমরা। কলেজে অন্য স্কুলের নতুন কিছু মেয়ে ভর্তি হলো যাদের কেউ কেউ বিবাহিতা বলে গুঞ্জন ছিলো। তাদের ব্যাপারে আমরা কৌতূহল বোধ করতাম।
কলেজ পেরুনোর পর পৃথিবীটা হুড়মুড়িয়ে বদলে যেতে থাকে। সহপাঠী কোনো কোনো মেয়ের বিয়ের বয়স হয়ে যায়। বাসায় বিয়ের তাগাদা দেওয়া হয় তাদের। কেউ কেউ পালিয়ে বিয়ে করে। কেউ কেউ বিয়ে হয়ে যাওয়ার ভয়ে তটস্থ থাকে। কেন জানি আমার বিয়ের বয়স তখনো হয় না। কাউকে কাউকে ভালো লেগে যায়। কারো কণ্ঠ শুনে ভালো লেগে যায়, কারো কবিতা পড়ে। কিন্তু সেই ভালো লাগার দৌড় কখনোই বিয়ের ফিতে ছোঁয় না। প্রেমে-অপ্রেমে ভালোলাগাগুলো নিজেদের মতো করে মরেবেঁচে বদলে যেতে থাকে। পড়ালেখার গণ্ডি পেরিয়ে বেকারজীবনের ফুরফুরে দিনগুলো ফুরিয়ে আসতে থাকে। জীবনের খানাখন্দে চোট খেতে খেতে আমি বড় হতে থাকি। আর বড়রা বুড়ো হতে থাকে। তারা আমাকে জীবনচক্রের পরবর্তী ধাপ নিয়ে ভাবতে বলে যার প্রবেশদ্বারে বড় বড় হরফে লেখা "বিয়ে"।
এই সেরেছে! বিয়ে কেন?
বন্ধুবান্ধবদের বিয়ে শুরু হয়েছে অনেক আগেই। প্রশ্ন করি তাদের। শুনে ওরা অবাক হয়। যেন আদৌ করার মতো কোনো প্রশ্ন এটা নয়। ভেবেচিন্তে যে উত্তর তারা দেয় তা যতখানি না বিয়ের কারণ তার চেয়ে বেশি বিয়ের সপক্ষে দাঁড় করানো যুক্তির মতো শোনায়। তবে চেনামহলে অনেকেই যেহেতু বিয়ে করছে বা করেছে, তাই মতের অভাব হয় না। একেকজনের কারণ একেকরকম। কেউ আবার একাধিক কারণে বিয়ে করে। এমনকি কোনো কারণ ছাড়া নিতান্ত শখের বশেও বিয়ে করে। সবাই করছে তাই করা আরকি।
বিয়ের কারণগুলোর মধ্যে ধর্মীয় কারণ সবচেয়ে জনপ্রিয়। ধর্মমতে বিয়ে করা বাধ্যতামূলক, তাই বিয়ে করছে। ধর্মতর্কে আগ্রহী নই, তাই এ নিয়ে আলাপে যাই না। বরং ব্যক্তিগত পর্যবেক্ষণের আলোকে বলি।
■□
প্রেমের যত ঐশ্বরিক ব্যাখ্যাই দাঁড় করানো হোক আর বিবাহের যত আধ্যাত্মিক গুণকীর্তনই করা হোক না কেন, "ব্রহ্মা জানেন গোপন কম্মটি"। শরীরি ব্যাপারস্যাপার নিয়ে প্রকাশ্যে কথা বলতে আমরা পছন্দ করি না। মেয়েরা তো একেবারেই না। ভালো ছেলেমেয়েদের সেক্স সম্পর্কে জানা তো দূরের কথা সেক্স নামে দুনিয়ায় যে কিছু আছে তা-ই জানার কথা না। আমাদের দেশে মেয়েরা এমন নিয়ন্ত্রিতভাবে লালিত হয় যে নিজের শারীরিক প্রয়োজন দূরের কথা, নিজের শরীর চিনতেই বাসররাত পর্যন্ত অপেক্ষা করতে হয়। আমাদের যৌনতা বিষয়ক আলাপের সাধারণ রূপ বিবাহিত বোন/বান্ধবীদের সাথে কানেকানে খুনসুটি, বিয়ের মঞ্চে বরের সাথে রগরগে নসিহতপূর্বক ঠাট্টামশকরা। আমাদের পুরুষতান্ত্রিক সমাজ প্রকাশ্যে না হলেও ছেলেদের যৌনতার ব্যাপারে তুলনামূলকভাবে উদার। তবে সাহস আর সুযোগের অভাবে অথবা ধর্মীয় ও সাংস্কৃতিক সংস্কারবশত হাতেকলমে শেখা হয়ে ওঠে না বেশিরভাগের। বিয়ের আগে শারীরিক যোগাযোগের সুযোগও অপ্রতুল। সিনেপ্লেক্স আর রেস্টুরেন্ট ছাড়া আর কোথায় প্রেম করা (সেক্স তো বহুত পরের কথা) সম্ভব  জানতে ইচ্ছে হয় আমার।
■□
আমি ঠিক বয়সে প্রেম করতে পারিনি। জীবনের পঞ্চদশ বসন্তে সম্ভাব্য প্রথম প্রেম ফিরিয়ে দিয়েছিলাম ছাঁচে ঢালা রক্ষণশীল দীক্ষার কল্যাণে। কৈশোর পেরোতে পেরোতে বয়সের অংকের সাথে সাথে ওজনের অংক আশংকাজনকভাবে বাড়তে থাকে। সেই অংক বহনযোগ্য সীমায় নামতে নামতে পঁচিশতম বসন্ত পেরিয়ে যায়। যথাসময়ে প্রেমের সুযোগ না হলেও প্রেম দেখা হয়েছে ঢের। একটা বয়সে আমরা সবাই প্রেমে পড়ি। আমাদের সমাজে মেয়েদের ব্যাপারটা হলো বেশিরভাগই প্রেমে পড়লে আর উঠতে পারে না। বা তাকে উঠতে দেওয়া হয় না। উদার বাবা-মায়েদের বলতে শুনেছি- "প্রেম করসো যখন, বিয়ে করে ফেলো।" রূপকথা আর বাণিজ্যিক চলচ্চিত্র আমাদের শেখায় বিয়ে প্রেমের চূড়ান্ত পরিণতি। তাই প্রথম প্রণয়কে পরিণয়ে রূপ দিতে সচেষ্ট থাকি আমরা। প্রেমিকের দুর্ব্যবহার আর স্বেচ্ছাচারিতায় অতিষ্ঠ একজনকে দেখেছি অনেকবার ব্রেকাপ করেও সেই ছেলের কাছেই ফিরে যেতে। কারণ ওদের সম্পর্কের ব্যাপারে সবাই জেনে গেছে। এখন সম্পর্কচ্ছেদ হলে সামাজিক ও পারিবারিক হয়রানি সামলাতে হবে। আরেকজনকে দেখেছি নিরাপত্তাহীনতায় ভুগত বলে ব্রেকাপ করত না। এই ছেলেকে ছেড়ে দিলে জীবনে আর কাউকে ভালোবাসতে পারবে না, ভালোবাসা পাবে না- এই ভয়ে। আমাদের মেয়েরা প্রেমে পড়লে এক অর্থে মানসিকভাবে বিবাহিতাই হয়ে যায়। প্রেম আর বিয়েকে আলাদা করে দেখে না। ভালোবাসার মানুষটার সাথে থাকতে চায় আর একটা সময়ে বাসা থেকে বিয়ের জন্য তাগাদা আসতে থাকে। দুপক্ষের সন্তুষ্টির আশায় তখন একটা বিয়ে হয়।
■□
"মেয়ে হয়ে যখন জন্মেছ, বিয়ে তো একদিন করতেই হবে।"-এটা আমাদের সমাজের বহুলচর্চিত বুলি। আমাকে জনৈক আত্মীয়া বলেছিলেন একবার। জবাবে বলেছিলাম, "কেন? ছেলে হয়ে জন্মালে বিয়ে করতে হবে না? আমি কি অন্য একটা মেয়েকে বিয়ে করব?"
একটা বয়সে পরিবার ও পড়শিমহল থেকে 'চাপ' আসতে থাকবে। এই বয়সটা একেকজনের বেলায় একেকরকম। বারোতে গ্রামে বেড়াতে গিয়ে শুনেছিলাম, "মাইয়া তো ডাঙ্গর হইসে। বিয়া দেওয়া দরকার।" শহরে এই বয়সটা আরো পরে আসে। আমার এক ঘনিষ্ঠ বান্ধবীর বিয়ের বয়স হয়েছিলো আঠারো পেরুনোর পরই। প্রতিদিনই সে ঘরে ফিরে বিয়ের খবর শোনার আশংকায় ভুগত। এই চাপ কাউকে কাউকে প্রেমেও উদ্বুদ্ধ করে। কারণ "বিয়ে যখন করতেই হবে, পরিবারের পছন্দে অচেনা কাউকে বিয়ে করার চেয়ে দেখেশুনে পছন্দ করে করাই ভালো।" সমাজ ও পরিবারের এই চাপ এতই শক্তিশালী যে অ্যারেঞ্জড ম্যারেজ এড়াতে অ্যারেঞ্জড প্রেমও করে কেউ কেউ। প্রেমের জন্য এমন কাউকে নির্বাচন করে যাকে পরিবার থেকে মেনে নেওয়ার সম্ভাব্যতা বেশি। তাছাড়া সামাজিক মর্যাদার প্রতিযোগিতায় টিকতেও সঙ্গী নির্বাচনে যত্নশীল হয় অনেকে। "অমুকের হাজব্যান্ড বুয়েটের টিচার, আমারো বুয়েটের টিচার চাই।"
■□
আমাদের বাসায় যে মেয়েটা কাজ করত বাড়িতে বেড়াতে গেলে বাড়ির লোকজন বুঝিয়েশুনিয়ে পাঠিয়ে দিত কিছুদিন পর। বাড়িতে ভাত নেই। ওর বোনগুলো কাজ করে না। এক ভাই মাঝেমধ্যে রিকশা চালায়। অন্যজন ছোট। বাবা খোঁড়া। মৌসুমী ভিক্ষুক। ঘরে দুই ছেলে, তিন মেয়ে আর দুই নাতিনাতনি রেখে ওর মা আরেক বিবাহিত পুরুষের দ্বিতীয় স্ত্রী হতে ঘর ছাড়লেন। তালাক দিলেন বৃদ্ধ খোঁড়া স্বামীকে। কারণ এই স্বামী খাওয়াতে পরাতে পারেন না।
আরেকজনের কথা জানি। সে হতদরিদ্র পরিবারের মেয়ে না। স্বচ্ছল বনেদি পরিবারের শিক্ষিত মেয়ে। চোখ ধাঁধানো সুন্দরী। বয়সে আমার চেয়ে ছোট। তার বিয়ের বয়স হয় বিশ পেরুতেই। ফেসবুকে এক ছেলের সাথে পরিচয়ের সূত্রে প্রেম হয়। পরে সেই ছেলেকে ছেড়েও দেয়। ছেলে নাকি অলস, জীবনে উন্নতি করতে পারবে না। "ভালোবাসি ভালোবাসি বলে তো আর জীবন কাটানো যাবে না।" ফেসবুকে চোখ সেঁটে বর খুঁজতে থাকে সে। রূপের কল্যাণে পাণিপ্রার্থীর অভাব হয় না তার। এক সামরিক কর্মকর্তা বিদায় হলেন বহুগামিতার অপরাধে। জনৈক বারব্যবসায়ীকে তালিকাচ্যুত করতে হলো তার নাকউঁচু স্বভাবের কারণে। একজন ফ্যাশন ম্যাগাজিনের মালিক বাতিল হলেন উচ্চতা কম বলে। এরপর সম্পর্ক হয় এক সহকর্মীর সাথে। যথেষ্ট বিত্তশালী না হওয়ায় তাকেও বিদায় নিতে হয়। ছেলের নিজের গাড়ি নেই। ওর যাতায়াতে সমস্যা হয়। মেয়ের ভাষ্যমতে, "বিয়ে করে আরামে থাকব, বিদেশে ঘুরতে যাব, ডায়মন্ড কিনব, নাইলে ভালো থাকি কেম্নে?" অনেক খুঁজেপেতে অবশেষে মনের মতো বর পেয়ে সে ভালো আছে।
আরেক বান্ধবী বলত,"আব্বুর বয়স বাড়তেসে, ইনকাম কমতেসে। এখন আমার সাথে স্ট্যাটাসে মেলে এমন ফ্যামিলিতে বিয়ে না করলে চলব কেম্নে?"
আরেকজন ছিলো আমার ঘনিষ্ট বান্ধবী। দেশের নামী বিশ্ববিদ্যালয়ে পড়েছে। দারুণ আবৃত্তি করত, প্রাণ খুলে হাসত মেয়েটা। তার প্রেমিকের সাথে ঝামেলা চলছিলো। ছেলেটাও আমার বন্ধু। মেয়ের কথা, "ওর বাসার ফাইনান্সিয়াল কন্ডিশন খুব খারাপ। ওর বোনের বিয়ে হয় নাই এখনো। বোনের বিয়ে দিতেই তো ওর সব টাকা যাবে। নিজে বিয়ে করবে কীভাবে? সোনার ভরি এখন কত জানো?" শুনে ছেলেটা বলেছিলো, "আমি গরিব জেনেশুনেই তো আমার সাথে প্রেম করসে। ওর সোনার গয়না লাগবে ক্যান? ও ফুলের গয়না পরে আমারে বিয়া করবে।" ওদের বিয়ে হয়নি। মেয়েটা তার ইচ্ছেমাফিক গা ভর্তি গয়না পরে অন্যের গলায় মালা পরিয়েছে। ছেলেটার খবর জানি না।
আমার এক সহকর্মী (পুরুষ) প্রাইভেট ইউনিভার্সিটির মেয়ে বিয়ে করতে আগ্রহী। কারণ এতে শ্বশুরের আর্থিকভাবে স্বচ্ছল হওয়ার সম্ভাবনা বেশি।
এসব পর্যবেক্ষণ থেকে বুঝি বিয়ের অর্থনৈতিক গুরুত্ব অনেক।
■□
স্বাধীনতা খর্ব হওয়ার ভয়ে বিয়েতে অনীহা দেখেছি অনেকের। এ ব্যাপারটা বরং যুক্তিসঙ্গত মনে হতো আমার। বিয়ে মানেই বাঁধা পড়া- এমন একটা ধারণা ছিলো। অবাক হলাম যখন দেখলাম স্বাধীনতা পাওয়ার আশায় বিয়ে করছে কেউ কেউ। এদেশের মেয়েরা আঠারো হলে নিজের মতো করে থাকার জন্য মুভ আউট করতে পারে না। বিয়ে হলে একটা মেয়ে 'নিজের সংসার' পায়। শ্বশুরবাড়ি মধ্যযুগীয় মানসিকতার না হলে স্বামী ছাড়া আর কারো কাছে জবাবদিহি করতে হয় না। অবিবাহিত অবস্থার চেয়ে বিবাহিত অবস্থার এই তুলনামূলক স্বাধীনতাটুকু অনেকের কাম্য।
■□
কলেজের প্রথম দিন আমাদের জিজ্ঞেস করা হয়েছিলো আমরা কে কী হতে চাই। এক মেয়ে বলেছিলো ভালো মা হতে চায়। এত ছোট মেয়ের মুখে অমন পাকনা কথা শুনে হেসেছিলাম। বড় হতে হতে দেখেছি মা হতে চাওয়াও অনেক মেয়ের বিয়ে করতে চাওয়ার অন্যতম কারণ।
■□
এক প্রবাসী বন্ধু বিয়ে করতে চাইছিলো খুব। বলে, "দোস্ত, নিজে কামাই, নিজে রান্ধি, ঘুরেফিরে বেড়াই। কোনোকিছুর কমতি নাই। রাতে বাড়ি ফিরে রান্নাবান্নার পর যখন খাইতে বসি, ইচ্ছা হয় কেউ আমার সাথে খাইতে বসুক। গল্প করুক আমার সাথে।"
■□
গ্রিনকার্ডের আশায় বিদেশিনী বিয়ে করার ঐতিহ্য পুরোনো। সময়ের সাথে ঐতিহ্যও বদলেছে। মেয়ে হয়ত বিদেশে পড়তে যেতে চায়। বাড়ির লোকেরা একলা একটা মেয়েকে যেতে দেবে না। তাই প্রবাসী পাত্র খোঁজা হয়। পাত্র আমেরিকার যে বিশ্ববিদ্যালয়ে পিএইচডি করছে সেখানে স্পাউসকে বেশ মোটা অংকের ছাড় দেওয়া হয়- সেই সুবাদেও বিয়ে ঠিক হতে দেখেছি। আমার এক বন্ধু (ছেলে) ফেসবুকে আমার বান্ধবীর ছবি দেখে আমাকে ধরে ঘটকালি করার জন্য। আমাকে বলতে বলে ছেলে স্বাবলম্বী, বাপের টাকার অভাব নাই, ওকে বিয়ে করলে বাইরে যেতে পারবে।
প্রবাসীদের যারা বিয়ে করছেন তারা সবাই বিদেশ গমনেচ্ছু এমনটা কিন্তু বলছি না। বিদেশযাত্রার মাধ্যম হিসেবে বিয়ে ব্যবহৃত হয় এটা সত্যি।
■□
আমার এক বান্ধবীর মনে দুঃখ ছিলো সে নাকি দেখতে ভালো না। তাই তাকে কেউ পছন্দ করে না। সে চায় বিয়ের দিন অন্তত তাকে যেন খুব সুন্দর দেখায়। ফেসবুকের ছবি দেখে সবাই যেন ভালো ভালো কমেন্ট দেয়। তার পকেটমানির সিংহভাগ চলে যেত ফারজানা শাকিল আর কানিজ আলমাসের পকেটে। সুখের কথা হলো তার ইচ্ছাপূরণ হয়েছে। তাকে বিয়েতে ভীষণ সুন্দর দেখাচ্ছিলো, সবাই তার অ্যালবামে দারুণ সব কমেন্ট করেছে। আশা করি সে সুখে আছে।
আমার এক বন্ধুর প্রেমিকা বিয়ের সিদ্ধান্ত নিয়ে দোটানায় ভোগে। আমার বন্ধুটি এখনো নিজের পায়ে দাঁড়াতে পারে নি। বিয়ের খরচ কুলাতে পারবে না। মেয়েটার বিয়ে নিয়ে অনেক স্বপ্ন আছে। এনগেজমেন্ট, গায়ে হলুদ, সংগীত, বিয়ে, বউভাত নেই এমন দায়সারা বিয়ে সে করতে চায় না।
■□
সেদিন এক বান্ধবীর বিয়েতে ছোট্ট একটা মেয়ের সাথে খেতে বসেছিলাম এক টেবিলে। ওর মা বলছিলেন ও নাকি বলেছে কক্ষনো বিয়ে করবে না। আমার আরেক বান্ধবী বলে, "কেন করবা না? বিয়ে করলে অনেক সুন্দর সুন্দর শাড়ি আর অনেক গহনা পাবা।"
স্বপ্নের শুরু এভাবেই হয় হয়তবা।
এছাড়া একঘেয়ে জীবনে নতুনত্বের আশায়ও বিয়ে করে লোকে। 
এর বাইরেও কারণ থাকতে পারে। সব আমার জানা নেই বা এই মুহূর্তে মনে পড়ছে না। আমার বিবাহিত বন্ধুবান্ধবদের মধ্যে ছেলেদের চেয়ে মেয়েদের সংখ্যা বেশি। তাই পর্যবেক্ষণও বেশ একপেশে। বিয়ের প্রচলিত ধারণায় অরুচি আছে এমন মানুষকেও বিয়ে করতে দেখেছি। ভালো লাগা মানুষটার সাথে জীবন কাটানোর জন্য স্রোতের বিপরীতে সাঁতরানোর মতো বিপ্লবী সবাই নয়। পছন্দের কারো সাথে থাকার জন্য একটা সাক্ষরের সমঝোতা হয়ত খুব বেশি কিছু না। ভালো লাগাটাই জরুরি। কার কী ভালো লাগে প্রশ্ন সেটাই।
আমি কখনো একাকীত্বে ভুগি না। ছোটবেলা থেকেই একা থেকে অভ্যস্ত আমি। একা একা শপিং করি, একা একা হলে গিয়ে মুভি দেখি, একা একা ঘুরেফিরে খাওয়াদাওয়া করি। দ্বীপান্তরে নির্বাসিত হলেও সুখে থাকব আশা করি। প্রিয়জনের সাথে আড্ডাবাজি, হৈচৈ করতে ভালোবাসি। তবে একাকীত্ব কখনোই পীড়া দেয় না আমাকে। অর্থনৈতিক উচ্চাশা নেই, সামাজিক চাপ নিয়ে মাথাব্যথা নেই, স্বাধীনতার অভাব নেই, জীবনে বৈচিত্র্যের কমতি নেই। বিয়ের স্বপ্ন তো কখনোই ছিলো না। বিদেশে পড়তে যেতে চাইলে একাই যেতে পারি। সেজন্য বিয়ে করার বাধ্যবাধকতা নেই। মাতৃত্ব নিয়ে উচ্ছ্বাস নেই। ভালোবাসায় রুচি আছে। তবে বাজার ঢুঁড়ে তা খুঁজে পাবার ব্যাপারে খুব একটা আশাবাদী নই আপাতত।

আগের পর্ব
শাদিনামা: উইনডো শপিং 


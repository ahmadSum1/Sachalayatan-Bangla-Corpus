অচিন সুরের খোঁজে



মাঝে মধ্যে কিছু গান মাথার ভেতর গেঁথে যায় হঠাৎ করেই। যতই বের হতে বলি না কেন, শোনে না কিছুতে। দস্যি মেয়ের মতো বিনুনি দুলিয়ে খিলখিলিয়ে ছুটে বেড়ায় স্নায়ুর অলিতে গলিতে। তখন উলটে তার কথাই আমার শুনতে হয়। বুঝতে হয়।
গানের বাণী আমার কাছে খুব গুরুত্ব বহন করে। কোনো গান ভালো লেগে গেলে লিরিক নামিয়ে দেখি। ভালো লাগাটুকু ভালোবাসা হয়ে ওঠে তার বক্তব্য ভালো লাগলেই।
গেল সপ্তাহে একটা গান ঢুকে গেল মাথার ভেতর। গানটা অনেক আগেই শোনা। তখন লাতিন নাচ শিখতে যেতাম আলিয়াঁজ ফ্রঁসেজে। যে ট্র্যাকগুলোতে আমরা নাচতাম এটি তার একটি। 
ইংরেজিতে “মেন শ্যুড লীড, উইমেন শ্যুড ফলো” ভীষণ পুরুষতান্ত্রিক মনে হলেও লাতিন নাচের মূল সূত্রই এই। পুরুষটি নান্দনিক দৃঢ়তার সাথে ধরে রাখবেন তার প্রিয় সঙ্গিনীকে, নাচের গতিপথ নির্দেশ করবেন তিনি। আর মেয়েটি অনুসরণ করবেন পুরুষটিকে যথোপযোগী রমণীয় লালিত্যসহকারে, আস্থার সাথে।
আমাদের শিক্ষক ছিলেন একজন মধ্যবয়েসি কাজাখ। তিনি বলতেন এটা বলরুম ড্যান্স নয়, পিপলস ড্যান্স। আভিজাত্য নয়, বরং অনুভূতির উষ্ণতাই মুখ্য এখানে। তাই হয়তো এ গান শুনলে ঝলমলে বলরুম নয়, বরং কোন এক অদেখা স্প্যানিশ গ্রাম ভেসে উঠত চোখের সামনে যেখানে স্প্যানিশ কৃষকেরা নাচছেন তাদের সঙ্গিনীর কাঁধ ছুঁয়ে।

সে সময় অনেকবার শুনেছি এ গান। কিন্তু শুনেই গেছি, আলাপচারিতা হয়নি গানের সাথে। এযাত্রা বুঝি আর পার পাওয়া যাবে না। আমার সাথে আলাপ করে তবেই ছাড়বে।
পড়লাম বিপদে। গানের ভাষা জানি না। লাতিন হবে নিঃসন্দেহে। গানের নাম-ঠিকানা-গায়কের পরিচয় কিছুই জানা নেই। লিরিক লিখে যে গুগ্লাবো তাই বা কী করে? এক বর্ণও যে বুঝি না!
এই সেই গান। আমার অনুরোধ, না বুঝেই গানটা আগে শুনে দেখুন একবার। বুঝিয়ে বলছি এরপর। 








     Get this widget 
|
     Track details  
|
 		eSnips Social DNA    





আমি ছাড়তে চাইলেও গান আমায় ছাড়ে না। আরো মন দিয়ে শুনি এবার। পুরো গানের কয়েকটা বিচ্ছিন্ন শব্দ ঠাউরে নিয়ে এবার গুগল মহাশয়ের শরণাপন্ন হই। এবং অবশেষে “আমি উহাকে পাইলাম”।
গানের নাম “আল আমোর দে মি তিয়েরা” অর্থাৎ “আমার দেশের ভালবাসা”। স্প্যানিশ ভাষার গান।
গেয়েছেন কার্লো ভিভেস। কলম্বীয় শিল্পী। একবার গ্র্যামি আর তিনবার লাতিন গ্র্যামি জিতেছেন। “আল আমোর দে মি তিয়েরা” ১৯৯৯ সালে প্রকাশিত তাঁর নবম অ্যালবামের প্রথম ট্র্যাক। অ্যালবামের নামও এটাই। কার্লো পরিচিত ভ্যালেনাতো, লাতিন পপ ও রক ঘরানার গানের জন্য। আলোচ্য গানটি ভ্যালেনাতো-কিউম্বিয়ে মিশ্র ধাঁচের।
ভ্যালেনাতো আর কিউম্বিয়ে কলম্বিয়ার ক্যারিবীয় অঞ্চল থেকে উদ্ভূত দুই জনপ্রিয় ফোক সঙ্গীতের ধারা। ভ্যালেনাতো মানে “ভ্যালিতে যার জন্ম”। সিয়েরা নেভাদা দ্য সান্তা মার্তা এবং দক্ষিণ পূর্বে সাররেনিয়া দেল পেরিজার১ মধ্যবর্তী উপত্যকাঞ্চলে উদ্ভূত এ সঙ্গীত। সেখান থেকেই এমন নাম। এটি স্পেনীয় চাষীদের ধারণকৃত এক ঐতিহ্য যাতে মিশ্রিত হয়েছে মিন্সত্রেল (স্প্যানিশ লোকগীতিকবি) ও গ্রিয়ো (পশ্চিম আফ্রিকার লোকগীতিকবি) দের সাংস্কৃতিক স্রোত। মেষচারণ ও বাণিজ্যের জন্য বিভিন্ন এলাকায় যাওয়া-আসা হত চাষীদের। সেই সুবাদে তারা ছিলেন সংবাদ বিনিময়ের প্রচলিত মাধ্যম। এই সংবাদগুলোই তাদের মুখে উঠে আসত গান হয়ে। যাত্রাপথে এ গানই ছিলো তাদের বিনোদনের উৎস। সে সময় যান্ত্রিক অনুষঙ্গ হিসেবে প্রচলিত ছিল বাঁশি, গুয়াচারাকা ও কাজা। সময়ের সাথে সাথে পরে অনুপ্রবেশ করে গীটার, পিয়ানো, অ্যাকর্ডিয়ান ইত্যাদি।
শুরুতে কিউম্বিয়ে প্রচলিত ছিলো দাসসমাজে বিবাহপূর্ব যুগলনৃত্যের সঙ্গীত হিসেবে। পরবর্তীতে স্বাধীনতার সংগ্রামকালে স্পেনবিরোধী ভাবপ্রকাশে এর ব্যবহার শুরু হয়। তাই কিউম্বিয়েতে উঠে আসে দাসত্ব ও স্বাধীনতার কথা। আফ্রিকান, আদিবাসী এবং স্পেনীয় সুরধারার মিশ্রণ ঘটেছে কিউম্বিয়েতে।
“আল আমোর দে মি তিয়েরা” কোন এক কৃষ্ণাঙ্গ সুন্দরীর জন্য তার প্রেমিকের গান যে প্রেয়সীকে তার স্বদেশের বন্ধনে আবদ্ধ করার আশা ব্যক্ত করে প্রেম, পদ্য আর প্রকৃতির স্পর্শে।
ইউটিউবে ভিডিও পেলাম। গানের বাণী২ আর বঙ্গানুবাদ জুড়ে দিয়েছি এর পরে।





পারা আদোরার্তে কোন এসা লোকুরা
কিউ সোলো তিয়েন আল আমোর দেমি তিয়েরা (২)
ভোয় আ রেগালার্তে এন উন বেসো লা লুনা
ভোয় আ আকারিসিয়ার্তে বায়ো এল ফ্রিয়ো দে লা সিয়েরা (২)
ই তে দারে উনা নোচে
দে ভেরসোস লুসেরো
কোমো এস লা নোচে মিয়া
লা কাস্কেরা দে বেসোস
দে দোন্দে বেবো আ সোর্বো
তু আমোর এ তু পোয়সিয়া
কেরো কে লেভেস এন তি লা ভিদা মিয়া
কেরো কে তে লেনেস দেল আমোর দে মি তিয়েরা
কেরো কে লেভেস এন তি লা ভিদা মিয়া
তে তেঙ্গো প্রেন্দিদা দেন আমোর দে মি তিয়েরা (২) 
পোর লেগালার্তে এল ওলোর দে লো কাম্পো
কের সোলো তিয়েনে লা ফ্লোর দে মি তিয়েরা (২)
ভোয় আ রোয়ার্তে এন সেক্রেতো লা নোচে
ভোয় আ সের তুয়ো পোর সিয়েম্পে মি নেগ্রা (২)
সেরে লা ব্রিসা ফ্রেতকা
কিউ গোয়গা এন্ত্রে তুস ফালদা
য়ুন সোল দে মিদিও দিয়া
এল আগুয়া, লা কোরিয়েন্তে
লা মুসিকা কিউ কান্তা
কুন্দো তে ভলভেস মিয়া
ই তে দারে উনা নোচে
দে কুম্বিয়াস লুসেরো
কোমো এস লা নোচে মিয়া
লা কাস্কেরা দে বেসোস
দে দোন্দে বেবো আ সোর্বো
তু আমোর এ তু পোয়সিয়া
কেরো কে লেভেস এন তি লা ভিদা মিয়া
কেরো কে তে লেনেস দেল আমোর দে মি তিয়েরা
কেরো কে লেভেস এন তি লা ভিদা মিয়া
তে তেঙ্গো প্রেন্দিদা দেন আমোর দে মি তিয়েরা (২)


দেশের মত পাগলপারা ভালবাসা দিতে (২)
চুম্বনে তোমায় দেব চাঁদ
সিয়েরার শীতলতায়
বুলিয়ে দেব হাত (২)
আর দেব একটি রাত
শব্দ আর আলোময়
আমার প্রতিটি রাতের মত
চুম্বনের সেই ঝিনুকপাত্র থেকে
চুমুকে চুমুকে পান করব
তোমার প্রেম ও পদ্য
আমার জীবন বয়ে নিয়ে চলো তোমার সাথে
আর পূর্ণ হও আমার দেশের প্রেমে
আমার জীবন বয়ে নিয়ে চলো তোমার সাথে
তোমায় বেঁধেছি আমার দেশের প্রে্মে (২)
তাই তোমায় দিতে পারি সেই মাঠের গন্ধ
যাতে ফোটে আমার দেশের ফুল (২)
তোমার রাত চুরি করে নেব চুপিসারে
আর চিরদিনের জন্য তোমার হয়ে যাব, ওগো কালোমেয়ে (২)
আমি হবো তোমার
স্কার্টে খেলে যাওয়া
সেই ফুরফুরে হাওয়া
আর মধ্যদুপুরের রোদ্দুর,
জল, স্রোত
আর তোমার কণ্ঠের গান
আর দেবো একটি রাত
কিউম্বিয়ে আর আলোময়
আমার প্রতিটি রাতের মত
চুম্বনের সেই ঝিনুকপাত্র থেকে
চুমুকে চুমুকে পান করব
তোমার প্রেম ও পদ্য
আমার জীবন বয়ে নিয়ে চলো তোমার সাথে
আর পূর্ণ হও আমার দেশের প্রেমে
আমার জীবন বয়ে নিয়ে চলো তোমার সাথে
তোমায় বেঁধেছি আমার দেশের প্রেমে(২)




আমার কল্পনায় স্পেনীয় গ্রাম আর কৃষকদের নাচের যে ছবিটি ছিলো সেটি একেবারে খাপছাড়া ছিলোনা তাহলে।


১ http://en.wikipedia.org/wiki/Serranía_de_Perijá [লেখার ভেতর লিঙ্ক ভেঙে যাচ্ছিলো। তাই আলাদা করে দিলাম।]
২ স্প্যানিশ উচ্চারণের মৌলিক কিছু ভুল শুধরে দিয়েছেন যুধিষ্ঠিরদা। আরো ভুল থাকার সমূহ সম্ভাবনা রয়েছে। সেগুলো শুধরে দেবার জন্য অগ্রীম ধন্যবাদ জানাচ্ছি।


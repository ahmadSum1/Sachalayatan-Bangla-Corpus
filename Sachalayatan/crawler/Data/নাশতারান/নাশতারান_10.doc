চড়ুইভাতি




আমার পোষ্যভাগ্য ভীষণ খারাপ। গাছ, মাছ, পশু, পাখি কাউকেই পেলেপুষে কাছে রাখতে পারিনি। অনেক শখের শিম গাছ, করলা গাছ, বেলি ফুলের গাছ, পাখির ছানা, গোল্ডফিশ সবাই মারা গেল একে একে। অনেক ভালোবাসা পেয়েও। কখনোবা ভালোবাসার আতিশায্যে। নিজের অযোগ্যতা মাথা পেতে নিয়ে শেষমেষ চেষ্টায় অব্যাহতি দিলাম। এরপর একদিন সচলের পাতায় এলো ফাহিমের পোস্ট। আমাদের ফ্লোরের ছজন ক্ষুদে পড়শির সাথে নিয়মিত কুশলবিনিময় হলেও আমার ব্যক্তিগত বারান্দায় আসা পড়শি চড়ুইদের প্রতি ন্যূনতম সৌজন্য প্রদর্শন করা হয় না। ব্যাপারটা মনে দাগ কাটল তখনই। ফাহিমের পোস্টে কথাও দিয়েছিলাম হক আদায় করে জানানোর। এরপর পদ্মার জল বহুদূর গড়িয়ে গেল। সকাল বিকেল কিচিরমিচির শুনে পড়শির হক আদায়ের তাগাদা অনুভব করতাম। একে ওকে ধরে পাখির খাবারের খোঁজ দিতেও বলতাম। আরো অনেক অসফল পরিকল্পনার মতো সেটাও পরিকল্পনাই রয়ে যাচ্ছিলো। 
একদিন গুলশান এলাকায় হাঁটতে হাঁটতে চোখে পড়ল পশু-পাখি-মাছের দোকান। দোকানে ঢুঁ মেরে জানতে চাইলাম পাখির খাবার আছে কি না। দোকানি খুব উৎসাহ নিয়ে নানান রকমের খাবার দেখাতে লাগলেন। যেটা নেওয়ার পরামর্শ দিলেন তার প্যাকেটের গায়ে টিয়া পাখির ছবি। জানতে চাইলাম এ খাবার কি সব পাখি খায় নাকি কেবল টিয়া পাখি। দোকানি জানতে চাইলেন আমি কী পাখি পুষি। জানালাম যে আমি পুষি না। আমার বারান্দায় রোজ কিছু চড়ুই আসে। তাদের জন্য নেবো। শুনে তিনি অবাক হয়ে কিছুক্ষণ চুপ করে থেকে মাথা নেড়ে নেড়ে বললেন, “এমন মানুষ দেখা যায় না। আপনার মনটা অনেক বড়।”
আমি খানিকটা বিভ্রান্ত, অনেকখানি বিব্রত। দোকানের উপরের তাকে পাখির খাবার আর পানি নেওয়ার পাত্র দেখলাম। সেগুলোও নিতে চাইলাম একটা করে। দোকানি দুটো পানির পাত্র নিতে বললেন। জানতে চাইলেন কটা পাখি আসে। আমি আসলে গুণে দেখিনি কখনো। অনুমানে বললাম চার-পাঁচটা। তিনি এগাল ওগাল হাসি দিয়ে বললেন, “এই সংখ্যা বাড়বে।”
চলে আসার সময় আবার বললেন, “অনেক বড় মন আপনার। আবার আইসেন।”
অনাহূত প্রশংসায় বিব্রত হলেও ভদ্রলোকের আত্মিক স্বচ্ছতায় আপ্লুত হলাম।
খাবার আর পানির পাত্র বারান্দায় ঝোলাতে গিয়ে আবিষ্কার করলাম ওগুলো আসলে খাঁচায় ঝোলানোর উপযোগী করে তৈরি। আমাদের বারান্দার গ্রিল সে তুলনায় বেশ চওড়া। পরদিন সন্ধ্যায় বাসায় ফিরে দেখি আব্বু কীভাবে জানি কায়দা করে বারান্দার গ্রিলের সাথে বেঁধে দিয়েছে ওগুলো। পরদিন সকালে খাবার আর পানি দিয়ে অফিসে গেলাম। বাসায় ফিরে দেখি খাবার, পানি যেমন ছিলো তেমনই আছে। কেউ খায়নি। এভাবে তিন দিন গেল। এর পরেরদিন ঢাকার বাইরে চলে গেলাম। ফিরলাম আরও দুদিন পর। ঘুটঘুটে ভোরে কুয়াশা ভেঙে বাসায় পৌঁছেই ঘুমিয়ে পড়লাম। ঘুম ভাঙলো অফিসের ফোনে। ফোন কানে রেখেই অন্য কান দিয়ে শুনতে পেলাম কিচিরমিচির। আড়চোখে দেখি জনৈক চড়ুই ইতিউতি চেয়ে আমার আতিথেয়তা গ্রহণ করছেন। ফোনে কথা সেরে খুব সাবধানে ছবি তুললাম কিছু। 


সেই থেকে তিনি রোজই আসছেন। সকাল-দুপুর-বিকেল সব বেলাতেই। 




দিনকয়েক গড়ানোর পর একদিন দেখি- পাখি আসে, কিচিরমিচির করে, এদিক ওদিক বসে, আবার চলে যায়। কিছু খায় না। এভাবে চললো কয়েকবার। সমস্যা কী বুঝতে না পেরে বারান্দায় গেলাম। খাবারের বাটিতে উঁকি দিতেই বোঝা গেল সমস্যা। খাবার ফুরিয়ে গেছে। শস্যের খোসা পড়ে আছে বাটিতে। আরেকটু খাবার ঢেলে চলে এলাম। কিছুক্ষণ পড় আবারো কিচিরমিচির। তিড়িংবিড়িং করে মহা উৎসাহে জলখাবার সারলের মহাশয়। তখনো তিনি একাই। সাথে আর কেউ নেই।
কবে তিনি তার সঙ্গীসাথীদের নিয়ে জলখাবারে যোগ দেবেন সেই অপেক্ষায় রইলাম।
সপ্তাহ গড়াতে না গড়াতে সেই অপেক্ষাও ফুরোলো। তিনি সঙ্গিনী নিয়ে এলেন সঙ্গে করে। 



এবার শুধু চড়ুই নামে আর পোষাচ্ছে না। তখনকার প্রিয় সিনেমা জুটির নামে ছেলেটার নাম দিলাম অনন্ত, মেয়েটা বর্ষা। অনন্তর দাপটে বর্ষা একটু চুপসে থাকে। অনন্ত যতক্ষণ খাওয়াদাওয়া করে বর্ষা তখন কাছে ঘেঁষে না। অনন্ত মহাশয়ের উদরপুর্তি হলে বর্ষা উড়ে এসে জুড়ে বসে। অনন্তর মুশকোপনা দেখে বর্ষার জন্য আরেকটা খাবারের পাত্র বেঁধে দিলাম একটু দূরে। 



দেখতে দেখতে অনন্ত-বর্ষার আরো কিছু সঙ্গিসাথী আমাদের বারান্দার নিয়মিত অতিথি হয়ে গেল। তারা সকাল-দুপুর-বিকেল যখন তখন আসে। খেয়েদেয়ে উড়ে যায়। আবার ক্ষুধা পেলে আসে। আমার সাথে দেখা হয় না। সকালবেলা কিচিরমিচির শব্দে জানালা দিয়ে উঁকি দিয়ে দেখি। এতটুকুই।
গতমাসে এক সন্ধ্যায় লতা (আমাদের গৃহকর্মী) হাতের মুঠোয় করে ছোট্ট একটা চড়ুইছানা নিয়ে এল। এখনো উড়তে শেখেনি। তুমুল বৃষ্টিতে নিজের বাসা থেকে ছিটকে কাকভেজা (নাকি চড়ুইভেজা?) হয়ে পড়ে ছিলো বারান্দায়। 



লতা চুলার পাশে শুকিয়ে গা মুছিয়ে দিলো। মুখে তুলে খাওয়ালো। শোকেসের দোতলায় বিছানা করে পাল্লা ফাঁক করে তাকে রেখে দেওয়া হলো রাতে। ভোরে হঠাৎ ঘুম ভেঙে মনে হলো- “পাখি কই?” শোকেসের কাছে ছুটে গেলাম। ভেতরে উঁকি গিয়ে দেখি নাই। খোঁজ খোঁজ খোঁজ। তাকে পাওয়া গেল শোকেসের নিচতলার চিপায়। দোতলা থেকে নিচতলায় নেমে চিপাচাপি দিয়ে ঘুরছিলো সে। যাক, দস্যিপনা করার শক্তিটুকু ফিরে পেয়েছে দেখে আশ্বস্ত হলাম। নাম দিলাম তিড়িং।
সকালে তার বাবা-মা এলো। এতক্ষণে বোঝা গেল সে অনন্ত আর বর্ষার সন্তান। তিড়িংকে ঝুড়িতে বসিয়ে রাখা হয়েছে। বারান্দা থেকে অনন্ত ক্রমাগত চেঁচিয়ে যাচ্ছে। কাছে ঘেঁষছে না। তাদের বাসা কাছেই। কিন্তু তিড়িং তখনো উড়তে পারে না। তাই তাকে ফিরিয়েও দেওয়া যাচ্ছে না। বেলা গড়ালে দুনিয়াদারি ভুলে অনন্ত ছুটে রান্নাঘরের ভেতরে চলে এলো। তিড়িংয়ের খাবার রাখা ছিলো পাশেই। অনন্ত সেখান থেকে খাবার ঠোঁটে তুলে তুলে তিড়িংকে খাইয়ে দিয়ে উড়ে গেল। এভাবে কয়েকবার। দুদিন এভাবে গেল। দিনের বেলা অনন্ত এসে আশেপাশে ঘুরে বেড়ায়। তিড়িংকে খাইয়েদাইয়ে দেয়।
আর সন্ধ্যা হলে তিড়িং শোকেসের মধ্যে হেঁটে বেড়ায়। শোকেস থেকে বাইরে আনলে  চিপা খুঁজতে থাকে। বসার ঘরে এনে ছেড়ে দেওয়া হলো একবার। সে তিড়িংবিড়িং করে লাফিয়ে আসবাবের পেছনে চলে যায়। হারমোনিয়ামের পেছন থেকে ধরে এনে ঘরের মাঝখানে বসানো হলো। ক্যামেরা বের করলাম। এবার আর নড়ে না। ঠায় বসে থাকেন ক্যামেরার সামনে।
ভিডিও করছি। কী রে বাপু, একটু নড়াচড়া কর! এই তো বেশ লাফিয়ে বেড়াচ্ছিলি! না। সে ঠায় বসে আছে। মাঝে একবার হাঁ করল।
আম্মু বললো, "খিদা লাগসে মনে হয়"। আমি বললাম, "নাকি হাই তুললো?"
লতা ঠোঁটে আঙুল ধরল খিদা লেগেছে কি না দেখার জন্য। খিদা লাগলে ঠোঁটে ঠোকর দেয়। এবার সে ঠোঁট চেপে বসে থাকল। লতা খাবার এনে মুখে ধরল। কিছুক্ষণ চুপ করে থেকে তারপর গপাগপ খাওয়া শুরু করল।
তাকে চিপা থেকে ধরে এনে সামনে বসানো হয়েছিলো বলে রাগ করেছিলো মনে হলো। তাই গাল ফুলিয়ে (ঠোঁট চেপে) বসে ছিলেন। হাঁ-টা বকাঝকার দিতে করা কি না কে জানে?
 

পরদিন অফিস থেকে ফিরে শুনি তিড়িং তার বাবার সাথে উড়ে গেছে।
ফিরে যাওয়ার পর দুদিন রান্নাঘরে এসে ঘুরেফিরে খেয়ে গেছে।
এখন তিড়িং তার বাবা-মা, আত্মীয়-বন্ধুদের সাথে নিয়মিত খেতে আসে আমার বারান্দায়। তবে ওরা আমাদের চেনে না। আমি বলি আমার সাথে চড়ুইদের ওপেন রিলেশনশিপ। খাঁচা নেই, বন্ধন নেই, কোনো দাবিদাওয়া নেই। জীবনের চড়ুইভাতিতে আমরা অচেনা পড়শিমাত্র।

_________________________________________________________________________________
সচলায়তনের জন্মদিনে পোস্ট দেবো পণ করেছিলাম। দীর্ঘদিনের অনভ্যাসে কীবোর্ডে মরচে পড়েছে। তাও বন্ধনহীন ভালোবাসার কথা রাখতে এই দুর্বল প্রচেষ্টা।
শুভ জন্মদিন, প্রিয় সচলায়তন!


শাদিনামা: বায়োডাটা



আয়োজিত বিয়ের অবিচ্ছেদ্য অংশ বায়োডাটা। সিভি ছাড়া যেমন চাকরির বাজারে নামার উপায় নেই (সে আপনার মামা-চাচার হাত যত লম্বাই হোক না কেন), তেমনি আপনি যত যোগ্য পাত্র বা পাত্রীই হোন না কেন, বায়োডাটা ছাড়া বিয়ের বাজারে ঝাঁপি খুলতে পারবেন না। আপনার বাবার কলিগের বন্ধুর বোনের ভাসুরের হয়ত বিবাহযোগ্য দুর্দান্ত ছেলে/মেয়ে আছে, আপনার বিল্ডিংয়ের অমুক ফ্লোরের ছেলেটার বা মেয়েটার হয়ত বিয়ের বয়স হয়েছে, অফিসের অমুক কলিগের তমুক কাজিন হয়ত আপনার মতো কাউকেই খুঁজছেন। চাইলেই হয়ত দিনক্ষণ ঠিক করে বিকেলের চাপর্বে আলাপে বসা যেতে পারে, না হলে নিদেনপক্ষে ফেসবুকে অ্যাড করে যাচাইবাছাই করা যেতে পারে। কিন্তু না। বিয়ের বাজারে আপনার কাছে শুরুতেই যেটা চাওয়া হবে তার নাম বায়োডাটা তথা জীবনবৃত্তান্ত। কোনো কফিশপে আলাপ অথবা বইমেলায় সাক্ষাৎ পরে, আগে বায়োডাটা জমা দিতে হবে। আর সেজন্য প্রথমেই আপনাকে একটা বায়োডাটা বানাতে হবে। মনে হতে পারে এহেন গুরুত্বপূর্ণ যে বায়োডাটা যেটা ছাড়া কিনা বিয়ের আলাপ পাড়ারও সুযোগ নেই, তাতে না জানি কী বৃত্তান্ত লেখা থাকতে হবে। ভয় নেই। বায়োডাটা একটা ভূমিকা মাত্র। নামে জীবনবৃত্তান্ত হলেও জীবনের সব বৃত্তান্ত এতে থাকবে না। সব বায়োডাটায় ঘুরেফিরে একই জিনিস থাকে। নাম, ঠিকানা, পেশাগত বিবরণ, পারিবারিক ফিরিস্তি। একটি সুসংকলিত আদর্শ বায়োডাটায় ভালো ভালো তথ্যগুলো মোটাদাগে ছাপা থাকবে, চলনসই তথ্যগুলোকে বুড়িছোঁয়া হবে আর অকথ্য তথ্যগুলো চেপে যাওয়া হবে। বায়োডাটায় যা থাকে তার থেকে ঢের বেশি তথ্য ফেসবুক প্রোফাইলেই থাকে। চক্ষুলজ্জার মাথা খেয়ে নিজ হাতে বায়োডাটা বানিয়ে না দিলে (এবং কিছুদিন পরপর নিজের বায়োডাটার খোঁজ না নিলে) গুরুজন আর পাখিভাইদের হস্তক্ষেপে তার বিপুল অঙ্গহানির সম্ভাবনা প্রবল। অ্যারেঞ্জ ম্যারেজে বিয়ের আগ পর্যন্ত পাত্র/পাত্রীর অংশগ্রহণের আগ্রহ/ইচ্ছা/সুযোগ বেশিরভাগ ক্ষেত্রেই কম হওয়ায় বায়োডাটায় মূল প্রার্থীর সৃজনশীলতার প্রকাশ বড় একটা দেখা যায় না। ঘটকের আনা বায়োডাটাগুলোর ছকে ফেলে নতুন বায়োডাটা তৈরি করা হয়ে থাকে। ফলে বৈচিত্র্য খুব একটা থাকে না বললেই চলে।
আমার কাছে দুদিন আগেও অনেকের বায়োডাটা আসত। আমার বায়োডাটাও অনেকের কাছে যেত (এখনো যাচ্ছে হয়তবা)। বায়োডাটার বান্ডিল হাতে নিয়ে বাদ দিতে দিতে দেখা যেত ঠগ বাছতে গ্রাম উজাড় হওয়ার দশা। বাড়ির বিবরণ (কেউ কেউ ব্র্যাকেটে লিখে দেন Own house), গাড়ির বিবরণ (মডেল নাম্বার, রংসহ), সিজিপিএ দিয়ে মানুষকে বিচার করার ক্ষমতা আমার নেই। প্রতিবারই একটাদুটা দেখে রণে ভঙ্গ দিয়েছি। মাঝেমধ্যে কিছু চমকপ্রদ ভিন্নধর্মী বায়োডাটাও পেয়ে যাই। 
গেল ডিসেম্বরের কথা। এক পাত্রের বায়োডাটা দেখতে বসে ভড়কে গেলাম। প্রজেক্ট, থিসিস, প্রফেশনাল ট্রেইনিং, কম্পিউটার স্কিল সব দেওয়া আছে। শুরুতে লেখা "Objective: To be an efficient and innovative engineer"। প্রথমে থতমত খেলেও পরে বুঝতে পারি ঘটকের হাতে পাত্রের চাকুরির বায়োডাটা জমা পড়েছে। চাকরির ঠিকানায় বিয়ের বায়োডাটা জমা পড়েছে কি না কে জানে?
আরেকদিন ঘটকের জরুরি তলবে তার বাছাই করা দুর্দান্ত এক পাত্রকে দেখতে যাই। যাওয়ার পরে পাত্রের বায়োডাটা দেখতে দেন ঘটক। বায়োডাটার চুম্বক অংশ এমন:
Hair Style: Black few curly and straight
Marital status: Never
Car: X Corola 20**, White
Motor Cycle: Honda *-***
Staying: At top floor in own house with a decorated flat and garden.
অনেক কষ্টে হাসি গিলে সেই ঈষৎ কোঁকড়া চুলওয়ালা গাড়ি-হোন্ডা আর বাগানওয়ালা ফ্ল্যাটের মালিক পাত্রের জন্য অপেক্ষা করতে থাকি। সাক্ষাতে পাত্রের প্রথম কথা, "আমার বায়োডাটা দেখসেন?"
সেবারের পর নাকে খত দিলাম ঘটকের অফিসের ত্রিসীমানাতেও আর যাচ্ছি না। বাসায় বলে দিলাম কেউ বায়োডাটা দিতে চাইলে বা আলাপ করতে চাইলে যেন মেইল করে দেয়। এর কিছুদিন পর মেইলে একখানা বায়োডাটা এলো। তার চুম্বক পয়েন্ট- "Complexion : Semi fair"।
আরেকজনের ইমেইল আইডি দেওয়া হলো বায়োডাটা পাঠানোর জন্য। ইমেইল আইডি *****সুইট@ব্লাব্লাব্লা.কম [*****=পাত্রের নাম]। ভারী মিষ্টি ছেলে তাতে সন্দেহ নেই। 
গেল বছর এক পাত্রপক্ষের সাথে দেখা করতে গেছিলাম। পাত্রের ভগ্নিপতি প্রথমেই জানতে চাইলেন আমি ধর্মকর্ম করি কি না। জানালাম ধর্মপালন দূরের কথা ধর্মের ধারেকাছেও বিচরণ করি না। বললেন, "মরার পর আল্লার কাছে কী জবাব দিবা?" স্মিত হেসে বললাম, "দেখা যাক।" এরপর তিনি জিজ্ঞেস করলেন আরবি পারি কি না। বললাম, পারি। স্কুলে আয়াত লিখতে যেটুকু লাগত সেটুকু পারি। তিনি মুখ বেঁকিয়ে বললেন, "অহ! তাইলে আর কী পারো? ওইটা তো সবাই পারে।" আলাপচারিতা পাত্রের সামনেই হচ্ছিলো। ভগ্নিপতির এহেন আচরণে তার মধ্যে কোনো বিকার দেখিনি। তার কাছে হয়ত আদৌ অশোভন মনে হয়নি এসব। এই পাত্র কোনো না কোনো সুপাত্রীর গলায় মালা দেবেন নিশ্চয়ই। নিঃসন্দেহে তার এহেন রুচি আর ভব্যতাবোধের ফিরিস্তি তার বায়োডাটায় লেখা থাকবে না।
আমার এক সহকর্মী (পুরুষ) আমার বিয়ে দিতে বদ্ধপরিকর। তার সব কথাবার্তা ঘুরেফিরে বিয়েতে চলে যায়। তিনি কীভাবে বিয়ে করেছেন, আমার কেমন বিয়ে করা উচিৎ, আমার জন্য পাত্র দেখা হচ্ছে কি না ইত্যাদি ইত্যাদি। অফিসের পরে কোথায় যাচ্ছি, আমার বন্ধুরা কি ছেলে না মেয়ে এসব নিয়ে নিয়মিত জেরা করতেন তিনি। কয়টা বিয়ে দিলে নাকি বেহেশত নসিব হয়। হাতের কাছে আমি থাকতে সওয়াব কামানোর সুযোগ হাতছাড়া করতে নারাজ তিনি। উনার উৎসাহ কিছুতেই প্রশমিত করতে না পেরে খুব গুছিয়ে একটা বায়োডাটা তৈরি করে দিলাম। নিজের বিয়ের গল্প করতে গিয়ে প্রায়ই তিনি বলেন কোনো এক পাত্রীকে তিনি প্রত্যাখ্যান করেছিলেন তার মা-কে পছন্দ হয়নি বলে। পাত্রির মা নাকি জাঁদরেল মহিলা। তিনি বলেছিলেন মেয়েকে তিনি স্বাবলম্বী ও স্বাধীনচেতা করে গড়ে তুলেছেন। তিনি খুঁজছিলেন 'নম্রভদ্র' মেয়ে। তাই এমন 'স্বাধীনচেতা' মেয়েকে বিয়ে করার প্রশ্নই ওঠে না। আমি নিজের বায়োডাটায় লিখে দিলাম, আমার স্বাধীনচেতা, মননশীল ও মুক্তচিন্তার মানুষ চাই। এরপর থেকে আর বিয়ের আলাপ পাড়েননি ভদ্রলোক।
জনৈক ঘটক আমাকে বুদ্ধি দিয়েছিলেন আমার চশমার কথা চেপে যেতে। বলাবাহুল্য পাত্রদেরও অনেককিছু চেপে যেতে বলেছেন তিনি। সেই ঘটকের পিছু ছাড়ানোর পর বুয়েটের রেসিডেন্ট ঘটকের সাথে যোগাযোগ হয় বান্ধবীর বিয়ের আসরে। সম্প্রতি তিনি আমার হাসি দেখা যায় না এমন একখানা ছবি চেয়েছেন। ভাবছি ডিজিটাল বাংলাদেশের নাগরিক হিসেবে বিয়ের জন্য একটা ডিজিটাল সিভি বানিয়ে নিবো যাতে আমার নাচ, গান থাকবে, রান্নাবান্নার দৃশ্য থাকবে, আমার আত্মীয়স্বজন, বন্ধুবান্ধব আর পাড়াপড়শির সাক্ষাৎকার থাকবে। আমাকে হাসলে কেমন দেখায়, কাঁদলে কেমন দেখায় সেটাও হেসেকেঁদে দেখিয়ে দেবো ভিডিওতে। ইউটিউবে খুঁজে পেলাম ডিজিটাল সিভির নমুনা:



জমে থাকা বায়োডাটাগুলোর ভবিষ্যৎ নিয়ে প্রশ্ন তুলেছেন পরিচিতদের কেউ কেউ। মৃদুলদা বুদ্ধি দিয়েছেন এগুলো নিয়ে একটা ঘটকালি এজেন্সি খুলে ফেলতে। উনার ভাষায়: "আর ক্ষতি কইরেন না, এদের গতি করে দেন।" তবে চিত্রবিচিত্র সব পাত্রের সাথে বৈচিত্র্যময় সাক্ষাতে তিতিবিরক্ত হয়ে হম্বিতম্বি করার পর আমার বায়োডাটাপাঠের হার কমে এসেছে। সব বায়োডাটা আমার হাতে পৌঁছায় না। এক পাত্র নাকি আমার বায়োডাটা দেখেই আমার প্রেমে পড়ে গেছিলেন। একদিকে আমার মা-কে বেলায় বেলায় ফোন করে খোঁজখবর নিতেন, অন্যদিকে ফেসবুকে তুমুল স্টকিং করতেন। কারো রুচি, ভাবনা, পছন্দ-অপছন্দ না জেনে শুধুমাত্র নাম, ঠিকানা আর পারিবারিক ফিরিস্তি দেখে কী করে কাউকে পছন্দ করে ফেলা যায় বুঝি না। আফসোস! আজ পর্যন্ত বায়োডাটা দেখে কারো প্রেমে পড়তে পারলাম না!

আগের পর্বগুলো
শাদিনামা: কার্যকারণ
শাদিনামা: উইনডো শপিং 


উনুনের কেচ্ছা



উনুন থেকেই বলছি। সব অর্থেই। অফিসে বস জ্বালায়, রাস্তায় ট্র্যাফিক, বাসায় ইলেকট্রিসিটি।
আমি সচরাচর রেগে উঠি না। কিন্তু যখন রাগি তখন সেই অভাবটুকু পুরোদমে পুষিয়ে দেই। রাগটা আসে এক ঝলক বিদ্যুৎতরঙ্গের মতো। এলো আর গেলো। কিন্তু মাঝখান দিয়ে মেরামতের অযোগ্য কিছু ক্ষয়ক্ষতি হয়ে যায়। আসা-যাওয়ার মাঝের সময়টা সামাল দিতে পারলেই কেল্লা ফতে।

সেজন্য যেকোনো উপায়ে মনোযোগ বিক্ষিপ্ত করতে হবে। মুভি দেখা যায়, আড্ডা দেওয়া যায়, নতুন কিছু বানানো যায়। সবচেয়ে ভালো হয় কাউকে মাইর দিলে। কিন্তু তাতে পরবর্তীতে অপরাধবোধে ভোগার আশঙ্কা থাকে। তারচেয়ে বরং ঘন্টাখানেক ঝাড়া হেঁটে ঘরে ফিরে, গোসল করে, চা খেয়ে টানা একটা ঘুম দিলে বেশ ভালো কাজে দেয়।         

আমার বস যিনি তিনি বস হিসেবে ভালো। উচ্চশিক্ষিত, ধোপদুরস্ত, জাঁহাবাজ লোক। খুউল, স্মার্ট, স্পোর্টি এন্ড ফ্রেন্ডলি। বয়েস ত্রিশের কাছেপিঠে। তিনি কোনো সমস্যা সৃষ্টি করতে পারেন শুরুতে এমনটা মনে হয়নি মোটেও। সমস্যাটা শুরু হলো রোজা শুরু হওয়ার পর থেকে। কিছুদিন ধরে তিনি লক্ষ্য করছিলেন আমি রোজা রাখছি না। কয়েকদিন উসখুস করে একদিন জিজ্ঞেস করেই বসলেন।
“আপনি কি রোজা?”

“জ্বি না।”

“কখনোই রাখেন না?”

“জ্বি না।” (বেটা, তোর কী?)

“নামাজ-কালাম পড়েন তো?”

“জ্বি না।” (তোর কী?)

(কয়েক সেকেন্ডের নীরবতা)

“আপনার ধর্ম কী? ইসলাম না?”

“কাগজে-কলমে।” (তোর কী?)

“আসলে কী?”

“অ্যাগনস্টিক বলতে পারেন। সংশয়বাদী।”
এবার তিনি ভূত দেখার মতো চমকে উঠে চেয়ে রইলেন আমার দিকে। আবারো কয়েক সেকেন্ডের নীরবতা।

“দ্যাট মিনস ইউ আর স্টিল নট কনফিডেন্ট অ্যাবাউট দ্য এক্সিস্টেন্স অফ গড?”

“আই অ্যাম কনফিডেন্ট অ্যাবাউট হোয়াট আই অ্যাম।”

“আপনি কি প্রমাণ করতে পারবেন যে আল্লাহ নাই?”

“আছেন যে সেটাও তো প্রমাণ করতে পারব না। ইউ হ্যাভ টু মেক চয়েজের ইদার টু বিলিভ অর নট।”
রুমের আরেকজনকে ডেকে বস বললেন, “এ্যাই, তুমি প্রুভ করতে পারবা যে আল্লাহ নাই?”
মাথার ভেতর পরিচিত সেই বিস্ফোরণটা অনুভব করলাম এবার। মনোযোগ বিক্ষিপ্ত করা জরুরি। আমি রুম থেকে বের হয়ে লাঞ্চ করতে ক্যান্টিনে চলে গেলাম।
বিশের পর আবারো এসব নিয়ে ভাবতে হবে ভাবি নি কখনো। বিশ পেরুতে না পেরুতেই আমি বুঝে গেছিলাম ধর্ম বিষয়ে তর্ক অর্থহীন। এমনকি নাস্তিকতাও একটা ধর্ম। আস্তিকদের “এ্যাই, তুমি কি নামাজ পড়ো?” আর নাস্তিকদের “এ্যাই, তুমি নাকি নামাজ পড়ো!”র মধ্যে আমি বিশেষ কোনো পার্থক্য খুঁজে পাই না। আমার হিসেব খুব সাদামাটা। ঈশ্বর সম্পর্কে যুক্তি আর বিশ্লেষণ দিয়ে কারুর ধর্মীয় অনুভূতিতে আমি আঘাত হানতে চাই না। ঈশ্বর যদি থাকেন, তিনি যদি সবকিছুর ঊর্ধ্বে, সর্বশক্তিমান ও সর্বজ্ঞ হয়ে থাকেন তবে আমার যুক্তি বোঝার ক্ষমতা তিনি অবশ্যই রাখেন। আর যদি আমার বুদ্ধিতে ফাঁক থাকে, যদি আমি ভুল বুঝে থাকি তাহলেও বলব এ একান্তই আমার আর ঈশ্বরের মধ্যবর্তী ব্যাপারস্যাপার। দোযখে পুড়লেও যেহেতু একাই পুড়ব, তাই অন্য কারুর নাক গলানোর প্রয়োজন দেখি না।
আমার এক চাচী আছেন। ভীষণ ধার্মিক। নামাজ-কালাম-রোজা-পর্দাপুশিদা সবকিছুতেই নিষ্ঠাবান। এক রোজার ঈদে তাঁর বাসায় বেড়াতে গেছি অনেকে মিলে। আমি তখন কলেজে পড়ি। এক আত্মীয়া আমাকে জিজ্ঞেস করলেন, “এইবার কয়টা রোজা রাক্সো?”। আমি ভদ্রকণ্ঠে বললাম, “আমি রোজা রাখি না।”
আমার সেই আত্মীয়া আরো কিছু বলতে যাচ্ছিলেন। চাচী তাকে থামিয়ে দিয়ে বললেন, “এভাবে জিজ্ঞেস করা ঠিক না। কেউ রোজা রাখলে তার জন্য ভালো। তার সওয়াব হবে। কিন্তু সে যদি রোজা না রাখে সবার সামনে জিজ্ঞেস করলে সে অপ্রস্তুত হতে পারে। কাউকে প্রকাশ্যে অপ্রস্তুত করলে আল্লাহ নাখোশ হবেন।” আমি জানি না চাচী এই ফতোয়া কোথায় পেয়েছেন। আমি ধরে নিয়েছি এটা তাঁর নিজস্ব বিশ্বাস। কারণ সবাই আমার চাচীর মতো ভালো মানুষ না। আমার বসের মতো বকধার্মিকও অনেক আছেন যারা নিজে ধর্মপালন করেই আশ্বস্ত হন না। যে কোনো শর্তে অন্যকে হেনস্থা করাটাকেও ধর্মের অংশ বলেই মনে করেন।
এখন বসকে কী করে বুঝাই তার এই অযাচিত কৌতূহল আমার জন্য পীড়াদায়ক? কাজের জায়গায় কোনো তিক্ত তর্কাতর্কি চাই না আমি। ভদ্রভাবে এড়ানোর চেষ্টা করাই বুদ্ধিতে সায় দিলো।
দুদিন আগে লাঞ্চ করে ফিরছি।

বস বললেন, “খাইসেন?”

“জ্বি।”

“কী খাইলেন?”

“কেন জানতে চান? শুধু শুধু কষ্ট পাবেন।” (মুচকি হেসে)

তিনিও মুচকি হেসে থেমে গেলেন।
গতকাল সকালের কথা। অফিসের মেজাজ বেশ হালকা। আড্ডাবাজি চলছে।
আমার বস রোজার মাহাত্ম্য বর্ণনা করতে শুরু করলেন। আমাকে দেখিয়ে আরেক সহকর্মীকে বললেন, “জানেন, সে রোজা রাখে না! রোজার ব্যাপারটা এত দারুণ! আপনি বিশ্বাস না করতে পারেন, কিন্তু দেখবেন এতে কত উপকার। রোজা আপনাকে ডিসিপ্লিনড হতে শেখায়।” বলে চোখ মটকালেন আমার দিকে চেয়ে।

“আমি যথেষ্ট ডিসিপ্লিনড।”

সাথের অন্যজন বললেন, “আসলে রোজা মানে তো খালি না খেয়ে থাকা না। রোজা নিজেকে কন্ট্রোল করতে শেখায়। যেমন দেখেন, রোজার সময় গালাগালি করা যাবে না।”

“আমি এমনিতেও কখনো গালি দেই না।” (রোজার মাসে আমাকে উত্যক্ত করাটাও গ্রহণযোগ্য হওয়ার কথা না।)

আলাপ আর বেশিদূর গড়ালো না। নিচে মিটিঙের ডাক পড়ল বসের। তিনি উঠে পড়লেন।

সারাদিন মেজাজ খিঁচড়ে থাকল। বিকেলে বাসে করে ফিরছিলাম। ধুঁকে ধুঁকে চলা বাসে বসে চিঁড়েচ্যাপ্টা হতে হতে মহাখালী হাইওয়ে পর্যন্ত এসে আর সহ্য হলো না। নেমে হাঁটা দিলাম। হাঁটতে হাঁটতে বিজয় সরণি হয়ে সংসদ ভবন এলাকায়। সংসদ ভবনের ভেতরে ঢুকতে দেয় না এখন। আমি শর্টকাট মারার আশায় কী মনে করে সেদিকেই পা বাড়ালাম। ঢোকার মুখে একটা চেকপোস্ট। সেখানে বড় বড় হরফে লেখা, “প্রবেশ করার আগে অবশ্যই নিজের পরিচয় জানাবেন।”

আমি দায়িত্ববান নাগরিকের মতো নিজের পরিচয় জানাতে দাঁড়ালাম। দারোয়ান আমার গলায় ঝোলানো অফিসের অ্যাকসেস কার্ডে চোখ বুলিয়ে বললেন, “ঠিকাছে, যান।” পেছন থেকে আরেক চাচামিয়া বললেন, “উনারে যাইতে দেন, আমি উনারে চিনি।” হেসে ফেললাম। দারোয়ান চাচা গলায় ঝোলানো কার্ড দেখেই খুশি। এই কার্ডের পরিচয় জানার প্রয়োজন নেই তার। কার্ডে কার্ডে যে পার্থক্য থাকে তাও জানা নেই উনার। আরেকজন কিনা বলে দিলেন আমাকে চেনেন। বেশ! ব্যাগে একটা বোমা রাখলেই আজকে সংসদ ভবন আরামসে উড়িয়ে দেওয়া যেত। অনেক অনেকদিন পর সংসদ ভবনের ভেতরটা দেখলাম।



.............................................................................................................................
লেকের পাশ দিয়ে, টানেলের ভেতর দিয়ে হেঁটে হেঁটে বের হয়ে আসাদ গেটে চলে এলাম। আর কিছুদূর গিয়ে ঢুকলাম ফ্যামিলি ওয়ার্ল্ডে। কেনাকাটা করতে না, এসির বাতাস খেতে। অনেকখানি হেঁটে ঘেমে গেছি, তাই। ভিতরে ঢুকে দেখি এসি নষ্ট। ঘুরেফিরে এক টিন সার্ডিন মাছ আর এক প্যাকেট কাজু বাদাম কিনলাম। “নতুন কিছু” হিসেবে আজ রান্নার চেষ্টা করব ভাবলাম। বের হয়ে একটা রিকশা নিয়ে বাসায় চলে এলাম। ফেসবুকে এক বন্ধুর সাথে “খাইষ্টা বস পিষ্টকরণ”-এর দীক্ষা নিলাম কিছুক্ষণ। রাঁধতে গেলাম দশটার দিকে। আগেই বলে দিই রান্না খুব ভালো হয়েছিলো। এত অল্প পরিশ্রমে যে মজার কিছু রান্না করা যেতে পারে আমার ধারণা ছিলো না। এবার রেসিপিটা দিয়ে দিই।
উপকরণ:

টিনের সার্ডিন মাছ ১২৫ গ্রাম
কাজু বাদাম ৩৫ গ্রাম
পেঁয়াজ বড় ১টা, কুচোনো
রসুন ১ কোয়া, কুচোনো
মরিচ ৩টা, চিরে দেওয়া
টমেটো সস দেড় চা-চামচ
তেল, জানি না। আমি টিনের ভেতর যে সূর্যমুখী তেল ছিলো সেটা দিয়েই রেঁধেছি।
লবণ ২ চিমটি
প্রণালী:

১। আগুনে প্যান দিয়ে তাতে পুরো তেল ঢেলে দিলাম। তেল গরম হলে তাতে পেঁয়াজ, রসুন, মরিচ দিলাম। আমি প্রথমে পেঁয়াজ দিয়ে নেড়েচেড়ে তারপর রসুন, সবশেষে মরিচ দিয়েছি। সবগুলো একসাথে দিলেও অসুবিধা নাই মনে হয়।
২। ছোট দুইটা সার্ডিন মাছ ছিলো টিনে। পেঁয়াজ-রসুন-মরিচ থেকে একটা মিষ্টি মিষ্টি গন্ধ বেরুলে মাছ দুটো ভেঙেচুরে প্যানে দিয়ে নাড়লাম কিছুক্ষণ।
৩। টমেটো সস দিয়ে নাড়লাম।
৪। কাজু বাদাম দিয়ে নাড়লাম। (এত নাড়ানাড়ির আদৌ দরকার ছিলো কি না জানি না।)
৫। ভেবেছিলাম সামুদ্রিক মাছ, তায় আবার সল্টেট কাজু বাদাম। তাই বোধহয় লবণ লাগবে না। কিন্তু চেখে দেখি লবণ কম। লবণ দিলাম।
একটু পানি দিয়ে ঢেকে দিলাম। এর দরকার ছিলো কি না তাও জানি না। টিভিতে দেখি রান্না করে ঢেকে দেয়। তাই দিলাম। দুই মিনিট পর নামিয়ে নিলাম।
 
............................................................................................................................

সময়: ৬-৭ মিনিট।

ডিশের একটা নাম দেওয়া দরকার। নাম দিলাম “সিজলিং সার্ডিন উইথ ক্যাশুনাট”। হে হে হে … ডিশের ইজ্জত বেড়ে গেলো।
খেয়েদেয়ে সবাই খুশি। সবচেয়ে বেশি খুশি আমি নিজেই। রান্নাবান্না করতে গিয়েই মাথা ঠাণ্ডা হয়ে গেলো। উনুনেই আমার নটে গাছটি মুড়ালো, আমার মাথাও জুড়ালো।
 


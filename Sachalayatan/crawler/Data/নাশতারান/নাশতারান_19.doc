রাষ্ট্রীয় সম্মাননা বনাম আত্মহনন



আমাদের মুক্তিযুদ্ধের ইতিহাস বাঙালির সংগ্রাম, আত্মত্যাগ ও সম্মিলিত প্রচেষ্টার ইতিহাস। আমাদের স্বাধীনতার বিজয়গাথা রচিত হয়েছে রক্ত, অশ্রু আর ভালোবাসার অক্ষরে। এ বিজয় শুধু বাঙালির নয়, বরং শোষণের বিরুদ্ধে সাহসী মানবতার। তাই আমাদের স্বাধীনতা সংগ্রামে আমরা পাশে পেয়েছি কিছু অবাঙালিকেও যারা দেশ-জাতির সীমারেখা ভুলে এগিয়ে এসেছেন মানবতার আহ্বানে। এসব অবিস্মরণীয় ভূমিকার স্বীকৃতিস্বরূপ স্বাধীনতার ৪০ বছর পূর্তি উপলক্ষ্যে ২৬ মার্চ ২০১১তে নির্বাচিত অবাঙালি ৫০জন ব্যক্তি ও ৪টি সংগঠনকে সম্মাননা প্রদানের উদ্যোগ গ্রহণ করেছে বাংলাদেশ সরকার। দেরিতে হলেও, ধন্যবাদ জ্ঞাপনের জন্য সরকারের এই প্রয়াস অবশ্যই প্রশংসার দাবিদার। নির্বাচিতদের পূর্ণাঙ্গ তালিকাটি এখনো প্রকাশিত হয়নি। তবে পত্রিকায় যেটুকু দেখা যাচ্ছে তাতে প্রশংসনীয় এ উদ্যোগকে প্রশ্নবিদ্ধ করেছে তালিকায় বিশেষ কিছু সংগঠনের(যেমন- জেনেভাভিত্তিক ইন্টারন্যাশনাল কমিশন অফ জুরিস্টস – ICJ) উপস্থিতি।
আইসিজে: কবে, কোথায়, কেন
আইসিজের জন্ম বাহান্নতে। সেপ্টেম্বর ১৯৭১-এ অ্যাস্পেনে(কলোরাডো) আয়োজিত এক আন্তর্জাতিক কনফারেন্সের প্রস্তাব অনুযায়ী সে বছর নভেম্বরে আইসিজের তিন সদস্যবিশিষ্ট অনুসন্ধান কমিশন গঠিত হয়। পাকিস্তান সরকারের অসহযোগিতাবশত পরে এই কমিশন বাতিল হয়ে গেলে আইসিজের পক্ষ থেকে অনুসন্ধান চালিয়ে যাওয়ার সিদ্ধান্ত নেওয়া হয়। ১৯৭২-এর জুনে নিয়্যাল ম্যাকডারমট কর্তৃক প্রকাশিত আইসিজের অনুসন্ধানী রিপোর্টটিকে(The Events in East Pakistan, 1971, A Legal Study) “১৯৭১-এর মার্চ থেকে ডিসেম্বরে পূর্ব পাকিস্তানে ঘটে যাওয়া ঘটনাবলীর তথ্যভিত্তিক দলিল” বলে দাবি করা হয়(পৃষ্ঠা-৫)। বহুল প্রচারিত এই রিপোর্টটি পড়লে বাংলাদেশ সরকারের সম্মাননা প্রদানের সিদ্ধান্ত নিয়ে উৎকণ্ঠিত বোধ করার যথেষ্ট অবকাশ থাকে। 
এই রিপোর্ট নিয়ে আপত্তির কারণ কী? 
সংক্ষেপে বলা যায়, আইসিজের রিপোর্টটি তীব্র পক্ষপাতদুষ্ট এবং আইনগত, তথ্যগত, কৌশলগত ও কূটনৈতিক দিক থেকে ত্রুটিপূর্ণ। এই রিপোর্টের সিদ্ধান্ত মোতাবেক আন্তর্জাতিক আইন অনুযায়ী জাতিসমূহের আত্মনিয়ন্ত্রণের অধিকারের যে নিয়ম, সে মতে একাত্তরে আওয়ামীলীগ নেতাদের(পড়ুন বঙ্গবন্ধু শেখ মুজিবর রহমানের) স্বাধীনতা ঘোষণা করার কোনো অধিকার (entitlement অর্থে) ছিলো না। আর তাই স্বাধীনতার ঘোষণা আন্তর্জাতিক আইন মোতাবেক অবৈধ। বলাবাহুল্য, এই সিদ্ধান্ত এক কথায় বাংলাদেশের বৈধতাকেই সম্পূর্ণভাবে অস্বীকার করে। 
এই রিপোর্টে একাত্তরে ঘটে যাওয়া গণহত্যায় বাঙালিনিধনের উল্লেখ করা হয়েছে ঠিকই, তবে সেই সাথে একই বাক্যে বলা হয়েছে যে “বাঙালি বিচ্ছিন্নতাবাদীরাও(পড়ুন মুক্তিবাহিনী) ঠিক একই অপরাধ ঘটিয়েছে বিহারি ও অন্যান্য অবাঙালিদের বিরুদ্ধে।”  এখানে মুক্তিযুদ্ধকে গৃহযুদ্ধ(civil war)বা বিচ্ছিন্নতাবাদ(insurgency) ও মুক্তিযোদ্ধাদের বিচ্ছিন্নতাবাদী(insurgents) বলে অভিহিত করা হয়েছে। শুধু তা-ই নয়, পাকিস্তানি সেনাবাহিনী ও দেশীয় দালালদের অপরাধকে বিহারিদের দুঃখ-দুর্দশার সাথে এক কাতারে এনে দাঁড় করায় এই রিপোর্ট। এর মতে পাকবাহিনী ও তাদের দোসরেরা এবং মুক্তিযোদ্ধারা একই “আন্তর্জাতিক অপরাধ”-এ অপরাধী। 
রিপোর্টের উপসংহারের প্রাসঙ্গিক অনুসিদ্ধান্তগুলো পড়ুন।
১
২৫ মার্চ থেকে ৩ ডিসেম্বরের গৃহযুদ্ধ এবং ৪ থেকে ১৮ ডিসেম্বরের আন্তর্জাতিক যুদ্ধে পূর্ব পাকিস্তানে মানবাধিকার লংঘন হয়েছে প্রবল মাত্রায়। অপরাধ ঘটিয়েছে:
(ক) বাঙালিদের বিরুদ্ধে, বিশেষত আওয়ামীলীগ কর্মী, ছাত্র ও হিন্দুদের বিরুদ্ধে পাকিস্তানি সেনাবাহিনী ও তাদের সাহায্যকারীরা
(খ) বিহারি ও অন্যান্য অবাঙালিদের বিরুদ্ধে বাঙালি বিচ্ছিন্নতাবাদী শক্তি ও দাঙ্গাবাজেরা(mobs)
২
মানবাধিকার লংঘনের মধ্যে রয়েছে আবালবৃদ্ধবণিতার নির্বিশেষ গণহত্যা, প্রায় ১কোটি হিন্দু ধর্মাবলম্বীকে বিতাড়িত করার প্রচেষ্টা; বিনাওজরে গ্রেফতার, নির্যাতন, নির্বিচারে হত্যা; নারীধর্ষণ, গ্রামে ও শহরে ব্যাপক ধ্বংসযজ্ঞ ও লুটপাট। অপরাধের ব্যাপকতা নিয়ে কোনো সংশয় না থাকলেও সঠিক পরিসংখ্যান তুলে ধরা অসম্ভব। উভয় পক্ষের পরিসংখ্যানই যারপরনাই অতিরঞ্জিত। 
৩
রাষ্ট্রীয় আইন মোতাবেক সংঘটিত অপরাধ ছাড়াও আন্তর্জাতিক আইন লংঘনের তীব্রতাও চোখে পড়ে। যেমন: যুদ্ধাপরাধ ও মানবতার বিরুদ্ধে অপরাধ সশস্ত্র সংঘর্ষের আইন লংঘন করে, এবং তা জেনেভা কনভেনশন ১৯৪৯-এর তৃতীয় পরিচ্ছেদে উল্লেখিত গণহত্যাবিধির সাথে সাংঘর্ষিক।
৬
আন্তর্জাতিক আইনের আওতায় ব্যক্তির সিদ্ধান্তগ্রহণের অধিকারের ধারা আওয়ামীলীগ নেতৃবৃন্দকে মার্চ ১৯৭১-এ বাংলাদেশের স্বাধীনতাকে স্বীকৃতি দেওয়ার(Proclaim) অধিকার দেয় না। 
৯
বাঙালি বিচ্ছিন্নতাবাদীদের অস্ত্রের জোগান ও প্রশিক্ষণ দেওয়ার মাধ্যমে ভারত তার নিরপেক্ষ দায়িত্ব পালন না করে আন্তর্জাতিক আইন ভঙ্গ করেছে(VII)।
১০
বাংলাদেশের সাথে মিত্রতার কারণে আত্মরক্ষার স্বার্থে ভারত তার পাকিস্তান আক্রমণকে যৌক্তিক দাবি করলেও তা গ্রহণযোগ্য নয়। 
১১
পূর্ব পাকিস্তানে সংঘটিত ব্যাপক মানবাধিকার লংঘনের ঘটনা সামাল দিতে জাতিসংঘের ব্যর্থতাবশত ভারতে বাঙালি উদ্বাস্তুদের যে প্রচণ্ড চাপ সৃষ্টি হয়েছিলো তার ভিত্তিতে পাকিস্তান আক্রমণকে যৌক্তিক দাবি করতে পারত ভারত(VII)।
আইসিজের রিপোর্ট পড়ে মনে হয় স্বাধীনতার ঘোষণা হয়ত আওয়ামীলীগের নেতৃবৃন্দই স্বপ্রণোদিত হয়ে দিয়েছিলেন। নবগঠিত সরকারের(মুজিবনগর সরকার) উল্লেখ তাদের রিপোর্টে পাওয়া যায় না। আদৌ তারা এ ব্যাপারে জ্ঞাত ছিলেন কি না তা নিয়েও সংশয় হয়। কারণ স্বাধীনতার ঘোষণা হয়েছিলো দুটি। প্রথমটি ২৫ মার্চ দিবাগত রাতে যেটা বঙ্গবন্ধু গ্রেফতার হওয়ার কিছুক্ষণ আগে দেন। দ্বিতীয়টি ১০ এপ্রিল ১৯৭১ মুজিবনগর সরকার গঠনের প্রাক্কালে। এই দ্বিতীয় ঘোষণাই প্রকৃত অর্থে স্বাধীনতার আনুষ্ঠানিক ঘোষণা তথা স্বীকৃতি(Proclamation), প্রথমটি ছিলো declaration। একটি স্বাধীন রাষ্ট্রের নাগরিকের অধিকার রয়েছে আন্তর্জাতিক রাজনীতিতে নিজেদের অবস্থান ও সার্বভৌমত্বের কাঠামো নির্ধারণের। একে ব্যক্তিবিশেষের স্বপ্রণোদিত সিদ্ধান্ত বলে প্রকারান্তে বাংলাদেশের সার্বভৌমত্বের মূলেই আঘাত হানা হয়েছে। 
আন্তর্জাতিক আইনের ধুঁয়ো তুলে বাংলাদেশের স্বাধীনতাকে কাঠগড়ায় দাঁড় করানোর প্রয়াস এই রিপোর্টে চোখে পড়ে। অথচ বাংলাদেশের স্বাধীনতার ভিত্তি যে ছয় দফা দাবি, সেটা ছিলো বহুলাংশে ১৯৭০-এর জাতিসংঘের সাধারণ সভার ২৬২৫ নং প্রস্তাবনার সদৃশ, যেখানে সম অধিকার, সিদ্ধান্ত গ্রহণের অধিকার, বহিরাগত হস্তক্ষেপ ছাড়াই রাজনৈতিক, সামাজিক, অর্থনৈতিক ও সাংস্কৃতিক উন্নয়নের অধিকারের কথা বলা হয়েছে, এবং বলা হয়েছে সকল রাষ্ট্র এই অধিকারের প্রতি সম্মান প্রদর্শন করতে বাধ্য থাকবে। আবার, চতুর্থ জেনেভা কনভেনশন ১৯৪৯-এর প্রোটোকল-১ অনুসারে “আন্তর্জাতিক সশস্ত্র সংঘর্ষ”-এর ব্যাখ্যায় ঔপনিবেশিক শাসন, বিজাতীয় দখলদার বা বর্ণবাদী শাসনের বিরুদ্ধে “সিদ্ধান্ত গ্রহণের স্বাধীনতার প্রয়োগ”কেও অন্তর্ভুক্ত করা হয়। এবং এতে বিন্দুমাত্র সন্দেহের অবকাশ নেই যে একাত্তরে বাঙালি বঙ্গবন্ধুর নেতৃত্বে একটি ঔপনিবেশিক ও বর্ণবাদী শাসনের বিরুদ্ধে লড়েছে।
রিপোর্টে ইয়াহিয়ার সামরিক শাসনকে অবৈধ বলা হয়। ঐতিহাসিক সত্য হলো- একটি গণতান্ত্রিক নির্বাচনের ফলাফলকে উপেক্ষা করে ইয়াহিয়ার নির্দেশে ২৫ মার্চ রাতে পরিচালিত হয় “অপারেশন সার্চলাইট” শিরোনামে নৃশংস গণহত্যা। আইসিজের রিপোর্ট যদি পরস্পরবিরোধী না হয়ে থাকে, তবে ধরে নিতে হয় অবৈধভাবে ক্ষমতাদখলকারী সামরিক শাসকের আক্রমণের পর আত্মরক্ষার অধিকারটুকুও বাঙালির ছিলো না। অথচ তারাই কিনা বঞ্চিত হয়েছে গণতান্ত্রিকভাবে সরকার গঠনের অধিকার থেকে। 
ভারতের অবস্থান সম্পর্কে আইসিজের মতামত সুস্পষ্টতই তৎকালীন পাকিস্তানের মিত্রশক্তির(যুক্তরাষ্ট্র, চীন ইত্যাদি) দৃষ্টিভঙ্গি দ্বারা অনুপ্রাণিত। বাঙালির সাথে মিত্রতার কারণেই সমালোচিত হয়েছে ভারত।
জানামতে আইসিজে কখনোই তাদের মতামত প্রত্যাহার করেনি। আইসিজেকে সম্মানিত করতে চাইলে আমাদের মানতে হবে একাত্তরে স্বাধীনতার ঘোষণা অবৈধ, মানতে হবে আমাদের মুক্তিযুদ্ধ প্রকৃতপক্ষে ছিলো কিছু বিচ্ছিন্নতাবাদী বাঙালির গৃহযুদ্ধ, আমাদের মুক্তিযোদ্ধারা আন্তর্জাতিক অপরাধের অপরাধী এবং আমাদের মুক্তিযুদ্ধের পরিসংখ্যান বহুলাংশে ত্রুটিপূর্ণ। রিপোর্টের বক্তব্য মেনে নিয়ে সরকার শুধু যে মুক্তিযুদ্ধে ভারতের সহাবস্থানকে খেলো করবে তা-ই নয়, বরং আন্তর্জাতিক অঙ্গনে ভারতের অবস্থানকেও করবে প্রশ্নের সম্মুখীন। কাজেই আইসিজেকে সম্মানিত করে সরকার প্রকারান্তে তাদের স্বাধীনতাবিরোধী অবস্থানকেই স্বীকৃতি দিচ্ছে। সেই সাথে খাটো করছে এই সম্মাননার উপযুক্ত দাবিদারদের অবদানকেও।
মাননীয় প্রধানমন্ত্রীর উপস্থিতিতে এই সিদ্ধান্ত নেওয়া হয়েছে। তাই নিছক ভুল বলে একে এড়িয়ে যাওয়ার সুযোগ নেই। এখনো সময় আছে। সরকার তার সিদ্ধান্ত পুনর্বিবেচনা করে এই গ্লানির হাত থেকে বাঁচাতে পারে জাতিকে। সমগ্র জাতি যুদ্ধাপরাধীরের বিচারের অপেক্ষায় রয়েছে। এমন সময়ে স্বাধীনতাবিরোধী মতকে স্বীকৃতি দিয়ে স্বাধীন ও সার্বভৌম রাষ্ট্র হিসেবে পৃথিবীর মানচিত্রে বাংলাদেশের অবস্থানকে ধ্বংসের মুখে ঠেলে দেওয়ার অবকাশ নেই।
...
তথ্যসূত্রসহ সবিস্তারে জানতে মূল স্মারকলিপিটি পড়ার এবং বিতরণের অনুরোধ রইলো সকলের প্রতি। 
নিচের এই লিংকগুলো থেকে স্মারকলিপিটি ডাউনলোড করে নেয়া যাবে:
- শুধু স্মারকলিপির টেক্সট (সংয়ুক্তি ছাড়া)
- স্মারকলিপিতে উল্লেখিত তথ্যের সমর্থনে স‍ংযুক্তিসমূহের তালিকা
- সম্পূর্ণ স্মারকলিপি (টেক্সট + সংযুক্তিসমূহ) 
...
কৃতজ্ঞতা: 
রায়হান রশিদ
ইন্টারন্যাশনাল ক্রাইমস স্ট্র্যাটেজি ফোরাম [ICSF]-এর সংশ্লিষ্ট গবেষক ও সদস্যবৃন্দ


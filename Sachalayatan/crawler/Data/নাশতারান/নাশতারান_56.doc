যন্ত্রণার শবযাত্রা



এ বছরের এপ্রিলের মাঝামাঝি এক সময়ে লেখা। কবিতা বলা চলে কিনা জানিনা। একান্ত ব্যক্তিগত অভিজ্ঞতার তাৎক্ষণিক বহিঃপ্রকাশ, এটুকু বলতে পারি। এমন অভিজ্ঞতা দু’একটা সবারই থাকে। সে হিসেবে এর কোন বিশেষত্বও নেই হয়তো। তবুও ... ... ...
ভেবেছিলাম অনন্য ধন
তাই ধারণ করেছিলাম
কিছু যন্ত্রণার বিনিময়ে ।
হেঁয়ালী সময়ের
বোবা চোখে
রাখিনি দু’চোখ,
দেখিনি গভীরে ক্রমাগত গোপণ ক্ষয়,
অকস্মাতই
বাতাসে যখন ভাসে
তার মৃ্ত্যু সংবাদ
হারাবার বেদনার চেয়েও
ভারি মনে হয়
তার শবদেহ !
শকুনিদের ভোজের আগেই
তড়িঘড়ি করে আয়োজন করি তার সৎকারের ।
বেহিসেবি রক্তের ধারা
আর স্নায়ুর কোষে কোষে
ক্লান্তিকর যান্ত্রিক চিৎকারকে
সঙ্গী করে সাঙ্গ হয়
তার শবযাত্রা ।
এরপর শুধুই শূন্যতা
যন্ত্রণাহীন …
শানে নূযুলঃ
কত ব্যথা সয়ে পেলে পুষে রেখেছিলাম দাঁতটাকে!
ভ্রুণাবস্থা থেকেই ভোগাচ্ছিল। ভুক্তভোগীরা পরামর্শ দিয়েছিল তক্ষুণি ফেলে দেবার। আক্কেল দাঁত নাকি কোন কাজে আসে না।(হ, কইসে তোরে! নিজেদের আক্কেল দাঁত নাই। তাই আমারে হিংসা করে!)
ফেলি নাই। তাতেও শেষ রক্ষা হলো না। বিনা নোটিশে পোকায় খেয়ে গেল!
ডেন্টিস্ট যখন আমার মুখগহ্বরে ড্রিল মেশিনসদৃস যন্ত্রটি চালিয়ে আক্কেল দাঁত উপড়ে ফেলার ফাঁক ফোঁকর তৈরিতে ব্যস্ত ছিলেন, তীব্র ভাইব্রেশনে উত্তেজিত নিউরনে এ বস্তু উৎপন্ন হয়।



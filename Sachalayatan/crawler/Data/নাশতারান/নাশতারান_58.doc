বাচ্চালাপ



আমার খালা মুনা। তার দু’টি ছানা। মাহরাফ, মাইশা।মাহরাফ ৯, মাইশা ৪।
বড়টি অটিস্টিক। ভীষণ পড়ুয়া। প্রতি ক্লাশে ফার্স্ট হয়। বলে, “আমি দ্রুত বালক”(first আর fast গুলায় ফেলে)। কিছু দিন অন্তর বিচিত্র সব অবসেশন তৈরি হয় তার। একবার হল এনার্জি সেভিং বাল্ব নিয়ে। দোকানে গেলেই বাল্ব কেনার বায়না ধরে। কারুর সাথে আলাপচারিতার শুরুতেই জানতে চায়, “এই, তোমাদের বাসায় কি এনার্জি সেভিং বাল্ব আছে?”।
তার অতিসম্প্রতি আগ্রহের বিষয় “বিয়ে”। জীবনটা মোটামুটি ছকে ফেলেছে মাহরাফ। টুয়েলভ ক্লাশের পর সে দাঁড়ি রাখবে। তারপর বুয়েটে ভর্তি হবে।( আমাদের বুয়েটপড়ুয়া দাড়িয়াল কাযিনটিকে দেখে তার বদ্ধমূল ধারণা জন্মেছে, শ্মশ্রুবিহীন পুরুষ বুয়েটে প্রবেশাধিকার পায় না।) বুয়েটে সিক্সটিন ক্লাশ পাশ করে সে চাকরি করবে। তারপর বিয়ে। পাত্রীও ঠিক করা আছে। লীনা। ওর সাথেই পড়ে।
“লীনাকে কেন?” জানতে চাইলে বলে, “ও পড়ালেখা করে, আমার সাথে খেলা করে, তাই।”
(যদিও বিশ্বস্ত সূত্রে জেনেছি নির্বিবাদে মাহরাফের মাইর খায় বলেই লীনা ওর নেকনজরে আছে।)
আমাদের বাসায় এসেই বিয়ের ছবি দেখতে চায় মাহরাফ। আমার বয়েসী সবাই বিবাহযোগ্য। ফেসবুকের কল্যানে ওয়েডিং পিক্স-এরও অভাব হয়না। বন্ধুদের বিয়ের ছবি দেখাই।
বেশ কিছু ছবি দেখার পর ও জানতে চায়, “কান্নার ছবি কই?”
আমি ক্রন্দসী কনের ছবি খুঁজতে থাকি। পাই না। আজকালকার বউগুলা কি কাঁদেনা নাকি?
“কান্নার ছবি তো নাই,ভাইয়া !”
“কেন?” উদ্বিগ্ন কন্ঠে বলে ও।
“কান্নাকাটি করে নাই হয়তো।”
“না, না ! বিয়েতে তো কাঁদতে হয়।” (মাহরাফকে বেশ বিরক্ত দেখায়। নিয়মের ব্যতিক্রম সে পছন্দ করেনা। বিয়েতে লীনা কাঁদবে কিনা তা ভেবে একটু বিভ্রান্তও মনে হয় ওকে। )
“হ্যাঁ, হ্যাঁ ! বিয়েতে কাঁদতে হয়।” পাশ থেকে এবার সমর্থন দেয় মাইশা।
“কেন কাঁদতে হয়?” আমি কৌতুহলমিশ্রিত হাসি নিয়ে তাকিয়ে থাকি পিচ্চি দু’টোর দিকে।
মাহরাফের মুখে বিরক্তির চিহ্ন। উত্তরটি তার জানা নেই।
মাইশার কপালে চিন্তার ভাঁজ। সে উত্তর খুঁজছে।
.........
কয়েক সেকেন্ড নীরবতার পর মাইশা বলে, “বিয়ে করা খারাপ, তাই।”


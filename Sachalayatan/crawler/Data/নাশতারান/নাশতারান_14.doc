রিকশাওয়ালা




রিকশা ছাড়া ঢাকা আমি কল্পনা করতে পারি না। দুদিন পরপর ঢাকার যানজট নিরসনে এখানে ওখানে রিকশা চলাচলে বিধিনিষেধ আরোপ করা হয়। তখন আমি বিপদে পড়ি। বাসের দরজায় পা ঠেকানোর জায়গাটুকুও না পেয়ে দীর্ঘপথ যখন হেঁটে চলি, পাশ দিয়ে শাঁই শাঁই করে ছুটে চলা গাড়িগুলো তাদের ফাঁকা সিটে ঠাঁই দেয় না আমাকে। সিএনজিওয়ালা ঢাকার নব্য নবাব। পায়ের উপর পা তুলে গলাকাটা দাম হাঁকতে ওস্তাদ। পকেটে কড়ি থাকলেও নবাবদের মর্জিমাফিক গন্তব্যে না গেলে তাদের দাক্ষিণ্য পাওয়া অসম্ভব। গাড়ি আর সিএনজির জঙ্গল ঠেলে হেঁটে হেঁটে এগুতে হয় তখন। রিকশাওয়ালারা গলিঘুপচি দিয়ে ঘুরিয়ে ফিরিয়ে গন্তব্যে পৌঁছে দিতে দক্ষ হলেও তারা এক অর্থে অপাঙক্তেয়। ছোটবড় নির্বিশেষে তাদের তুইতোকারি করা যায়, গালি দেওয়া যায়। শুনেছি বিসিএস ভাইভাবোর্ডে সন্তোষজনক জবাব না পেলে প্রশ্নকর্তারা বলেন, "রিকশাওয়ালাদের ক্লাসের উত্তর দিবা না।"
গালভরা গালিগালাজের বাইরে রিকশাওয়ালা ক্লাসের কোনো সার্বজনীন বৈশিষ্ট্য আছে কি না জানা নেই আমার। রিকশাওয়ালাদের সাথে আমার সম্পর্ক বেশ ভালোই। সময় এবং ক্ষেত্রবিশেষে খরচ বেশি লাগলেও রিকশায় চড়তে ভালো লাগে আমার। মন উদাস হলে হাঁটতে বের হই। হেঁটে হেঁটে ক্লান্ত হয়ে রিকশায় চেপে হাওয়া খেতে খেতে বাসায় ফিরি। রিকশা থামিয়ে রিকশাওয়ালা মামাকে নিয়ে রাস্তার পাশে চা খেতে বসি। এক মামা আমাকে পিরিচে ঢেলে গরম চা খাওয়ার কৌশল শিখিয়েছেন।
প্রচণ্ড গরমে একবার নীলক্ষেত থেকে হলে ফেরার সময় এক বোতল কোক কিনেছিলাম। রিকশাওয়ালা মামাকে বললাম, "মামা, কোক খাবেন? বোতলে মুখ লাগাই নাই।"
মামা নির্লিপ্ত কণ্ঠে বললেন, "আপনি হাতে নিয়ে বসেন। নিতেসি একটু পরে।"
আমি ভালোমানুষের মতো কোকের বোতল হাতে ধরে বসে থাকলাম।
কিছুদূর যাওয়ার পর বললেন, "কোক কি ঠাণ্ডা?"
আমি ব্যস্তকণ্ঠে বললাম, "জ্বি মামা, ঠাণ্ডা।"
তিনি আমার হাত থেকে কোক নিয়ে ধন্য করলেন আমাকে।
আরেকদিন সন্ধ্যায় মিরপুর রোড ধরে বাসায় ফিরছি। আসাদ গেটের এক মিষ্টির দোকানে রিকশা থামিয়ে ইন্দ্রাণীভোগ কিনলাম বাসার জন্য। রিকশায় বসে মামাকে সাধলাম। সংকোচ করছিলেন তিনি। আমার সাধাসাধিতে নিলেন। খেতে খেতে গল্প করলেন আমার সাথে। জানতে চাইলেন আমি কী খেতে ভালোবাসি। রাস্তার পাশে ফলের দোকানে থেমে খুব সাধলেন, "চলো তোমারে একটা কমলা কিনে দেই।" তার হৃদয়ের আর্দ্রতায় সিক্ত হলাম আমি।
এক বিক্ষিপ্ত সন্ধ্যায় হাঁটতে বেরিয়েছিলাম। ক্ষ্যাপাটে বসের জরুরি তলব এলো। গুলশান যেতে হবে। সময় তখন প্রায় আটটা। কল্যাণপুরে রিকশা দেখতে লাগলাম। রিকশাওয়ালা মামা বুদ্ধি দিলেন সিএনজি নিতে। কারণ গুলশান পর্যন্ত রিকশা যেতে দেবে না।
আমি বললাম, "আমার রিকশায় যেতে ইচ্ছা করছে।"
মামা একটু ভেবে বললেন, "আচ্ছা, মহাখালী পর্যন্ত চলেন। এরপর টেম্পো বা বাস নিতে হবে।"
এরপর আগারগাঁ থেকে বিজয় সরণী যেতে যেতে প্রতিটা বাসকে পাশ কাটানোর আগে তিনি জিজ্ঞেস করলেন বাস গুলশানে যাবে কি না। গুলশানগামী কোনো বাসে আমাকে তুলে দিয়ে তিনি নিশ্চিন্ত হতে চান। মাঝপথে নামিয়ে দিলে তিনি ভাড়া কম পাবেন জেনেও আমার নিরাপত্তা নিয়েই তিনি চিন্তিত। "রিকশাওয়ালা ক্লাস"-এর একজম মানুষের আন্তরিকতায় আমি বোকার মতো কৃতার্থ বোধ করি।
আরেকদিনের কথা। বেশ রাত করে বাসায় ফিরছি। আলাপে আলাপে রিকশাওয়ালা জানলেন আমি প্রকৌশলী। জানতে চাইলেন আমি কী কী শিখেছি। তার স্বপ্ন তিনি একটা বলাকা (বিমান) তৈরি করবেন। এর জন্য প্রাতিষ্ঠানিক শিক্ষা খুব জরুরি বলে মানেন না তিনি। তার ভাষায়, "আপনারা তো পড়ালেখা করেন টাকা কামানোর জন্য। শেখার জন্য করেন না।" তার ধারণা সম্পূর্ণ মিথ্যেও তো নয়। তার বিমান তৈরির স্বপ্ন পূরণ হবে না হয়ত, তাও তার স্বপ্ন দেখার স্পৃহায় মুগ্ধ হয়েছিলাম।
দুমাস আগে এক সন্ধ্যায় রিকশা থেকে নেমে ভাড়া দিতে গিয়ে দেখি ওয়ালেট উধাও। রিকশাওয়ালা মামাকে বললাম। পথে কোথাও পড়েছে কি না দেখতে তিনি পুরোটা পথ ফিরিয়ে নিয়ে এলেন আমাকে। না পেয়ে উনার মোবাইল নাম্বার রাখলাম। বললাম পরের দিন ফোন দিয়ে ওইখানে গিয়ে ভাড়া মিটিয়ে দেবো। তারপর একই পথে হেঁটে হেঁটে আরেকদফা খুঁজতে লাগলাম। মামা আমার পাশে রিকশা চালাতে চালাতে বললেন, "চলেন আমি দিয়া আসি।" বললাম, "না মামা, আমি হেঁটে হেঁটে দেখতে চাচ্ছি।" তাও তিনি আমার পাশে পাশে রিকশা চালিয়ে গেলেন। অন্ধকার পথে একা ছাড়তে চাচ্ছিলেন না আমাকে। পরদিন যথাস্থানে ডেকে এনে উনাকে যাওয়া-আসার ভাড়া মিটিয়ে দিই। উনি জানতে চাইলেন পরে ওয়ালেট পেয়েছিলাম কি না। উনার উদ্বেগে কোনো খাদ ছিলো না।
সরকারের বদান্যতায় আজ সকালে কল্যাণপুর থেকে রিকশায় করে গুলশানে আসতে পারলাম। বিজয় সরণী দিয়ে যেতে যেতে রিকশাওয়ালা মামা বললেন, "আপনার কাছে মোবাইল ফোন আছে না?"
"জ্বি, আছে।"
"একটু কথা বলতাম। আমার ভাইয়ের ভ্যান আছে তো। তারে বলতাম রাস্তাঘাট অনেক ফাঁকা। ভ্যান নিয়া বাইর হইলে কামাই হইত।"
"ঠিক আছে। পৌঁছে কথা বলে নিয়েন।"
গন্তব্যে পৌঁছে আমার ফোনে ভাইকে খবর পৌঁছে দিলেন তিনি। ভাড়া মেটানোর সময় বললেন, "আপনি দুই টাকা রাইখা দেন।"
অপ্রত্যাশিত প্রস্তাবে একটু অবাক হই আর তার সততায় মুগ্ধ হই। গালভরা হাসি নিয়ে অফিসে ঢুকি।
সবসময় যে এমন দারুণ অভিজ্ঞতা হয় তা না। বেশ লোমহর্ষক অভিজ্ঞতা হয়েছিলো একবার। আমার মা ছিলো সাথে। পলাশী থেকে শাহবাগের দিকে যাচ্ছিলাম। রিকশাওয়ালা শম্বুকগতিতে রিকশা চালাচ্ছেন। মাঝেমাঝে আবার থেমে যাচ্ছেন। আমরা বলছি আরেকটু জোরে চালাতে। তাতে তার মধ্যে বিশেষ কোনো বিকার দেখা গেল না। চারুকলার দেয়ালঘেঁষে ফুটপাথে কিছু ব্যাগ বিক্রি হচ্ছিলো। আমি রিকশা থামাতে বললাম। তাতেও তার মধ্যে বিকার নেই। আম্মু বললো, "ভাই, আপনি কি অসুস্থ?"
এবার তিনি মুখ ফেরালেন। গনগনে ভাটার মতো লাল চোখ পাকিয়ে শান্ত কণ্ঠে বললেন, "পাগল চেনেন? পাগল? আমি পাগল!"
আমরা কালবিলম্ব না করে ভাড়া মিটিয়ে নেমে পড়লাম। 
হয়ত তিনি আসলেই অপ্রকৃতিস্থ ছিলেন, কিংবা হতে পারে মাতাল ছিলেন। আমার আর সব অভিজ্ঞতার ভিড়ে এটা একটা বিচ্ছিন্ন ঘটনাই বলতে হবে। রিকশাওয়ালাদের মধ্যে ক্ষুদ্রতা, শঠতা, ক্রূঢ়তা দেখিনি এমন নয়। ওসব তো সুশিক্ষিত পরিশীলিত ভদ্রসমাজেও নেহায়েত কম দেখিনি। তাই রিকশাওয়ালা ক্লাসের কেউ নই বলে গর্ববোধ করতে পারি না। কেউ হতভাগ্য বলে রিকশা চালান আর আমি ভাগ্যবান বলে রিকশায় চড়ি। এর বেশি পার্থক্য চোখে পড়ে না আমার।





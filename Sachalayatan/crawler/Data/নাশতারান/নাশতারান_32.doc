সোনালি বেলুন  



পরিবারের কনিষ্ঠতম সদস্যটির প্রথম জন্মদিন আজ।
সকাল থেকেই বাড়ি জুড়ে হৈ চৈ। রান্না-বান্না, সাজসজ্জা আর বাচ্চাদের হুড়োহুড়িতে জেগে উঠেছে ঘুমন্ত বাড়িটা। বসার ঘরে তুতো ভাইবোনেরা মিলে বেলুন ফোলাচ্ছে, ঝালর ঝোলাচ্ছে। থেকে থেকে একটা করে বেলুন ফাটতে থাকে ফুটফাট শব্দে। ছো্টোরা ভয় পাওয়ার ভান করে চেঁচামেচি জুড়ে দিচ্ছে। মাঝারিরা চোখ মটকে নিজেদের বড়ত্ব ঝালিয়ে নিচ্ছে সেই ফাঁকে।
যার জন্মদিন সে মাঝেসাঝে এসে তদারকি করে যাচ্ছে সবকিছুর, খুশির কোলে চেপে। জন্মের পর থেকেই সে খুশির কোলে। খাওয়া-দাওয়ার সময় ছাড়া বাকি সময়টুকু খুশিকে ভীষণ পছন্দ তার। খাওয়ার সময় সে হাত-পা ছুঁড়ে চিৎকার জুড়ে দেয়। তবুও কীভাবে যেন ভুলিয়ে ভালিয়ে খুশি তাকে কীসব খাইয়ে দেয়।
খুশির আরো কিছু কিছু জিনিসে খুব রাগ হয় ওর। এই যেমন আজ ওকে প্যাম্পার্স পরিয়ে দিয়েছে সেই সকাল বেলা। নিজের ঈদের গোলাপি জামাটা নষ্ট হওয়ার ভয়ে। প্যাম্পার্স পরতে একদম ভালো লাগে না ওর সেটা জেনেও। তিনটেমাত্র দাঁত দিয়ে ও কামড়ে দিতে চেষ্টা করে খুশিকে। তাতেও রাগ হয় না মেয়েটা। বাবুকে কোলে নিয়ে এ ঘর ও ঘর ঘুরতে থাকে হাসিমুখে। হৈ চৈ, হট্টগোল দেখে।
বিশাল ডেকচিতে কাচ্চি রান্না হচ্ছে বাসার পেছনে। ডাইনিং টেবিলে দই আর রসগোল্লার হাঁড়ি সাজানো অনেকগুলো। কেমন যেন ঈদ ঈদ গন্ধ চারদিকে। খুশির মা আর ছোটো ভাইটা আসবে আজ, ঈদের দিনের মতো।
দুপুরের একটু আগে ইয়া বড় একটা বাক্সে জন্মদিনের কেক এসে হাজির হয়। সাদা রঙের ফুল বসানো তাতে। সে ফুল আবার খাওয়া যায়। বাচ্চারা মনে মনে নিজেদের জন্য ফুল বরাদ্দ করে রাখে। পছন্দসই রঙের কাগজের টোপর বেছে নেয় যে যার মতো। দেখতে দেখতে বসার ঘরটা বেলুনে উপচে পড়তে শুরু করে। লাল-নীল-সবুজ-হলুদ-সাদা-বেগুনি-গোলাপি-কমলা-সোনালি। পার্টি শেষ হওয়ার পরে কে কোন রঙের বেলুন নেবে তা নিয়ে শলাপরামর্শ চলতে থাকে কচিদের মধ্যে।
দুপুরের দিকে আসতে শুরু করেন অতিথিরা। হাতে রঙিন কাগজে মোড়ানো এক একটি বাক্স। বাক্সগুলো বসার ঘরে স্তূপ করে রাখা হয়। বেলা বেড়ে যাচ্ছে। তাই খাওয়া-দাওয়া শুরু করে দেওয়া হয়। খুশি একটু উসখুস করে। ওর মা-ভাই এখনো আসে নি। তারা এলো বেশ পরে। অতিথিদের খাওয়া দাওয়া শেষে যখন কেক কাটার আয়োজন চলছে তখন। তাদের খেতে দিয়ে বসার ঘরে ব্যস্ত হয়ে গেলো সবাই। খুশিকেও হাজিরা দিতে হলো বাবুকে কোলে নিয়ে। বাবু খুব জ্বালাচ্ছে। এতগুলো মানুষ সেজেগুজে, কেক-বেলুন নিয়ে কেন এমন হৈ হল্লা করছে বুঝতে পারছে না সে। কোলে বসেই মোচড়ামোচড়ি করে বিরক্তি প্রকাশ করছে। বড়দের তা নিয়ে ভ্রূক্ষেপ নেই। তারা কেক কাটা আর ছবি তোলায় ব্যস্ত। কেকপর্ব শেষ হলে ছোটোরা বেলুন ফাটাতে শুরু করে। ঘর জুড়ে রংবেরঙের বেলুন ফুটতে থাকে ঠুসঠাস করে। বড়রা খানিক কপট রাগ দেখায় আর ছো্টোরা খিলখিলিয়ে হাসতে থাকে। একটা সোনালি বেলুন উড়তে উড়তে বারান্দায় চলে এলো পথ ভুলে। খুশির মা রাহেলা বানু সেখানে বসে পান চিবুচ্ছে। পাশে খুশির ভাই সোহেল বসে বসে পায়ের নখ খুঁটছিলো। সোনালি বেলুনটাকে উড়ে আসতে দেখে ছুটে গিয়ে লুফে নেয় সে। বেলুনটা দুহাতে সযত্নে ধরে মায়ের পাশে গিয়ে বসে।
পান চিবুতে চিবুতে রাহেলা বেগম চেয়ে দেখে বেলুনের দিকে।
“এইটার বাতাস বাইর কইরা রাখ, বাড়িত গিয়া আবার ফুলাইস।” রাহেলা বেগম ছেলেকে সম্পত্তি রক্ষার পথ বাতলে দেয়।
বুদ্ধিটা মনে ধরে সোহেলের। বেলুনের পেছন দিকের গেরো খুব সাবধানে খুলতে চেষ্টা করে। পাছে ফেটে না যায়।


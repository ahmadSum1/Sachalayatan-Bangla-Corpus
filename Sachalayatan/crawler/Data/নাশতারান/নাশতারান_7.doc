পাকিপ্রেমের চর্বিতচর্বণ





ছবিটি গত নভেম্বরে পুরান ঢাকায় তোলা। যে শহরে সদর্পে পাকিস্তানি পণ্যের এমন পাইকারি বিজ্ঞপ্তি চলে সেখানে পাকিস্তানি পণ্য বর্জনের কথা বলতে লজ্জা হয় বৈকি। এ লজ্জা ব্যর্থতার, এ লজ্জা অধঃপাতের। আমরা সম্ভবত জাতিগতভাবেই ধর্ষকামী। পশ্চাদ্দেশে চাবুকের ক্ষত নিয়ে চাবুকধরা হাতটিকে চুম্বন করতে উদগ্রীব আমাদের ঠোঁট। শত মন্বন্তরেও আমরা শকুনের নখর চিনতে শিখি না। তা না হলে স্বাধীনতার চুয়াল্লিশ বছর পরেও পাকিস্তানের সাথে আমাদের সম্পর্ক নিয়ে বিতর্কের অবকাশ কেন রয়ে যায়? যুদ্ধোত্তর হিসেবনিকেশ মেটার আগেই কী করে এদেশে পাকিস্তানের পতাকা ওড়ে, হোক তা বিশ্বকাপের মৌসুমে? কী করে বাংলাদেশের নাগরিক হয়ে কোনো তরুণী "ম্যারি মি আফ্রিদি" লিখে গ্যালারিতে উপস্থিত হতে পারে? গালে পাকিস্তানের পতাকা আঁকার সময় কী করে তারা ইতিহাসের চপেটাঘাত অনুভব করে না? পাকিস্তানি লন গায়ে জড়িয়ে কেন তারা নিজেকে নগ্ন অনুভব করে না? 
যে দেশে জন্মযুদ্ধের পরে যুদ্ধাপরাধীদের বিচার হতে বিয়াল্লিশ বছর অপেক্ষা করতে হয় সেদেশে এমন বিস্মৃতিপরায়ন, রাজনীতিবিমুখ স্বার্থপর ভোগী প্রজন্ম তৈরি হওয়াই হয়ত স্বাভাবিক। হয়ত কেন? বিস্মৃতির ধূসর পাতার আড়ালে ইতিহাস চাপা দেওয়ার জন্যই তো এই দীর্ঘসূত্রিতা। লক্ষ মৃত্যু আর নিগ্রহের পথ পেরিয়ে পাওয়া পতাকার ছায়ায় দাঁড়িয়ে তাই অতীত ভুলে মিলেমিশে থাকতে চাওয়ার কথা বলা আরামদায়ক, "উই হেইট পলিটিক্স" বলে পাশ কাটিয়ে যাওয়া সহজ। এই পাকিপ্রেমী প্রজন্ম বড্ড ভুলোমনা, ক্ষমাশীল, অরাজনৈতিক। পাকিস্তানি তারকার ছবি ফেসবুকে ঝুলিয়ে নীরব শীৎকারে তাদের সংকোচ নেই, অথচ গণহত্যাকারী ধর্ষকের মৃত্যুদণ্ড চাইতে তাদের ভারী সংকোচ হয়। পোষা গোল্ডফিশের মৃত্যুতে যে গভীর শোক তারা অনুভব করে তার এক কণাও হয়ত একাত্তরের নিহত, ধর্ষিত পূর্বজদের জন্য অনুভব করে না। একাত্তর তাদের কাছে সুদূরপরাহত রাজনৈতিক স্মৃতি। কে না জানে রাজনীতিতে এদের ভীষণ অনীহা? রাজনীতি ভীষণ নোংরা। এমনকি রাজাকারের হাসির থেকেও, ধর্ষকের স্পর্শ থেকেও ঘৃণ্য। 
অথচ আমার কাছে সবকিছুই রাজনৈতিক। ব্যক্তিগত, পারিবারিক, সামাজিক, রাষ্ট্রীয়, আন্তর্জাতিক সব পর্যায়েই। আমি খেলার সাথে রাজনীতি মেশাই, রাজনৈতিক পক্ষপাত আমার বিনোদনের পছন্দকে প্রভাবিত করে, পেশাদারিত্বের নামে পণ্যের রাজনৈতিক পরিচয় উপেক্ষা করতে পারি না। আমি পাকিস্তানি পণ্য, সেবা, বিনোদন বর্জন করি। আমি একা নই। আমার বন্ধু, পরিজন, শ্রদ্ধাভাজন সকলেই করেন। করেন বলেই তারা আমার বন্ধু, পরিজন, শ্রদ্ধাভাজন। বাংলাদেশের স্বাধীন নাগরিকের পাকিস্তানপ্রেম আমাকে পীড়া দেয়, লজ্জিত করে। তাদের উদারতা আমাকে সংকুচিত করে দেয়। তাদের ক্ষমাশীল আধুনিকতা আমার মাঝে অদ্ভুত অক্ষমতার বেদনা জাগায়। তাদের বহুলচর্চিত তর্কের চর্বিতচর্বন আমাকে ক্লান্ত করে। পাকিস্তানি সকল ব্যাপারস্যাপার বর্জন করা আদৌ কতটুকু বাস্তব, প্রাসঙ্গিক এবং আবশ্যক তা অল্প কথায় বলার চেষ্টা করি এই বহুলচর্চিত তর্কের সূত্র ধরে। বিভিন্ন সময় বিভিন্ন ফোরামে পাকিস্তানি পণ্য ও প্রেমের বিরোধিতা করতে গিয়ে এই যুক্তি ও প্রশ্নগুলোর সম্মুখীন হতে হয়েছে। আপাতত যে কয়টা মনে পড়ছে দিচ্ছি। আর কারো প্রশ্নোত্তর জোড়ার থাকলে কিংবা কোনো প্রশ্নের আরো জুতসই উত্তর জানা থাকলে মন্তব্যের ঘরে জানিয়ে দেওয়ার অনুরোধ রইলো। পোস্টে জুড়ে দেবো।
 ১) পাকিস্তানি পণ্য বর্জন করতে হবে কেন? 
যে কারণে স্বদেশী আন্দোলনে বিলেতি পণ্য বর্জন করা হয়েছিলো। এটি আপনার বিশ্বাসের প্রকাশ। যেমন করে ব্যক্তিগত বিশ্বাসের কারণে আপনি কোনো বিশেষ খাদ্য পরিহার করেন, তা যতই লোভনীয় ও দৃষ্টিরোচক হোক না কেন, তেমনি কোনো বিশেষ দেশের পণ্য বর্জন করা আপনার ব্যক্তিগত রাজনৈতিক চেতনার চিহ্ন। পাকিস্তান এমন একটি দেশ যা একাত্তরে পরাজয় স্বীকার করেও এত বছরে ক্ষমাপ্রার্থনা করেনি, ক্ষতিপূরণের প্রয়াস পায়নি। সে দেশের পাঠ্যসূচীতে বাংলাদেশের জন্মের প্রকৃত ইতিহাসের উল্লেখ নেই। মোট কথা পাকিস্তানি চোখে বাংলাদেশের জন্মই প্রশ্নবিদ্ধ। সেই দেশের পণ্য কিনে তাদের অর্থনীতিতে আপনি রসদ জোগাচ্ছেন। তা যতই কমই হোক বা বেশিই হোক না কেন।
২) আমি না কিনলেও তো অন্য কেউ কিনবে।
ফ্যাশন একটি সংক্রামক ব্যাধি। অন্যের দেখাদেখি পণ্য কেনার হুজুগের মতো কোনো পণ্য বর্জনের তাড়নাও ছড়িয়ে দেওয়া সম্ভব। সূচনাটা নিজেকে দিয়েই করতে হবে।
৩) পাকিস্তানি লনের সমকক্ষ কাপড় দেশে তৈরি হয় না। পাকিস্তানি লনে যে আরাম, দেশি কাপড়ে সেই আরাম নাই।
লন স্বর্গের কোনো পারিজাত বৃক্ষের তন্তু দিয়ে তৈরি করা বস্ত্র নয় যা দেশে তৈরি করা সম্ভব নয়। লন একটা বিশেষ বয়নের সুতি কাপড়। এই কাপড়ে ডিজাইনারদের করা নকশা বসিয়ে পাকিস্তানি বস্ত্রশিল্পে একটা বিপ্লব এসেছে। বিশাল একটা বাজার তৈরি হয়েছে লনের। টেক্সটাইলশিক্ষার সাথে জড়িত মানুষজনের সাথে আলাপ করে জেনেছি লন বানানো এমন কোনো দুরূহ ব্যাপার না। বাংলাদেশে আমরা বস্ত্রশিল্পে এমন কোনো উদ্যোগ কেন নিইনি সেটা নিয়ে ভাবনার অবকাশ রয়েছে। 
৪) পাকিস্তানি পণ্য ব্যবহার করি বা পাকিস্তান টিমকে সমর্থন করি মানে এই নয় যে দেশকে ভালোবাসি না। আমার ভালোবাসা লোকদেখানো নয়। মনে ভালোবাসা থাকলেই হয়।
আপনার দেশপ্রেমের ধারণা বুঝতে আমি অপারগ। আপনার সঙ্গী আপনার জন্য হৃদয়ে অগাধ আবেগ ধারণ করে অন্যের শয্যাসঙ্গী হলেও আশা করি আপত্তি করবেন না। 
৫) পাকিস্তানি খেলোয়াড়, শিল্পী এরা তো কোনো অপরাধ করে নাই। এদের পছন্দ করলে সমস্যা কী?
শিল্প, সংস্কৃতি একটি রাষ্ট্রের চারিত্রিক ভিত্তি। পাকিস্তানি পণ্য, পাকিস্তানি খেলোয়াড় পাকিস্তানের প্রতিনিধিত্ব করে, তাদের সামাজিক সাংস্কৃতিক রাজনৈতিক মতাদর্শকে ধারণ করে। পাকিস্তানি শিল্পী, খেলোয়াড়, পণ্য প্রকাশ্যে রাষ্ট্রীয় মতাদর্শ নিয়ে সংশয় বা আপত্তি প্রকাশ না করা পর্যন্ত তাদেরকে সমর্থন, সহযোগিতা জোগানোকে বাংলাদেশের নাগরিক হিসেবে অবমাননাকর, অসচেতন, অকৃতজ্ঞ আচরণ মনে হয়। এ নিয়ে অপরাধবোধহীন নির্ভার আবেগকে মনে হয় নিজের অস্তিত্বের সাথে বেইমানি।
৬) আবেগ দিয়ে ব্যবসা হয় না। বাজারে পাকিস্তানি পণ্যই বেশি চলে।
তা চলে। এতই বেশি চলে যে দেশি পণ্যও পাকিস্তানি ট্যাগ লাগিয়ে বিক্রি করা হয়। এ আমাদের জাতিগত কাঙালপনা। এই কাঙালপনা থেকে মুক্তির জন্য একটি পরীক্ষামূলক উদ্যোগ নিয়েছিলাম আমরা কিছু বন্ধু মিলে। আমরা একটি মেলার আয়োজন করেছিলাম যেখানে বড় বড় করে লেখা ছিলো "এই মেলায় কোনো পাকিস্তানি পণ্য পাওয়া যাবে না"। পাকিস্তানি পণ্য ছাড়াও ব্যবসা হতে পারে, এই ভাবনাটুকু আসলেই বাস্তব এই বক্তব্যটুকু তুলে ধরাই উদ্দেশ্য ছিলো সেখানে। মুনাফাটুকু ছিলো অপ্রত্যাশিত প্রাপ্তি। সেই মেলা থেকে প্রকাশিত ও প্রসারিত ব্যবসাগুলো এখনো সবেগে চলমান। পাকিস্তানি পণ্য ছাড়াই।
৭) পাকিস্তানি পণ্য বর্জন করলে ভারতীয় পণ্য কেন বর্জন করা হবে না?
এই প্রশ্নটি আসলে পাকিস্তান আর ভারতকে এক কাতারে এনে সমপর্যায়ে দোষী সাব্যস্ত করে পাকিস্তানের অপরাধকে লঘু করার প্রচেষ্টা। আগে পাকিস্তানি বর্জন করুন। তারপর ভারতীয় পণ্য।
৮) পাকিস্তানি পণ্য বর্জন করা জরুরি হলে বাজারে এগুলো পাওয়া যাচ্ছে কেন? পাকিস্তানি পণ্য আমদানিতে নিষেধাজ্ঞা আরোপ করা হচ্ছে না কেন?
এটি সবথেকে জরুরি প্রশ্ন। আসলেই তো। পাকিস্তানের সাথে তাবত হিসেবনিকেশ না মেটা পর্যন্ত বাংলাদেশ ও পাকিস্তানের মধ্যে বাণিজ্যিক, কূটনৈতিক সম্পর্ক কি থাকা বাঞ্ছনীয়? আমাদের পাসপোর্টে কেন ইসরাইলের পাশাপাশি পাকিস্তানে ভ্রমণ নিষিদ্ধ উল্লেখ করা নেই? কেন পাকিস্তানি পণ্য বাংলাদেশের সীমানায় প্রবেশাধিকার পায়? রাষ্ট্রীয়ভাবেই কেন পাকিস্তানের সাথে সকল সম্পর্ক রহিত করা হয়নি? কেন কতিপয় নাগরিককে নিজ দায়িত্বে এই মৌলিক অবস্থানের পক্ষে শক্তিক্ষয় করতে হচ্ছে? এই ব্যক্তিগত, গোষ্ঠীগত মতাদর্শ কেন রাষ্ট্রীয়ভাবে সার্বজনীন এবং সকল তর্কের ঊর্ধে ঠাঁই পায়নি এখনো?
৯) সব পাকিস্তানি খারাপ না। আমি অমুক তমুক পাকিস্তানিকে চিনি যারা অসাধারণ মানুষ, যারা একাত্তরে পাকিস্তানের ভূমিকা নিয়ে দুঃখপ্রকাশ করে।
স্বাধীনতা, সার্বভৌমত্ব আপনার ব্যক্তিগত সম্পত্তি নয়। ব্যক্তিগত কিছু বিচ্ছিণ্ণ অভিজ্ঞতা দিয়ে আপনি সমগ্র জাতির হয়ে সিদ্ধান্তে পৌঁছাতে পারেন না। কোনো ব্যক্তি যেমন তার পারিবারিক, প্রাতিষ্ঠানিক শিক্ষার প্রভাব থেকে মুক্ত নয়, তেমনি রাষ্ট্রীয় দায়বদ্ধতা থেকেও মুক্ত নয়। যুদ্ধ, স্বাধীনতার হিসেবনিকেশ রাষ্ট্রীয়। আপনিও এ সংক্রান্ত সিদ্ধান্তে রাষ্ট্রীয় পর্যায়ে অংশীদার। ব্যক্তিগত বাতুলতা দিয়ে আপনি জাতিগত লড়াইকে স্তিমিত করার চেষ্টা করছেন। আপনার পরিচিত "ভালো পাকিস্তানি"র সদবুদ্ধি থাকলে এ ব্যাপারে তিনিও সহমত হবেন নিশ্চয়ই। 
১০) একাত্তরে পাকিস্তানিরা যা করেছিলো এখন তো পাহাড়ে বাঙালিরাও তাই করছে। নিরপরাধ মানুষ মারছে, ধর্ষণ করছে। শুধু পাকিস্তানকে দোষ দিয়ে কী লাভ?
একটি অপরাধ আরেকটি অপরাধকে বৈধতা দেয় না। বাঙালি আজ পাহাড়ে ধ্বংসযজ্ঞ চালাচ্ছে বলে পাকিস্তানের পাপের দাগ ম্লান হয়ে যায় না। অন্যায়কে ঘৃণা করুন। অপরাধ স্বীকার করা সভ্যতার নিদর্শন। যেই সভ্যতা আজও পাকিস্তান দেখাতে পারেনি স্বাধীন বাংলাদেশের নাগরিক হিসেবে সেটুকু আমরা দেখাতে পারি। নিজেদের অপরাধ স্বীকার করে রুখে দাঁড়াতে পারি। নিজেদের দোষ ঢাকতে চোখ বেঁধে রক্তাক্ত অতীতকে ভুলতে হবে কেন?
১১) আপনি ভারতীয়’ দালাল। তাই পাকিস্তানি কিছু সহ্য করতে পারেন না। 
পাকিস্তানকে ঘৃণা করতে ভারতের আনুগত্য স্বীকার করা আবশ্যিক নয়। যে কোনো ব্যক্তির বা দেশের দালাল হওয়াই খারাপ। তাই আমি কারো দালল হওয়ার ঘোর বিরোধী। তবে তর্কের খাতিরে বলতে চাই, ভারতের দালাল হবার চেয়ে পাকিস্তানের দালাল হওয়া কোটি গুণ খারাপ।
   
পাকিস্তানের বিষবৃক্ষ যে এখনো অন্তরালে শাখা বিস্তার করে দূষণ ছড়াচ্ছে তার সর্বশেষ নিদর্শন এই সংবাদ।
এমন একেকটি ঘটনায় নড়েচড়ে বসে পাকিস্তানি পণ্য বর্জন করা নয়, ইতিহাসের দায় না মেটা পর্যন্ত পাকিস্তানকে বর্জন করা আমাদের একটি স্থায়ী পদক্ষেপ হোক। শুধু ব্যক্তিগত পর্যায়ে নয়, সামগ্রিকভাবে। পাকিস্তানি পণ্য, সেবা, বিনোদনকে, মোট কথা পাকিস্তানি সবকিছুকে না বলুন জোরেসোরে।


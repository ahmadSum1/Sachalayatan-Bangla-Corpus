হ্যাকারচরিত



“মাইক্রোসফ্ট ক্রমশ ফুলিয়া ফাঁপিয়া উঠিতে লাগিল। সেই সঙ্গে গেট সাহেবের হৃদয় হইয়া উঠিল ইস্পাতকঠিন। তিনি উচ্চারণ করিলেন সেই অমোঘ বাণী: 
হে ভন নয়ম্যানের উত্তরসূরীগণ, শোনো!
আইবিএম ও মেইনফ্রেম কর্পোরেশনসমূহ তোমাদিগের পূর্বপুরুষদিগকে এরূপ ভয়াবহ ও দুর্বিষহ লাইসেন্সজালে বন্দী করিয়াছে যাহাতে তোমরা টুরিং ও ভন নয়ম্যানের আত্মার নিকট মুক্তিভিক্ষা করো। এমতাবস্থায় আমি বলিতেছি: আমি আর যেকোনো কর্পোরেশনের চাইতে মহত্তর, বিশাল। আমি কি তোমাদিগের নিমিত্তে লাইসেন্স শিথিল করিব? অসম্ভব! আমি তোমাদিগকে দ্বিগুণ ভয়াবহতর এবং দশগুণ দুর্বিষহতর লাইসেন্সজালে বন্দী করিব… আমি তোমাদিগকে শিকারপূর্বক এরূপ দাসবৃত্তিতে প্রবৃত্ত করিব যেরূপ অতীতের কোন প্রজন্মই হয় নাই। টুরিং, ভন নয়ম্যান, মুরের* আত্মার সমীপে ক্রন্দন কেন তবে? উহারা তোমাদিগতে শুনিতে পায় না। আমি উহাদিগের চাইতে বৃহত্তর শক্তি। তোমরা আমার সমীপে ক্রন্দনসিক্ত হইবে, আমার ক্রোধ আর করুণার আশ্রয়ে জীবনযাপন করিবে। আমি অসুরপুরীর গেটস; এমএসএনবিসির পোর্টাল আর মৃত্যুর নীল পর্দার চাবিকাঠি আমার করতলে। আমার সহিত হৃদ্যতা স্থাপন করো; ভীত হও; এবং কেবলমাত্র আমার সেবাপূর্বক প্রাণধারণ করো।”
এটি হ্যাকিংজগতের “আসমানি কিতাব”- টাক্সের বাণীর অংশবিশেষ। টাক্স হলো লিনাক্সের মাস্কট পেঙ্গুইন। তার জন্ম ১৯৯১ সালে বাইশ বছর বয়েসি ফিনিশীয় হ্যাকার লিনুস টোরভাল্ডসের হাতে।
হ্যাকার?
হ্যাঁ, হ্যাকার।
এ যুগের প্রযুক্তির মূলে রয়েছে একদল মানুষের অবদান যাঁরা ভালোবেসে নিজেদের হ্যাকার বলে দাবি করতেন। তাঁদের তারকাখ্যাতি নেই, কিন্তু আমাদের নতুন সমাজে যোগাযোগের নতুনতম মাধ্যম ইন্টারনেট ও ওয়েব(এক কথায় নেট), ব্যক্তিগত কম্পিউটার ও তার সফ্টওয়্যারসমূহের পরতে পরতে রয়েছে এঁদের মেধা ও শ্রমের স্পর্শ। হ্যাকারনামা মতে হ্যাকার হচ্ছেন সেই ব্যক্তি যিনি স্বতঃস্ফূর্তভাবে প্রোগ্রাম করেন, যিনি তথ্যবিনিময়কে শক্তিশালী ও ইতিবাচক মনে করেন এবং বিনামূল্যে সফ্টওয়্যার লেখার মাধ্যমে নিজের দক্ষতা যথাসম্ভব ছড়িয়ে দেন আর তথ্যের যথোপযুক্ত সদ্ব্যবহার নিশ্চিত করেন। ষাটের দশকের শুরুতে এমআইটির একঝাঁক উচ্ছ্বসিত প্রোগ্রামার যখন নিজেদের হ্যাকার বলে পরিচয় দিতে শুরু করেন, তখন এগুলোই ছিলো হ্যাকারদের নীতিমালা। পরবর্তীতে আশির দশকের মাঝামাঝি সময়ে প্রচারমাধ্যম কম্পিউটার-অপরাধীদের হ্যাকার নামে অভিহিত করতে শুরু করলে ধোঁয়াশা এড়াতে ওসব ভাইরাসলেখক ও তথ্যভাণ্ডারে অনুপ্রবেশকারীদের “ক্র্যাকার” নাম দেন হ্যাকাররা। হ্যাকার ও ক্র্যাকারের বিভেদ তাঁদের নৈতিক অবস্থান ও কর্মপদ্ধতিতে। ধ্বংসাত্মক মানসিকতা নিয়ে অন্যের মেধাস্বত্বে অনাহূত হস্তক্ষেপ করা হলো ক্র্যাকিং। হ্যাকিং কী, কেন সেটা জানার জন্য ইতিহাসে হ্যাকারদের ভূমিকা জানা প্রয়োজন।
লিনাক্সের কথা বলছিলাম।
লিনাক্স কেন গুরুত্বপূর্ণ?
কারণ: মাইক্রোসফ্টের আধিপত্যের অন্যতম চ্যালেঞ্জ এই লিনাক্স।
যে কেউ বিনামূল্যে লিনাক্স ডাউনলোড করতে পারেন। তবে উইন্ডোজের সাথে এর মূল পার্থক্য অন্যখানে। এর উন্মুক্ততায়। যেকোনো বৈজ্ঞানিক গবেষণাকর্ম ও আবিষ্কার তার পরবর্তী গবেষকদের জন্য উন্মুক্ত, যাতে তাঁরা পরীক্ষা-নিরীক্ষার মাধ্যমে এর উন্নতিসাধন করতে পারেন। ঠিক তেমনি লিনাক্স ব্যবহার, পরীক্ষা-নিরীক্ষা এবং উন্নতিসাধনে সুযোগ ও অধিকার রয়েছে সবার। গবেষণাক্ষেত্রে এই প্রক্রিয়াটি সায়েন্টিফিক এথিক নামে পরিচিত। কম্পিউটার প্রোগ্রামিং-এর ক্ষেত্রে একে বলা হয় ওপেনসোর্স মডেল। সোর্স কোড যেকোনো প্রোগ্রামের ডিএনএ স্বরূপ। কো্নো প্রোগ্রামের সোর্স-কোড জানা না থাকলে অন্য কেউ সেই প্রোগ্রাম ব্যবহার করতে পারেন, কিন্তু তার পরিবর্তন ও পরিবর্ধন সাধন করতে পারেন না। লিনাক্সের সোর্স-কোড সবার জন্য উন্মুক্ত। আর এখানেই মাইক্রোসফ্ট থেকে সে আলাদা।
তবে ওপেনসোর্স মডেলের প্রবক্তা লিনাক্স নয়। লিনাক্স একটি ইউনিক্স গোত্রীয় অপারেটিং সিস্টেম যা পূর্ববর্তী দুটি হ্যাকার প্রকল্পের ভিত্তির উপর প্রতিষ্ঠিত। তার মধ্যে প্রধান ছিল গ্নু। যেটি রিচার্ড স্টলম্যান শুরু করেছিলেন এমআইটির এআই ল্যাবে। এই স্টলম্যানই হ্যাকারদের প্রথম প্রজন্ম।
কম্পিউটার হ্যাকারতন্ত্রে নতুন যুগের সূচনা হয় ইন্টারনেটের জন্মের মধ্য দিয়ে। এর গোড়াপত্তন হয় ১৯৬৯ সালে। ওই একই সময়ে কেন থম্পসন ও ডেনিস রিচি নামে দুজন হ্যাকার ইউনিক্সের প্রথম সংস্করণ রচনা করেন। মার্কিন প্রতিরক্ষা বিভাগের গবেষকদল “আরপা” ইন্টারনেটের পূর্বসূরী আরপানেট প্রতিষ্ঠায় গুরুত্বপূর্ণ ভূমিকা পালন করে। সময়ের সাথে সাথে এর উন্নয়নপ্রক্রিয়ার সিংহভাগ চলে যায় বিশ্ববিদ্যালয়ের মেধাবী হ্যাকারগোষ্ঠীর হাতে, যাঁরা পরিচিত ছিলেন নেটওয়ার্ক ওয়ার্কিং গ্রুপ নামে। এই দলটি ওপেনসোর্স মডেল অনুসরণ করত। একেবারে গোড়া থেকেই সব সোর্স কোড প্রকাশ করে দেওয়া হতো। ফলে যে কেউ চাইলেই যোগ দিতে পারতেন এই কর্মযজ্ঞে। এরপর হ্যাকারগোষ্ঠীগুলোর নাম ও গড়ন বদলায় কয়েক দফা। কিন্তু সেই  উন্মুক্ত কাজের ধারা আজও বহাল রয়েছে। আজও ইন্টারনেট প্রযুক্তি এগিয়ে চলছে উন্মুক্ত হ্যাকারসমাজের হাত ধরে, কোন কেন্দ্রীয় পরিচালকমণ্ডলীর নির্দেশ ছাড়াই। হ্যাকাররা পারস্পরিক আলোচনাসাপেক্ষে অধিকতর গ্রহণযোগ্য পদ্ধতি বেছে নেন। কিছু কিছু আবিষ্কার দারুণ অপ্রত্যাশিত মোড় নেয় কখনো কখনো। যেমন: ১৯৭২ এ রে টম-লিন্সন ই-মেইল প্রবর্তন করেন। তিনি @ চিহ্নটি নির্ধারণ করেন যা আজো আমরা ব্যবহার করছি। উন্নয়নের এই ধারা সম্পর্কে অ্যাবেট বলেন, “ইন্টারনেটের নকশায় কোন কর্পোরেট অংশগ্রহণ ছিলো না। পূর্বসূরীর[আরপানেট] মতোই ইন্টারনেটের অগ্রযাত্রা হয়েছে অনানুষ্ঠানিকভাবে, কো্নোরকম হৈ চৈ হট্টগোল ছাড়াই, কিছু স্বনির্বাচিত দক্ষ জনগোষ্ঠীর হাতে।” 
ইন্টারনেটের ভিত্তিতে গড়ে ওঠা ওয়ার্ল্ড ওয়াইড ওয়েব(www)-ও কোন কর্পোরেট বা সরকারি প্রণোদনা ছাড়াই প্রতিষ্ঠিত। এর প্রবক্তা টিম বার্নার্স-লী  ১৯৯০ এ সার্ন-এ পার্টিকেল ফিজিক্স গবেষক হিসেবে কর্মরত থাকাকালে ওয়েবের নকশা নিয়ে ভাবতে শুরু করেন। এর মূলে তাঁর দর্শন প্রকাশিত হয় তাঁর এই বক্তব্যে: “ওয়েব যতটা না প্রযুক্তিগত আবিষ্কার, তারচেয়ে বেশি সামাজিক সৃষ্টি। এটি কোনো প্রযুক্তিগত খেলনা নয়। আমি এর নকশা করেছি সামাজিক প্রভাবের জন্য – যাতে মানুষ একত্রে কাজ করতে পারে। ওয়েবের চূড়ান্ত লক্ষ্য বিশ্বে আমাদের পারস্পরিক যোগাযোগের ধারণ ও উন্নয়ন সাধন।”
ধীরে ধীরে অন্য হ্যাকাররাও যোগ দেন লীর সাথে। লী তাঁর বইয়ে বলেনঃ “আগ্রহী মানুষেরা ইন্টারনেটে  তাঁদের প্রতিক্রিয়া, উৎসাহ, পরামর্শ, সোর্স-কোড ও মানসিক সমর্থন জোগান যা সশরীরে কখনোই দেওয়া সম্ভব হতো না।”
হ্যাকারদের দলটি যখন বেশ বড়সড় হয়ে উঠলো, বার্নার্স-লী ওয়ার্ল্ড ওয়াইড ওয়েব কন্সোর্টিয়াম গড়ে তোলেন। উদ্দেশ্য ছিলো তাবৎ বাণিজ্যিক আগ্রাসন প্রতিরোধ করা। যেখানে প্রযুক্তিব্যবসায়ীদের মনে প্রশ্ন: “কী করলে ওয়েব আমার হবে?” সেখানে লীর প্রশ্ন ছিলো: “কী করলে ওয়েব সবার হবে?”
তবে ওয়েবের চূড়ান্ত উত্তরণে যাঁর অবদান সবচেয়ে বেশি তিনি মার্ক অ্যান্ড্রিসেন, এক বাইশ বছর বয়সি তরুণ,  ইলিনয় বিশ্ববিদ্যালয়ের প্রাক্তন ছাত্র। ১৯৯৩ সালে বিশ্ববিদ্যালয়ের জাতীয় সুপারকম্পিউটিং কেন্দ্রে তিনি এবং আরো কজন হ্যাকার মিলে তৈরি করেন কম্পিউটারের জন্য একটি ব্যবহারবান্ধব গ্রাফিকাল ব্রাউজার, যার ওপেন সোর্সের পথ ধরে অচিরেই জন্ম হয় নেটস্কেপ নেভিগেটর ব্রাউজারের।

প্রথম ব্রাউজার, মোযাইক**
নেট নিয়ে আজ আমাদের যত কীর্তিকলাপ তা কখনোই সম্ভব হতো না পার্সোনাল কম্পিউটারের জন্ম না হলে। এর জন্মের ইতিহাস এমআইটির হ্যাকারদের ইন্টার‌্যাক্টিভ কম্পিউটিং-এর সাথে জড়িত, যাঁদের কথা একদম শুরুতে বলেছি। সে সময়ে কম্পিউটার ক্ষেত্রটি আইবিএম-এর মেইনফ্রেম কম্পিউটার অধ্যূষিত ছিলো যেখানে কম্পিউটারে প্রোগ্রাম চালাতে প্রোগ্রামারদের অপেক্ষা করতে হতো অপারেটরের অনুমতির জন্য। কখনো কখনো দিনকয়েক লেগে যেতো অনুমতি পেতে। এই দীর্ঘসূত্রিতা এড়াতে এমআইটি হ্যাকাররা বেছে নেন মিনি কম্পিটারের ইন্টার‌্যাক্টিভ কম্পিউটিং যেখানে একজন প্রোগ্রামার নিজে কম্পিউটারে প্রোগ্রাম চালিয়ে ফলাফল দেখতে পারতেন এবং দরকার মতো সংশোধনও করতে পারতেন। এই মিনি কম্পিউটারই বর্তমান পার্সোনাল কম্পিউটারের আদিপুরুষ। 
এই এমআইটি হ্যাকাররাই প্রোগ্রাম করেন সর্বপ্রথম কম্পিউটার গেম। স্টীভ রাসেলের স্পেস ওয়ার(১৯৬২)-এ মহাশূন্যে লড়াই দেখাতে পটভূমি হিসেবে বেছে নিয়েছিলেন তারাভরা মহাকাশকে। জানালা দিয়ে মুখ বাড়ালেই যে আকাশ দেখি ঠিক সেটা। সে সময় কম্পিউটারের প্রতিটা মুহূর্ত ছিল দুর্মূল্য। খেলুড়েদের সুবিধার্থে গেম কপি করতে দেওয়া হতো সবাইকে। তাই সোর্স কোড ছিলো সবার জন্য উন্মুক্ত।


পার্সোনাল কম্পিউটারের জন্মের চূড়ান্ত পদক্ষেপটি নেন স্টীভ ওয়াযনিয়াক। তিনি হোমব্রু কম্পিউটার ক্লাবের সদস্য ছিলেন। ক্লাবের অন্যান্যরাও ছিলেন হ্যাকার যাঁরা সত্তরের দশকের মধ্যভাগে বে এরিয়ায় নিয়মিত দেখা করতেন তথ্য ও মতবিনিময়ের জন্য। তারই ধারাবাহিকতায় ১৯৭৬ এ, ২৫ বছর বয়সে ওয়াযনিয়াক তৈরি করেন আমজনতার জন্য প্রথম পার্সোনাল কম্পিউটার, অ্যাপেল ওয়ান। বিশ্বের বৃহত্তম কম্পিউটার বিপণনকারীদের অবিশ্বাসকে বুড়ো আঙুল দেখিয়ে শীতাতপ নিয়ন্ত্রিত পরিবেশ থেকে কম্পিউটার উঠে এলো আমাদের ডেস্কে, রেফ্রিজারেটর মতো বিশাল আকার থেকে এতটুকু হয়ে।

ষাটের দশকে আইবিএম-এর মেইনফ্রেম কম্পিউটার

ওয়াযনিয়াকের অ্যাপেল ওয়ান
এসব কখনোই সম্ভব হতো না যদি না ওয়াযনিয়াক কম্পিউটারকে দেখতেন মানবিক দৃষ্টি দিয়ে। পরবর্তীতে ওয়ায হোমব্রু কম্পিউটার ক্লাবের অবদানের কথা স্বীকার করেন যেখানে একদল প্রযুক্তিপ্রেমী তাঁদের মুক্তচিন্তার মধ্য দিয়ে বৈপ্লবিক পরিবর্তনের স্বপ্ন দেখতেন। হ্যাকারদের নীতিমাফিক ওয়ায তাঁর কম্পিউটারের ব্লুপ্রিন্ট বিতরণ করেন এবং তাঁর প্রোগ্রামের বিট প্রকাশ করেন। এই হ্যাকারদের সৃষ্ট কম্পিউটারের কল্যাণেই আমরা পেয়েছি আজকের এই বিমূর্ত জগত।
হ্যাকারদের লক্ষ্য কী?
অর্থ? নিশ্চয়ই নয়। কারণ অর্থ উপার্জন সম্ভব তথ্যে মালিকানা প্রতিষ্ঠার মাধ্যমে,
বিনামূল্যে তথ্য বিনিময়ের মাধ্যমে নয়।
লিনাক্সের প্রবক্তা লিনুস টোরভাল্ডসের মতে, মানুষের তাবৎ কাজের মৌলিক প্রেরণা তিন রকমের: অস্তিত্ব রক্ষা, সামাজিক বন্ধন আর ভালো লাগা।
প্রথমটি সবারই জানা। সবকিছুর আগে বেঁচেবর্তে থাকা জরুরি। বেঁচে থাকার তাগিদেই জগৎজুড়ে এত শোরগোল। কিন্তু নিজের প্রিয়জন, নিজের দেশ, নিজের বিশ্বাসের জন্য জীবন উৎসর্গ করার উদাহরণও কিন্তু কম নয়। তাই বলা যায়, সমাজের এ বন্ধনগুলো কখনো কখনো আমাদের নিজেদের অস্তিত্বের চেয়েও শক্তিশালী হয়ে ওঠে।
আর বাকি থাকে ভালো লাগা। আইনস্টাইন যখন পদার্থবিজ্ঞান নিয়ে ভাবতেন সেটা নিশ্চয়ই জীবনধারণের জন্য বা কোনোরকম সামাজিক দায়বদ্ধতা থেকে করতেন না। তিনি ভাবতেন, কারণ ভাবতে তাঁর ভালো লাগত। ভালো লাগার এই চাহিদার সামনে আর্থিক চাহিদাও দাঁড়াতে পারে না। কারণ অর্থ দিয়ে কিছু কিছু ভালো লাগার জিনিস কেনা যায়। কিন্তু সামাজিক বন্ধন আর ভালো লাগার অনুভূতিগুলো টাকা-পয়সা দিয়ে কেনা সম্ভব নয়।
হ্যাকারদের জন্যও হ্যাকিং জীবনধারণের বস্তুগত মাধ্যম নয়। হ্যাকিং ছাড়াও ভাত-কাপড় জোটানোর মত যথেষ্ট মেধা একজন হ্যাকারের থাকে। তিনি হ্যাকিং করেন ভালো লাগা থেকে যা তিনি ছড়িয়ে দেন অন্য হ্যাকার ও সাধারণ মানুষের মধ্যে। এভাবে তিনি নতুন ধরনের একটি সামাজিক বন্ধন লাভ করেন। হ্যাকিং-এর মূল চালিকাশক্তি কাজের প্রতি ভালবাসা আর এমন কিছু সৃষ্টির তাড়না যার সুফল ব্যক্তিগতভাবে নয়, বরং গোষ্ঠীবদ্ধভাবে ভোগ করা সম্ভব।
আর্থিক মুনাফার কথা ভেবে এই মেধাবী মানুষগুলো তাঁদের মেধার ফসল যদি প্রযুক্তিপ্রভুদের মতো রহস্যবন্দি করে হাতের মুঠোয় রাখতেন তবে কি আজ ঘরে ঘরে কম্পিউটার আর নেট  থাকত?
.
.
.

লিঙ্ক: [মূল লেখায় লিঙ্ক ভেঙে যাচ্ছিলো। তাই আলাদা করে দিলাম।]
*   http://en.wikipedia.org/wiki/Moore's_law
** http://en.wikipedia.org/wiki/Mosaic_(web_browser)
[পুনশ্চ: পেকা হিমানেন-এর “দি হ্যাকার এথিক” বইটির আলোকে লেখা। বই আর উৎসাহ- দুটোর জন্যই আনিস ভাইকে ধন্যবাদ।]


মুভিতা :  অ্যাকশন মুভি ও নারী 




জেমস বন্ড ,জেসন বর্ন, ইথান হান্ট (মিশন ইম্পসিবল),নিও (ম্যাট্রিক্স), ইণ্ডিয়ানা জোন্স ...বিশাল লিস্ট!এ ছাড়া বাডি ফিল্মগুলো ধরলে (সাংহাই সিরিজ, রাশ আওয়ার,ব্যাড বয়েজ...  )নন্দিত, জনপ্রিয়, ব্যবসা সফল প্রচুর পুরুষ অ্যাকশন চরিত্র আছে । অন্যদিকে নারী অ্যাকশন চরিত্রগুলোর কথা বলি ...পরীক্ষার হলের মত অবস্থা হয়, কিছুই মনে পড়ে না । 
জেমস বন্ড লেডি কিলার! গ্যাজেট ,গাড়ির মত নারীও তার কাছে ব্যবহারযোগ্য । একাধিক গাড়ি/গ্যাজেট এর মত প্রায় সব ফিল্মেই একাধিক নারী থাকবে । তারা অবশ্যই হবে আবেদনময়ী। বিকিনি পরিহিতা উরসুলা আন্দ্রেসের সেই আইকনিক দৃশ্য যাতে তিনি ছুরি সহ  সমুদ্র থেকে আসছেন ,দর্শক মনে দাগ কেটে যায় । কিন্তু কিসের ধারে? ছুরির নয় নিশ্চয় ?!  
জেমস বন্ড ( একজন পুরুষ) যেহেতু প্রধান চরিত্র সেহেতু সে নারীকে ব্যবহার (কিংবা অপব্যবহার) করতে চাইবে তাতে আশ্চর্য হবার কিছু নেই। কিন্তু নারী যখন অ্যাকশন মুভির কেন্দ্রীয় চরিত্র তবুও সে অপব্যবহৃত হয়, তখন চিন্তিত হওয়াটাই স্বাভাবিক । চার্লিজ এঞ্জেইলস নারীই এখানে মূল অ্যাকশন চরিত্র । মুভি দুইটি বেশ আগে দেখা হলেও যতদূর মনে পড়ে , নারিকারা তাদের শরীরের যথেষ্ঠ ব্যবহার করেছেন (কারাতে তো বটেই, শরীরের ধার অর্থেও । একটি দৃশ্যে নায়িকাকে বিবস্ত্র দৌড়াতে হয় । উপরে উল্লেখ করা পুরুষ অ্যাকশন মুভিগুলোর কথা ভাবুন তো? নায়ককে কখনো কাপড়ের অভাবে টায়ারের সাহায্য নিতে দেখেছেন? অন্য একটি দৃশ্যে প্রধান তিন চরিত্র বেশ সংক্ষিপ্ত পোষাক পরে কিছু একটা উদ্ধারে যায়।  ) পুরুষ যেখানে তীক্ষ্ম বুদ্ধির চর্চা করে/শারীরিক দক্ষতা অবলম্বন করে নারী সেখানে পোষাকের আশ্রয় নেয়।  
কিলবিলের উমা থার্মান ছাড়া ভালো অ্যাকশন চরিত্রের কথা মনে পড়ছে না যেখানে নারীর পোষাক নয় অ্যাকশনই মুখ্য । সো ক্লোজ নামে একটা( সম্ভবত জাপানিজ ) বেশ ভালো অ্যাকশন মুভি দেখেছিলাম  । এই মুভিতে একটা ইতিবাচক দিক ছিলো , নারী ৩ টি প্রধান চরিত্রে ছিল এবং মূল ভিলেইন ছিলো একজন পুরুষ । সাধারণত নারীকে প্রধান চরিত্র করা হলে ভিলেইন হয় একজন নারী । 
ওয়ান্টেড নিয়ে ডানা স্টিভেন্স লিখেছেন  অ্যাঞ্জেলিনা জোলি, ম্যাকএভয়কে পোকার মত পিষে ফেলেছে । ট্রেলারে জোলির নগ্ন পৃষ্ঠদেশ দেখে আমার শুধু মনে হয়েছিল "না, এই মুভিতে জোলি পিষে ফেলেন নি , বরং পুরুষ শাসিত মুভি জগতে পিষ্ট হয়েছেন "। (  বিনোদনধর্মী মুভিটির প্লট, অ্যাকশন দুটোই হাস্যকর লেগেছিল  )
টুম্ব রেইডার সাধারণ মানের অ্যাকশন মুভি । জোলির প্রশংসনীয় স্টাণ্ট  ছিলো । কিন্তু নায়িকার বক্ষ মাথার চেয়ে বড় ছিলো । এই সিরিজ তৃতীয় পর্বের মুখ দেখে নি,যেমন দেখে নি চার্লিস এঞ্জেইলস। ( মিস্টার এন্ড মিসেস স্মিথ এক অর্থে  ভালোই লেগেছিলো , নারী পুরুষ উভয়কেই প্রায় সমান গুরুত্ব দিয়েছিলো )  
স্পাইডারম্যান এর তিন তিনটি মুভির প্রতিটিতেই নায়িকাকে বাঁচাতে নায়ককে যেতে হয় । সুপারম্যান তো নায়িকাকে বাঁচাতে পৃথিবী উলটো ঘুরিয়ে ফেলেন (প্রথম ফিল্ম দ্রষ্টব্য)! ব্যাটম্যানে নায়ককে কিনা করতে হয়েছে নায়িকাকে বাচানোর জন্য ! 
ট্রিনিটি একটি চমৎকার সুবেশী চরিত্র ছিলো । কিন্তু তাকেও নায়কের হাতেই উদ্ধার হতে হয় । ওয়াচম্যান এ একজন নারী সুপারহিরো (ঠিক সুপারহিরো না, vigilante বলা হয় এদেরকে)নিজেকে রক্ষা করতে অন্যের সাহায্য নিতে হয়।টোয়াইলাইট এর কথা নাইবা বললাম! দুই নায়ককে রীতিমত যুদ্ধ করতে হয় নায়িকাকে বাঁচিয়ে রাখার জন্য  ।



শ্রেক এ ফিওনা চমৎকার অ্যাকশন করে সন্দেহ নেই,কিন্তু প্রাসাদে ঘোড়ায় চড়া রাজপুত্রের জন্য অপেক্ষা থাকাটা শেষ পর্যন্ত ড্যামসেল ইন ডিস্ট্রেস এর কথাই মনে করিয়ে দেয় । 
অন্যদিকে উল্লেখযোগ্য  নারী সুপারহিরো তো নেই-ই । যাও আছেন ফ্লপ। কাপড় চোপড় নিয়েও টানাপোড়েন এর মধ্যে আছেন তারা!এদের কস্টিউম নিয়ে কিছু না বলাই ভালো!( ক্যাট উইম্যান এর কথা বললাম না । সর্বকালের সবচেয়ে বাজে মুভির মধ্যে অনেকেই ফেলেন, তাই আলোচনায় আনলাম না ।   ইনক্রেডিবলস এর ইলাস্টিক গার্ল একটি ভালো চরিত্র, কিছু বিষয় নিয়ে আলোকপাত করা যেতে পারে, নারী চরিত্রটি গুরুত্ব কিছুটা কম পেয়েছে, তবুও বলব মন্দের ভালো ।  ) 
টিভি সিরিজের ক্ষেত্রেও একই অবস্থা । টুয়েন্টি ফোর এর জ্যাক বাওয়ার যেখানে প্রবল জনপ্রিয়, (৭/৮টি সিজন হয়ে গেছে), সিক্স মিলিয়ন ডলারম্যান একসময়ের ক্ল্যাসিক আইকন, অন্যদিকে  বায়োনিক উইম্যান, সারাহ কন'র ক্রনিকল,ডলহাউজ  তুমুল ফ্লপ । (যদিও নারী প্রধান চরিত্রের বাফি দ্যা ভ্যাম্পায়ার স্লেয়ার ব্যতিক্রম,উদাহরণ নয়!)
আয়ন ফ্লাক্স (Aeon Flux), রেসিডেন্ট ইভিল , আলট্রাভায়োলেট, সিলভার হক  কি গনণার যোগ্য?  উত্তর অবশ্য জানা!  
টারমিনেটর এর সারাহ কন'র আমার বেশ প্রিয় চরিত্র , জোলির চ্যাঞ্জেলিং  অ্যাকশন মুভি নয় কিন্তু ফাইটিং স্পিরিট ভালো লেগেছে , জুডি ফস্টার এর ফ্লাইটপ্ল্যান কথাও বলা যেতে পারে।হংকং এ নির্মিত জেট লি অভিনীত  ফং সাইউক  বেশ চমৎকার  অ্যাকশন মুভি (ছোট থাকতে দেখেছিলাম, মা ছেলের ডুয়েল  অ্যাকশন জোশ বললেও কম বলা হবে! ) একজন নারীর এই রকম রূপ ১৯৯৩ সালের মুভিতে! কারাতে ছবির ভক্তদের জন্য অবশ্য দেখনীয় । 
একজন মুভি ফ্রিক হিসেবে অ্যাকশন এ নারী কম ভাবতেই খারাপ লাগে। আর পুরুষ যেখানে অ্যাকশন করছে সেখানেও নারীকে অহেতুক দুর্বল সাজানো হয় । তবে আমি এই অবস্থার পরিবর্তন দেখতে পাচ্ছি না এবং সম্ভাবনাও দেখছি না । এই বিষয়ে আপনার মন্তব্য কী?
ঠ্যাংনোট :
* ইংরেজি নাম গুলোর উচ্চারণে ভুল হলে ধরিয়ে দেবার অনুরোধ থাকল , বানান ভুলের জন্য বুনোপা আর তিথীডোর তো আছেনই! 
* সবাইকে শুভতর নববর্ষ ।




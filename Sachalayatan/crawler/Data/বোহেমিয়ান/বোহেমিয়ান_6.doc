ব্লগীয় প্যাঁচালে ডেবড্যুড , ডেথড্যুড এবং ......



"ঐ মিয়া তুমার খপর আছে । বুঝছো?!"  ডেবড্যুডের প্রথম কথা  শুনেই শোওকাৎ চৌধ্যাত্তুরী ভয় পেয়ে গেল । এম্নিতেই সে কোথায় আছে বুঝতে পারছে না । তার উপর ধমক !
"আমি কি করছি স্যার?"
"কি করছো মানে?! মিথ্যা বলছো । তোমারে আইপি সহ ব্যান করুম। "
পাশেই ডেথড্যুড ছিল "সেটা কিন্তু আমার কাজ তুমি ভুলে যাচ্ছো কেন?"
ডেবড্যুড বলে ওঠেন  "গলতিতে মিস্টেক ম্যান!এই লোক মরবে কিনা ডিসিশান পরে নেব!আগে জিজ্ঞাসাবাদ কইরা নেই। পত্রিকাওয়ালাদের তো কুনু FAQ বলে পৃষ্ঠা নাই! সবই অঘোষিত , ধোঁয়াটে , ঝাপসা নীতিমালা ।  "
শোওকাৎ চৌধ্যাত্তুরী একটু আশান্বিত হয়ে বললেন "তার মানে আমি মরি নাই?! "
"নাহ। তুমি এখন কোমায় আছো । দাঁড়িতে পাঠাবো কিনা তা এই   আমি ডিসাইড করব । আর তখন দাঁড়িওয়ালা ডেথড্যুড দাঁড়ি দিয়ে দেবেন মানে আইপি সহ ব্যান করা হবে !" ক্লিনশেভড ডেবড্যুডে গালে হাত বুলাতে বুলাতে বলেন ।
শোওকাৎ চৌধ্যাত্তুরী বিনীত ভাবে লজ্জিত হেসে ঘাড় কাৎ করে হাত কচলিয়ে বলে ওঠে "স্যার । তাই তো বলি,কিছু টের পেলাম না ক্যান!"
"তুমি মরছ না বাঁচছো তাতে কারো কি আসে যায় হু?কেউ ই  টের পায় নাই ! টের পাবার মত লেখক তো তুমি না!"
"জ্বি স্যার। তা আপনি ঠিক ই বলেছেন! কিন্তু  আমার পরিবার তো দুঃশ্চিন্তায় থাকবে।"
"খ্যাক খ্যাক!টের পাইছে তোমার ফ্যামিলির লুকজন। তুমার মেয়ে ফেইসবুকে স্ট্যাটাস দিছে "ড্যাড ইজ ইন কোমা" । তার কয়েক  বান্ধবী অলরেডি সেইটা লাইক্স দিস করছে!"
শোওকাৎ ভাবে "কোমা থেকে বের হয়ে নেই ! ঐ সব বান্ধবীদের লাইক করা বের করব!"
"ঐ সব আজাইরা প্ল্যান প্রোগ্রাম পরে কইরো!এখন সইত্য কথা কইবা । যা যা জিজ্ঞাসা করব। বুঝসো? "
ডেথড্যুড বলে ওঠেন "তুমি কিন্তু টাইপোর দিকে খেয়াল রাখবা । কথার মধ্যে প্রচুর টাইপো হয় !ব্লগ তো আর পত্রিকা না যে প্রুফ রিড করা হবে!"
শোওকাৎ হাত কচলিয়ে কচলিয়ে গদগদ কণ্ঠে বলল  "বলুন স্যার! কি জানতে চান?"
"হাত কচলাইবা না বুঝছো?!এইটা তুমার সম্পাদকের সামনে করতে হয় করো। বিজ্ঞাপন দাতাদের  সামনে তোমার সম্পাদক করে করুক । আমার সামনে করবা না। এইসব আমি লাইক্স দিস করি না বুঝছো?"
ঘাড় কাৎ করে বলে "জ্বি স্যার বুঝতে পেরেছি ।"
"ভ্লা!"
ডেথড্যুড বলেন "মানে কি?"
"ভ্লা মানে ভালো!তুমি তো ডেথড্যুড । তুমি তো পত্রিকাওয়ালা না যে
আশে পাশের ঘটনার দিকে খেয়াল রাখবা না! একটু চুখ কান খুলা রাখো বুঝছো?! "
ডেথড্যুড একটু লইজ্জা পেয়ে  বলেন "বুঝোই তো ।  মানুষ মারা বড়ই কষ্টের কাজ! এত চিল্লায়! মরার সময় এত হাদুমপাদুম করে ... "
"থাক! আর বলতে হবে না!এই সব এরশাদদাদু মার্কা পোস্ট বন্ধ!  " ডেবড্যুড একটু আঁতকে উঠে থামিয়ে দেন ।
শোওকাৎ এর দিকে তাকিয়ে বললেন  "আসল কথায় আসা যাক ।  তুমার লেখা গল্পখানা পড়ছি । এই শুক্রবার যেইটা ছাপা হইছে । "
শোওকাৎ চৌধ্যাত্তুরী ১০০ ওয়াট বাল্বের মত জ্বলে উঠে বলে "আপনি পড়েছেন স্যার?! কী সৌভাগ্য! আমার পরিচিতদের এত করে বলার পর ও তারা কেউ পড়ে দেখে নাই! সাহিত্য পাতা নামে যে একটা পাতা আছে তারা জানেই না!কোনমতে তারা হেডলাইন গুলার উপর চোখ বুলায় ! বাকি গুলা যেন শুধু কাগজ ওয়ালার কাছে বিক্রি করার জন্যই! আপনি ই সম্ভবত এই গল্পের একমাত্র পাঠক যার সাথে কথা হল! "
"এত কথা কও ক্যান? ব্লগরব্লগর পাতায় ও তো মানুষ এত কথা কয় না!বেশি কথা কইয়াই তো আয়ু আধা কমায়া ফালাইছো! প্রথম পাতা থেকে এই কারণেই তোমাকে সরায়া দেয়া হইছে! ডেথড্যুড তুমারে মারণের লেগা রেডি হয়া আছে । কথা কম কইবা!ঐ যে ওর হাতে রিমোট দেখতাছো,মডুগো চেয়েও পাওয়ার বেশি কিন্তু ,খালি টিপি দিব আর তুমি ব্যান খাইবা!কেউ ওর বিরুদ্ধে পোস্টাইতেও পারব না!"
শোওকাৎ চৌধ্যাত্তুরী বেশ ভয় পেয়ে যায়  "জ্বি স্যার"।
"যা কইবা সইত্য কইবা বুঝছো? পত্রিকাওয়ালারা সইত্য কথা কয় না । এই যে লম্বা পিলারের মত দেখতাছ এইটা হইল সইত্যমিটার।মিথ্যা বললে লালবাত্তি জ্বলে উঠবে । তাই খুউপ খিয়াল কইরা কথা কইয়ো!"
"জ্বি স্যার । পত্রিকায় ঢুকার আগে মিথ্যা কি জানতাম-ই না! "
টুং করে শব্দ হল, লাল বাত্তি জ্বলে ঊঠল ।
ডেবড্যুড কিছু বলার আগেই ডেথড্যুড হুংকার দিয়ে ওঠেন "ঐ মিয়া? দিমুনি সুইচ টিপি?"
শোওকাৎ কেঁপে ওঠে । "সরি স্যার! অনেক দিনের অভ্যাস তো! তাই মিথ্যা না বলে পারি নি । "
ডেবড্যুড আনন্দিত কণ্ঠে বলেন "ওহে ডেথড্যুড তোমাকে জাঝা! এমন চমৎকার ধমক এর জন্য! তোমার পিঠ একটু চুলকে দিলাম!"
শোওকাৎ হাত কচলে বলতে লাগল  "মানে আগেও মিথ্যা বলতাম । তবে পত্রিকায় ঢুকে মিথ্যার বিশেষজ্ঞ মানে সিনিয়র মিথ্যুক হয়ে গেছি!"
"হুমম! সবুজ বাত্তি !চলুক...  " এই সময় তিনি বৃদ্ধ আঙ্গুল উচু করে করলেন ।
"তোমার গল্পে ছিল খালি একখান নাম নিয়া ব্লগে ঢুকলেই হয়া যায়, যা ইচ্ছা লেখা যায়! লিখছো না?"
"জ্বি স্যার । তাই তো হয়! "
টুং করে শব্দ হল, লাল বাত্তি জ্বলে ঊঠল ।
" দেখছো!!! তুমার খপর আছে বুঝছো?! রেজিষ্ট্রেশন করার পর ও কয় আমারে অতিথি হয়া থাকতে হইব! কপি পেস্ট লেখা দিয়াও ধরা খাইছি । পাব্লিশই করে নাই! এরা মনে হয় গুগ্লায়া দেখে!মানুষ জন যে এত বই পত্তর পরে আগে বুঝি নাই! নকল করার কুনু ওয়ে নাই! করলেই ধরা! একখান যাও পাব্লিশ হইল তাও দেখি কড়া সমালোচনা! এক তারা দিয়া ভরায়া ফেলছে।  "
"খাইছে! স্যার আপনি কি সচলে গেছিলেন নিকি?"
"হ । ক্যান? "
"স্যার ঐটা তো শক্ত জায়গা! আমি একাধিক বার চেষ্টা করছিলাম!পুরাই ফ্লপ খাইছি! "
ডেবড্যুড রেগে ওঠেন "আইচ্ছা! তাইলে এইটা হইল কাহিনী! ব্লগে ফ্লপ খাইয়া তুমি ঐ সব আবজাব লিখছো?!"
"কি করুম স্যার কন!ব্লগে থাকলে কড়া কমেণ্ট সহ্য করতে হয়! মানুষ রেটিং দিতে পারে!আপনে জনপ্রিয় কিনা তা মানুষ জন হিট দেখে বুঝতে পারে! ভালো ব্লগারদের লেখা মানুষ নিজে তো পড়েই, আবার খোমাখাতায় শেয়ার করে ,ফলে হিট বাড়ে । আমার লেখার হিট জেবনেও একশ ছাড়ায় নাই । তার পর আবার রেটিং এর অবস্থা যাচ্ছেতাই!"
"হুমম বুঝলাম!ব্লগিং জিনিসটা সহজ না! আমি একজন ডেবড্যুড হয়া
ফ্লপ খাইলাম! কম সময় তো দিলাম না! আমার গল্প মানুষ জন বুঝে না । এরপর গল্পই কবিতা ট্যাগ দিয়া চালায়া দিলাম, কারণ মানুষজন তো কোবতে এমনিতেই বুঝে না! লাভ হয় নাই! হিট নাই, রেটিং নাই, কমেণ্ট নাই...  ।"
"আপনে কিন্তু স্যার পত্রিকায় লেখালেখি করতে পারেন । পত্রিকায় লেখা লিখি করতে হইলে একখান সুশীল বা বুদ্ধিজীবি ট্যাগ থাকতে হবে এই আর কি! ধরেন কোন এক ইউনিভার্সিটির টিচার হলে তো কথাই নাই ! আপনার লেখা পত্রিকা ধুমধাম ছেপে দেবে! তবে কাহিনী হচ্ছে আপনার কিছু নিয়ম নীতি মানতে হবে এই আর কি! "
"নিয়ম নীতি? কি রকম? " ডেবড্যুড বেশ  আগ্রহী , তার কথায় বোঝা যাচ্ছে ।
"তেমন বেশি নাই স্যার । এই ধরেন ঐ পত্রিকা যেই  ব্যবসায়ী মানে শিল্পপতি ( উনাদের শিল্পপতি না বললে আবার উনারা মাইণ্ড খান!), তার কোন প্রতিষ্ঠানের সমালোচনা করা যাবে না, উনি যেই দল সাপোর্ট করেন সেই দলের পক্ষে লিখতে হবে ,ঐ পত্রিকা যাদের স্পন্সর পায় তাদের সমালোচনা করা যাবে না , যেমন ধরুণ মোবাইল কোম্পানীগুলার সমালোচনা কোন পত্রিকাতেই পাবেন না , কারণ সব পত্রিকায় এরা বিজ্ঞাপন দেয় !"
ডেবড্যুডের চোখ কপালে উঠে যায়  "কস্কি মমিন! এত নিয়ম কানুন মেনে লেখালেখি করা যায় নাকি?! "
"কি বলেন স্যার! যায় মানে দৌড়ায়! তাই তো এত পত্রিকা, এত পাতা!
তবে মানুষজন পড়ে না ,এইটাই একমাত্র সমস্যা! বাকি সবই সুবিধা!!"
"সুবিধা?! কি সুবিধা? "
"পত্রিকায় লেখা মানেই টাকার বিনিময়ে ! কেউ সমালোচনা করলে সমস্যা নাই! ঐ পত্রিকায় জীবনেও ছাপা হবে না! রেটিং বলে কিছু নাই! হিট বলে কিছু নাই! আপনার লেখা ভালো খারাপ, জনপ্রিয় অজনপ্রিয় কেউ টের পাবে না! আপনার কাজ শুধু সপ্তাহে সপ্তাহে পৃষ্ঠা ভরা! সম্পাদক উপসম্পাদক ও কিছু বলবে না!"
"কস্কি মমিন!  কোনো রেসপন্স নাই তাইলে কেম্নে কি?!আচ্ছা বল তো পাঠক এর আসল সংখ্যা কেমন?"
"স্যার ধরুন পত্রিকার ১ লক্ষ পাঠক আছে । তাদের মধ্যে শতকরা ৩০ ভাগ হেডলাইন ক্রস করে ভেতরের দিকে যায় । মানে ৩০০০০ জন ।
তাদের মধ্যে ১০% সব পাতায় চোখ বুলায় । মানে ৩০০০ জন । তাদের মধ্যে ... "
পুরো হিসেব শুনে ডেবড্যুড  বলে ওঠেন  "কস্কি মমিন! তোমারে তো ৫ তারা দেওনের কাম! যাও তোমারে পাঁচাইলাম! পত্রিকার লোক হয়েও সইত্য কওনের জন্য!"
 শোওকাৎ হাত কচলিয়ে বলে ওঠে "থেংকু স্যার! জীবনের প্রথম পাঁচ তারা পাইলাম!"
কর্তিত অংশ :
ডেথড্যুড ডেবড্যুডকে বললেন "তোমার ব্লগিং এর কি অবস্থা?"
"সচল হবার ব্যাপারে আশাবাদী ।"
সাথে সাথে টুং করে শব্দ , লাল বাতি জ্বলে উঠল ।
"মানে সচলে থাকার ব্যাপারে আশাবাদী ! " একটু হতাশভাবে বলে ওঠেন ।
"আমারে তো হাচল ও বানায় নাই! মডু গুলারে ব্যানানোর সময় দেখবা ... মুহাহাহা ...  "
ঠ্যাংনোট :
*পরীক্ষা খুব কাছে, তবুও না লিখে পারি নি , আমি সবার দোয়া প্রার্থী ।
*আপনারা ভরসা দিলে ডেবড্যুডকে নিয়ে আরো লেখার ইচ্ছে আছে। 
 #এই লেখার সব চরিত্র কাল্পনিক! বাস্তবের সাথে মিলে গেলে লেখক তো নয় ই কেউ ই দায়ী নয় , নিছক কাকতালীয় হিসেবে গণ্য করতে হবে  


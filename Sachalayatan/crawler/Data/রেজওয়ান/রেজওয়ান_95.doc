একজন ইভা রহমান ও বার্লিনে বাংলা সংস্কৃতি বিষয়ক আহাজারি



বার্লিনে আমার এক বছরের কিছু বেশী সময় অবস্থানের একটিই আক্ষেপ আছে, এখানকার বাংলা কমিউনিটি নিয়ে। আমি আসার কয়েকদিন পরেই একজন বাংলাদেশী একটি আমন্ত্রনপত্র ধরিয়ে বললেন আমার নাম ডিজে ওমুক আমার স্পেশাল বলিউড নাইট অনুষ্ঠানে আসবেন। পরে পড়ে বুঝলাম এটি একটি ডিসকো বার এবং এতে বলিউডীয় চটুল সঙ্গীত পরিবেশিত হয়। বধুর চোখ রাঙানীতে রাত এগারোটায় ওই প্রগ্রামটিতে যাওয়া হলো না। 
এর মাঝখানে রুক্সি এবং বাংলা ব্যান্ড এখানে এসে অনুষ্ঠান করেছে। সে সময় আমি ছিলাম বার্লিনের বাইরে। এবারে সুযোগ হলো ইভা রহমানের একটি অনুষ্ঠান দেখার। বধুর আপত্তি ছিল কিন্তু আমার আগ্রহে যাওয়া হল কিছু দেশী ভাইবোনদের সাথে সাক্ষাৎ হবে এই আশায়।
অনুষ্ঠানস্থল খুঁজে বের করতে অসুবিধা হলো না কারন কাছাকাছি যেতেই দেখলাম এক বাংলাদেশী দম্পতি যাচ্ছেন সেদিকে। বধুটি ঝলমলে শাড়ি পরা একটি প্র্যাম  ঠেলছেন। বাবার কোলে একটি শিশু। হলভর্তি মানুষ এক মিলনমেলায় মিশে গেছেন। বাচ্চাদের কলকাকলীতে পূর্ণ । আমার চেনা লোকেরা সবাই কথনও আসেননি। তাই এককোনে বসলাম। দেখতে লাগলাম আমাদের দেশী ভাই-বোনদের। আমদের সবার কথা বলার স্টাইল, পোশাক আষাকের ধরন, ছেঁড়া কথোপকথন:
: আমি ছয় বছর আগে এসেছি- মাস্টার্স করেছি গ্রাফিক আর্টসে....(হেসে)না রেস্টুরেন্টে কাজ করি। আমার বউ ড্যানিস। না ও  আসেনি।
: আমি ১৯৭৮ সালে এসেছি তখনতো আসা খুবই সহজ ছিল। পরে অনেক কষ্টে টিকে গেছি। আমি একটি রেস্টুরেন্টের মালিক।
: ছয়টা থেকা বইসা আছি অনুষ্ঠান কখন শুরু হইব?
: সাতটায় শুরু হওয়ার কথা এটিএন এ ঘোষনা হয়েছে..কিন্তু ইভা রহমান বলেছেন উনি ৮টার আগে শুরু করতে পারবেন না।
: ওনারা এখানে আমাদের অনুরোধে এসেছেন কোন টাকা পয়সা নিচ্ছেন না পারফর্মেন্সের জন্যে শুধু অনুষ্ঠানের খরচ আমরা দিচ্ছি।
: না আমরা হ্যান্ডস নিয়ে আসতে পারিনি.. ট্র্যাক দিয়ে গান করব।
: ওই যে মাহফুজ ভাই আসছেন চলেন যাই দেখা করে আসি।
: (ইভা রহমান) গতকাল এসেছি কালই চলে যাব সুইজারল্যান্ড কিছু গানের কাজ আছে।
ইভা দম্পতি আসার পর শুরু হলো অটোগ্রাফ ও ছবি তোলার ধুম। এটিএন এর কর্ণধার মাহফুজ সাহেবের গুণকীর্তন হলো অনেক। তিনি বক্তৃতা দিয়ে অনেক মুলো ঝুলিয়ে (রাজনীতিবিদ স্টাইল) শুরু করলেন অনুষ্ঠানটি। তারপর এক এটিএন তারকা (শাম্মি মনে হয়) মাহফুজ সাহেবের গুণকীর্তন করে গান শুরু করলেন সিডিতে বাজানো ট্র্যাকের সাথে। তার আধুনিক গানগুলো তবুও সুরেলা ছিল, শেষের দিকে লোকদের নাচতে বললেন গানের তালে তালে। অনেক করতালি পরলো। 
তারপর আসলেন ইভা রহমান। তার একটি জনপ্রিয় গান দিয়ে শুরু করলেন। দ্বিতীয় গানের পর আর থাকা গেল না। সুরের সাহচর্য যেখানে কম এবং কিম্ভুতকিমাকার নৃত্যরত শ্রোতাদের মাঝে বসে থাকা যেখানে মন সায় দিচ্ছিল না সেখানে চলে যাওয়াই শ্রেয় মনে হলো। বুঝলাম বিশ্বময় মিউজিক ভিডিওর লোকেশন, চকমকে শাড়ী এবং ডেডিকেটেড টিভি চ্যানেল কেন প্রয়োজন তারকা হবার জন্যে।
সবচেয়ে চোখে যেটি লাগে যে বার্লিনে বাংলাদেশের সাংস্কৃতিক কর্মকান্ড তেমন নেই। মাস দুয়েক আগে এমব্যাসীর এক অনুষ্ঠানে স্থানীয় শিশুদের গাওয়া চরম বেসুরো জাতীয় সঙীত শুনে হল থেকে বের হয়ে গিয়েছিলাম। এখানে এক সাংস্কৃতিক দম্পতি নাচের স্কুল করেছিলেন কিন্তু ছাত্র-ছাত্রীদের অভাবে তা বন্ধ করে দিতে বাধ্য হয়েছেন। অথচ বনে আছে বাংলাদেশ কালচারাল সেন্টার যারা মানসম্মত অনুষ্ঠান করে এবং নতুন প্রযন্মকে দেশীয় সংস্কৃতির আবর্তে রাখে। 
বার্লিনে বাঙালির সংখ্যা তেমন বেশী নেই। আমার জানামতে বড়জোড় ৩০০-৪০০ পরিবার হবে এবং এছাড়া বেশ কিছু ছাত্র এবং রাজনৈতিক আশ্রয় প্রার্থী। কিন্তু অবিভক্ত বার্লিন শহরটি এত বড় যে এরা সমুদ্রে কয়েক ফোটা জলেরই মত (বার্লিনের লোকসংখ্যা ৩৫ লাখ)। রাস্তা ঘাটে বাংলাদেশী কেন কোন এশিয়ান মুখ দেখাই যায়না বললে চলে। এবং এরা যেমন ছড়িয়ে ছিটিয়ে থাকে তেমন বিচিত্র এদের শিক্ষাগত যোগ্যতা এবং পেশা। তারপর রয়েছে রাজনৈতিক সম্পৃক্ততা নিয়ে একে অপরের রেষারেষি। যেমন আওয়ামী লীগেরই দুটি ভাগ আছে। এসবই হয়ত এরুপ হওয়ার কারন।
তাই মাঝে মধ্যে মনে হয় একটি দ্বীপে বসবাস করছি।


আরিফকে কি সবাই ভুলে গেছে?



আমাদের সমাজে অনেক কিছু বিষয়েই আমরা প্রতিক্রিয়া ব্যক্ত করি। কিন্তু আমাদের দৌড় ঐ মৌখিক আস্ফালন পর্যন্তই। কার্যকারনে দেখা যায় যে আমরা আশা করে থাকি যে অন্য কেউ আমাদের হয়ে কাজগুলো করে দেবে। 
কার্টুনিস্ট আরিফ নিয়ে যে সব নাটক অনুষ্ঠিত হল আমাদের দেশে এবং এ নিয়ে অনেকেরই দ্বিমত নেই যে ছেলেটি শুধু শুধু পরিস্থিতির শিকার হয়ে মিথ্যে অপবাদ নিয়ে এতদিন জেলে থাকল। কিন্তু আজ পর্যন্ত বাংলাদেশের পত্রিকাগুলোতে আরিফ নিয়ে একটিও উল্লেখযোগ্য রিপোর্ট পড়ি নি। কোন অদৃশ্য কাঠির ইশারায় সবাই তাকে এড়িয়ে গেছেন চাচা আপন বাঁচা বলে।
একমাত্র ব্যতিক্রম আজ দেখলাম। বিশিষ্ট সচল এবং সাংবাদিক অমি রহমান পিয়াল আরিফের একটি স্বাক্ষাৎকার নিয়েছেন। ইংরেজী ভাষায় এটি প্রকাশিত হয়েছে ই বাংলাদেশে। 
স্বাক্ষাৎকারটি পড়ে আমার অনেক গুলো অনুভূতি হয়েছে: ছেলেটির অসহায়ত্ব দেখে বুক কান্নায় ভরে উঠেছে, জেলে জেএমবি দ্বারা আক্রান্ত হবার ঘটনা পড়ে ক্রোধে ফেটে পরেছি (এই কি তাকে সেইফ কাস্টডিতে রাখা?), মঈনুল হোসেনের কারনেই কি তার এই ভোগান্তি সে চিন্তায় মগ্ন হয়েছি। তার জেলের সঙ্গী আরাফাত রহমান কোকোর ভণ্ড মুখোশ দেখে হেসেছি। সবচেয়ে কষ্টের কারন এই ছিল অমি রহমান পিয়ালের আগে কোন সাংবাদিক আরিফের স্বাক্ষাৎকার নেয়ার প্রয়োজন মনে করেন নি।
আমাদের সমাজকে প্রশ্ন করতে হবে কিসের ভয়ে আমরা সব সময় থাকি? কেন আমাদের ধর্মের মুখোশ পড়ে এই ভণ্ডামি গুলো করতে হয়?
আপনারা স্বাক্ষাৎকারটি পড়ে নেবেন। অমি রহমানের প্রতি রইল শ্রদ্ধা আর সহস্র কোটি ধন্যবাদ। 


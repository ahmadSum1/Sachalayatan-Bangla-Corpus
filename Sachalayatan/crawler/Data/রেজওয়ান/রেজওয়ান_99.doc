জন্ডারমেন মার্কট এ এক সন্ধ্যা



ইউরোপের অন্যান্য টুরিস্ট অন্চলের থেকে বার্লিন একটু আলাদা কারন এখানে পর্যটন আকর্ষনগুলোতে লোক গিজগিজ করে না। বলাই বাহুল্য কোন উটকো ঝামেলা নেই।
এই যেমন আজ সন্ধ্যাটা কাটালাম (সুর্য ডুবেছে রাত ১০টার দিকে) বার্লিনের সিটি সেন্টারের জন্ডারমেন মার্কট স্কয়ারে। স্কয়ারটির মাঝখানে ১৮২১ সালে নির্মিত কনসার্ট হাউজ। দুই পাশে প্রায় একই রকম দেখতে মত ১৭০০ সালের প্রথমদিকে নির্মিত জার্মান ও ফরাসি ক্যাথিড্রাল। বাধানো চত্বরটির মধ্যিখানে জার্মান কবি শিলারের একটি মুর্তি। 
চারদিকে রাস্তা এবং পাশে আধুনিক বাড়ীঘরের মাঝে এটির বিশালতা এক অনন্য আমেজ তৈরি করে দেয়। সবচেয়ে যেটা উল্লেখযোগ্য যে এখানে লাইভ সঙীত বাজানো হয় (ভায়োলিন এবং পিয়ানো)। ব্রাসেলসের সিটি সেন্টার গ্রঁ প্লাসেও লাইভ সঙীত শুনেছি তবে সেটি ছিল লোকের কোলাহলের মাঝ বেশ বাজার বাজার মনে হয়েছিল। কিন্তু জন্ডারমেন মার্কেট এদিক দিয়ে অনন্য।
আজ পশ্চিমা ক্লাসিকাল এবং অণ্যান্য জনপ্রিয় সুর বাজাচ্ছিলেন আন্দ্রে সুর এবং মারিনা গন্টার নামে দুই ভ্রাম্যমান শিল্পী যাদের দলের নাম 'মাসুর ডুও'। লোকজন শুনছিলেন এবং কিছুক্ষনের জন্যে থমকে দাড়াচ্ছিলেন। কিন্তু কখনই তাদের পাশে ভিড় করছিলেন না। আমরাও কনসার্ট হাউজের সিঁড়িতে বসে পড়লাম। কেমন একটি আবহ সৃষ্টি হচ্ছিল। একটি করে সঙীত শেষ হচ্ছিল আর কোনা কোনা থেকে হাততালির আওয়াজ আসছিল। মনোযোগী শ্রোতারা ঠিকই ছিলেন এবং মাঝে মধ্য উদয় হয়ে তারা শিল্পীদের খুচরো পয়সা দিয়ে যাচ্ছিলেন। ফাঁকে ফাঁকে চলছিল তাদের সিডি বিক্রি (এতেই তাদের দিন চলে বোঝা গেল)। ভায়োলিনের সুরের মুর্চ্ছনা ছড়িয়ে পরছিল সমস্ত স্কয়ার জুড়ে। মনে হচ্ছিল সারারাত বসে থাকি। 
তারপর তারা ভায়োলিনে ধরলেন কার্লো সান্তানার 'অঁ আরানজুয়ে কন তু আমর' (আরানজুয়েতে তোমার ভালবাসা সহ)। অনেক আগে ইন্সট্রুমেন্টালটি গিটারে শুনে পাগল হয়েছিলাম। আজ হলাম ভায়োলিনে শুনে। অদ্ভুত সেই বাজনা। ভালবাসার আমেজ ছড়িয়ে পড়ল চত্বর জুড়ে। যুগলরা যুথবদ্ধ হয়ে থমকে দাড়াল। 
দশটা বাজতেই শিল্পী যুগল পাততারী গোটাতে শুরু করলেন। তাদের একটি সিডি কেনা হলো স্মৃতিটুকু ধরে রাখার জন্যে। 
× ডুও মাসুরের সিডি থেকে তিনটি সঙীত পাবেন এখানে।
× কার্লো সান্তানার 'অঁ আরানজুয়ে কন তু আমর' শুনুন  এখান থেকে। 


শুধুই কি হতাশা? শুরু হোক ঘুরে দাড়ানোর দিন



স্বাধীনতা দিবস আসলেই আমরা বিভিন্ন ধরনের প্রতিক্রিয়া দেখি। প্রচারমাধ্যমে ফুটেজ, বিবিধ ক্রোড়পত্র, আমাদের বিচ্ছিন্ন আবেগ, সুবিধাবাদীদের দেশ দরদী বনে যাওয়া, বিশ্বাসঘাতকদের অস্বীকার এবং রাসেলের কথায় মুক্তিযুদ্ধের হলিউডাইজেশন  ।
আমরা মুক্তিযুদ্ধ সম্পর্কে সবই জানছি, শুনছি ভাসা ভাসা ভাবে। বিভিন্ন সরকারের আমলে বিভিন্ন ভাবে মুক্তিযুদ্ধকে উপস্থাপন করা হয়েছে। বাংলাদেশের স্বাধীনতা যুদ্ধ দলিলপত্র ছাপা হয়েছে কিন্তু তা অনেক খন্ডের বলে হয়ত বর্তমান প্রজন্ম পড়বে না। বাংলায়ই রয়েছে এত কটা বই। পড়বে কে?
এজন্যে দরকার একটি বিশেষ লাইব্রেরী বা আর্কাইভ যেখানে সব দলিলপত্র, বই, পেপার কাটিং, তথ্যাদি জমা থাকবে এবং ইচ্ছা মত তথ্য বের করা যাবে। 
এই কাজটি অনলাইনে করলে ভাল। সার্চ  ইন্জিনের মাধ্যমে কাঙ্খিত তথ্য সহজেই খুঁজে পাওয়া যায়। কিন্তু এটি করবে কে?
মুক্তিযুদ্ধ এতো এক বিশাল ব্যাপার। এতো কারো একার পক্ষে সম্ভব নয়। কিন্তু এই অসম্ভবেরই সুযোগ নেয় কিছু অসাধূ লোক। তারা মুক্তিযুদ্ধ নিয়ে বেসাতী করে, রাজনৈতিক ফায়দা লোটে। মুক্তিযুদ্ধ নিয়ে এখন সরকারী চাকুরীর কোটা বেসাতী। ইতিহাস বিকৃত করে এ ওর নাম রওশন করার বেসাতী। 
আমি এত বড় ভূমিকা দিলাম একটি ওয়েবসাইট সম্পর্কে জানানোর জন্যে। যদিও সচল নীতি রয়েছে যে কারো নিজস্ব ক্যাম্পেইন করা যাবে না তবুও আমি এটি জানাচ্ছি কারন আমি এটিতে সম্পৃক্ত হলেও এর বিষয়বস্তু সার্বজনীন। এবং একে সামনে নিয়ে যাওয়াটা আপনাদের উপরই বর্তায়। 
হ্যা আমি বলছি বাংলাদেশ গণহত্যা আর্কাইভ সম্পর্কে। এটির উদ্যোগে রয়েছে বাংলাদেশী কিছু ব্লগার যারা মূলত ইংরেজীতে ব্লগিং করে। গত ডিসেম্বর থেকে আমি এর কাজে হাত দেই। এটি আসলে মৌলিক রচনা নয় কারন ইতিহাস রচনা করার জিনিষ নয়। এটি লিপিবদ্ধ করার জিনিষ। আমার কাজটি এটিই ছিল  বিভিন্ন দলিলপত্রাদি, পেপারকাটিং, ভিডিও, অডিও, ইতিহাস, প্রত্যক্ষদর্শীর বিবরণ, মুক্তিযদ্ধ নিয়ে বিভিন্ন লেখা, বিতর্ক ইত্যাদি নানাকিছু লিপিবদ্ধ করা। এটি শুরু মাত্র এবং এটি আরও সমৃদ্ধ হতেই থাকবে।
এর জন্য অবশ্যই ধন্যবাদ এইসব বিভিন্ন ব্যক্তি ও সংস্থাকে যারা এতদিন ধরে নিরলস পরিশ্রম করে যাচ্ছেন মুক্তিযুদ্ধের তথ্যাবলী অনলাইনে সবার কাছে পৌছানোর জন্যে। তাদের এই সাইট গুলো হয়ত কেউ আগে দেখেনি। এখন এই আর্কাইভ থেকে সহজেই সেসব সাইটে চলে যেতে পারা যাবে। আরেকটি গুরুত্বপূর্ণ বিষয় রয়েছে যে যে কোন সাইট  তৈরি করা সহজ, কিন্তু মেইনটেইন করা কঠিন। অরুপের করা একটি সাইট ছিল যা বহু আগে দেখে মুগ্ধ হয়েছিলাম। কিন্তু এখন ওটি ওয়েব আর্কাইভ থেকেও পাওয়া যায় না। আমার এই আর্কাইভে কাজ করার সময় এটিও মনে হয়েছে এইসব সাইটের কন্টেন্ট রক্ষা করাও আমাদের কর্তব্য।
আপনাদের আর বিরক্ত করব না। তবে অনুরোধ করব বাংলাদেশের মুক্তিযুদ্ধ ও গণহত্যা সম্পর্কে কোন তথ্য জানতে চাইলে এই আর্কাইভটি খুঁজে দেখতে। আর যদি মনে হয় আরও তথ্য ওখানে যোগ করা দরকার তাহলে অবশ্যই লিন্কটি দিয়ে দেবেন।


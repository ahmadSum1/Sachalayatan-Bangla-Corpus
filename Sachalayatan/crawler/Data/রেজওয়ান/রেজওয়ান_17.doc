একটি ঝাকানাকাময় সন্ধ্যা



আজ মেলা থেকে বাসায় এসেই শুনি মোবারক পদত্যাগ করেছে। মিশরের আজ খুশির দিন। সেই ভালোলাগা নিয়েই আরেকটি খুশির কথা জানাচ্ছি। 
আগেই ঠিক করেছিলাম যে আজ বইমেলায় যাব। বিডিনিউজ২৪.কম এর নতন সিটিজেন জার্নালিজম সাইট উদ্বোধন হবে ৪টায়। এছাড়া সাড়ে পাঁচটায় রয়েছে গোয়েন্দা ঝাকানাকার মোড়ক উন্মোচন।
জম্পেশ আড্ডার উদ্দেশ্য নিয়ে পৌনে চারটায় মেলায় পৌঁছালাম।  তখন লোকজন মাত্র আসা শুরু করেছে। লিটিল ম্যাগের স্থানে গিয়ে শুনলাম কারেন্ট দেয় ৫টার সময় তাই বিডিনিউজের অনুষ্ঠান ৫:৩০ এ হবে। গেল মেজাজ খারাপ হয়ে। ওদিকে সচলরা আসা শুরু করেছে - কিন্তু ঝাকানাকার দেখা নেই। আমরা খালি পাঠসূত্র, লিটিল ম্যাগ কর্নার, নজরুল মঞ্চ এসব যায়গায় চরকির মত ঘুরলাম।
তারপর সাড়ে ছটার পর হঠাৎ ফোনে খবর এলো ঝাকানাকার উন্মোচন আসন্ন। দ্রুত ছুটে গেলাম। তখনকার কিছু মুহূর্ত ক্যামেরা বন্দি করলাম। অফিস থেকে একটি ফ্লিপ ক্যামেরা ধার করেছিলাম ভিডিও করব বলে। সেটি সময়মত কাজ করল না তাই স্থির-চিত্রই সম্বল: 







আমার ভাল লাগল যেভাবে সচলরা গোয়েন্দা ঝাকানাকা নিয়ে বললেন - সুরন্জনা, যাযাবর ব্যাকপ্যাকার, বুনোহাস, সিমন - এরা। মাজহার ভাই ওবং রিটন ভাই তো ভাল বলেনই। রিটন ভাই বললেন যে আমাদের দেশ কিছু নিম্নমানের কমিকে ছেয়ে আছে। তার মাঝে গোয়েন্দা ঝাকানাকা আশার আলো দেখাচ্ছে।  তবে তিনি বললেন যে ছাপার মান আরও ভাল হতে পারত - রংয়ের বিন্যাসে কিছুটা ঘাটতি দেখা যাচ্ছে। নিশ্চয়ই পরবর্তী সংস্করণে ঠিক হবে।
এই পর্যায়ে এসে সবজান্তাকে মাইর দিতে ইচ্ছে করছে। যাবার সময় বলে দিল অফিসে যাচ্ছি কাজ করতে - ২টার সময় থেকে কিউবির মেইনটেনান্স হবে। ঘড়ি ধরে ঠিক রাত দুইটার সময়ে নেট চলে গেল। কোনক্রমে মোবাইল ইন্টারনেট ব্যবহার করে পোস্টটা দিলাম।


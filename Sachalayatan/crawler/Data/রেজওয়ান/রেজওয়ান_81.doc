গীতিকবিতায় প্রতিবাদ



গীতিকবিতার আভিধানিক অর্থ গীতধর্মী আত্মনিষ্ঠ কবিতা। এই মাধ্যমটি ঐতিহ্যগত ভাবে আমাদের সংস্কৃতিতে বিচরণ করেছে। মহাকাব্য সৃষ্টির পরবর্তী সময় হতেই এটি লোকসাহিত্যের অন্তর্ভুক্ত ছিল এবং এর মাধ্যমে বিভিন্ন কাহিনী নিরক্ষর লোকদের মুখে মুখে যুগের পর যুগ উচ্চারিত হয়ে জীবন্ত থাকত। 
এমনি ভাবে  ইংরেজী সাহিত্যেও রয়েছে ব্যালাডস বা স্প্যানিশ ভাষায় রোমান্সেস। 
তবে এসবের অবতারণা জামাইকান গীতিকবিতা বা ডাব পোয়েট্রি সম্পর্কে বলার জন্যেই। 
এই নবীন মাধ্যমটির উৎপত্তি ১৯৭০ সালে। এটি আসলে আফ্রিকান বাচিক ঐতিহ্যেরই সম্প্রসারণ এবং রেগ্গি সংস্কৃতির ফিউশন। কবিতা উচ্চারনের  সাথে সাথে ড্রাম বা অন্যান্য বাদ্য ব্যবহার করে ছন্দের গতিময়তা রাখা হয়। সঙীতের রিদমকে কবিতার মধ্যে ডাব করা হয় বলেই এর নাম ডাব পোয়েট্রী। 
এর সাথে শ্রোতার সম্পর্ক সরাসরি। কারন তারাও গায়ক বা পাঠকের সাথে গলা মেলায় বা প্রশ্নের উত্তর দেয়।
ডাব পোয়েট্রির বৈশিষ্ট হচ্ছে এর বিষয়বস্তু রাজনৈতিক ও সামাজিক বিচার ব্যবস্থা নিয়ে এবং এটি কোটি কৃষ্ঞ্চাঙের প্রতিবাদের একটি কণ্ঠ হয়ে দাড়িয়েছে। এবং প্রখ্যাত জামাইকান রেগ্গি গায়ক বব মার্লির সঙীতের প্রভাব খুব রয়েছে। বব মার্লির গানের মতই ডাব পোয়েট্রিতে গীত হয় সাদাদের অধীনত্ব, পশ্চিমাদের  দমন, বস্তিবাসীদের জীবন, সমতা, ন্যায় বিচার ইত্যাদি সামাজিক বিষয়গুলো।
আজকে পরিচয় করিয়ে দিচ্ছি অন্যতম জামাইকান মহিলা গীতিকবি জ্যঁ বিনতা ব্রিজ এর সাথে। ১৯৫৬ সালে জামাইকার একটি গ্রামে জন্ম তার এবং পরবর্তীতে কিংস্টনে জামাইকান স্কুল অফ ড্রামায় পড়েছেন। ১৯৮৫ সাল থেকে তিনি বছরের বেশীরভাগ সময়ই লন্ডনে থাকেন। তিনি একাধারে নাট্যপরিচালক, অভিনেত্রী, শিক্ষক এবং কোরিওগ্রাফার। বর্তমানে স্কিজোফ্রনিয়াতে ভুগলেও তার পারফর্মেনস চালিয়ে যাচ্ছেন। এক সাক্ষাৎকারে তার পাগলামো নিয়ে বিস্তারিত বলেছেন।  
তার কবিতা তৃতীয় বিশ্বের কথা বলে, নারীর কথা বলে। তার মতে শিল্পীদের বিবেক জাগ্রত করে বাস্তবতাকে তুলে ধরা উচিৎ। ইউরোপ, আমেরিকাকে প্রায়ই অভিযুক্ত করেন আফ্রিকায় অস্ত্র সরবরাহের জন্যে। আফ্রিকার বিভিন্ন দেশের সামরিক অভ্যুত্থানের জন্যেও তাদেরই দায়ী করেন।  তার জনপ্রিয় কবিতাগুলোর একটি: 'Aid' এর কিয়দংশ:
Four hundred years from the plantation whip
To the IMF grip
Aid travels with a bomb
watch out
Aid travels with a bomb
They rob and exploit you of your own
then send it back as a foreign loan
Interest is on it, regulations too
They will also
decide your policy
for you.
ডাব পোয়েট্রীর রাজনৈতিক উদ্দেশ্য শুধুমাত্র নিপীড়িত অসহায়দের তুলে না ধরে "শত্রুদের" দিকে কথ্য আক্রমণ শানিত করা।  এই জন্যেই ডাব পোয়েট্রী এখন প্রতিবাদের ভাষা, কোটি লোককে জাগানোর একটি শিল্প।
ইউটিউবে জঁ বিন্তা ব্রীজের একটি ডাব পোয়েট্রী পারফর্মেন্স শুনতে এখানে ক্লিক করুন।
এই পাতায় তার কিছু অডিও রেকর্ডিং রয়েছে। 


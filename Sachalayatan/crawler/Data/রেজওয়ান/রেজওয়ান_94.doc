বিচ্ছিন্ন ভাবনাগুলো



১:
দেশের এক বাউল শিল্পীর সাক্ষাৎকার শুনছিলাম টিভিতে। বললেন নব্বই এর দশকের প্রথম দিক থেকে তাদের অবস্থা মন্দা হওয়া শুরু করে। এখন তেমন আর চাহিদা নেই। এটিকে পেশা হিসেবে রাখা দায়। বেচারাদের শত্রু অনেক। অনেক ব্যান্ডদল শুন্যস্থান পুরণের দায়িত্ব নিয়ে বাউল গানকেই অস্তিত্বের সম্মুখীন করে ফেলেছে। হেভি মেটালে বাউল গান শোনার অপেক্ষায় আছি।
যাত্রা শিল্পকেও তো মেরে ফেলা হলো সেই একই সময়ে। শুরু হয়েছিল এরশাদের আমলের শেষের দিকে অভিনয় নিয়ন্ত্রন আইন বলবৎের মাধ্যমে। কঠোর সেন্সরশীপ আরোপ করা হলো। এরপর তো ধুয়া তোলা হলো এগুলো অনৈসলামিক। জেহাদীদের আক্রোশ নেমে আসল তাদের উপর। বলবৎ হলো নিরাপত্তার ছুতো ধরে নিষেধাজ্ঞা। আজ যাত্রা শিল্পীরা কি করে খুব জানতে ইচ্ছে করে। কিভাবে তাদের অন্নসংস্থান হয়?
২: 
বাংলাদেশের সাংস্কৃতিক ও রাজনৈতিক মননের জাগরনের স্বর্ণযুগ মনে হয় স্বাধীনতার পূর্ববর্তী সময়গুলোতে। কারন দেশের রাজনৈতিক অঙনে নেতৃত্বদানকারী বাঘা বাঘা নেতারা ছিলেন শিক্ষিত এবং সংস্কৃতি মনষ্ক। তাদের ভাবনায় ছিল দেশ ও জাতি, অন্যকিছু নয়।
এরপর আবার জাগরন উঠল এরশাদ হটাও আন্দোলনের সময়। গদ্য, কবিতা, নাটক, গান থেকে শুরু করে ব্যান্ড সঙীত পর্যন্ত স্বৈরাচারের বিরুদ্ধাচরন করল। রাজনীতির মতপার্থক্যগুলো মিলে এক উদ্দেশ্যে স্থির হলো। 
এরশাদ গেল কিন্তু তার পর থেকে শুরু হলো সংস্কৃতির নোংরা রাজনীতিকরন (আগেও ছিল তবে এত ব্যপক নয়)। জাতীয়তাবাদী সংস্কৃতির ব্যপক উত্তরন আমরা লক্ষ্য কললাম। রমনার বটমূল দখলের হুমকি দিল জাসাস। কর্মীরা সারা রাত পাহারা দিয়ে ঠেকাল। ঘাতক দালাল নির্মুল কমিটির আন্দোলন তুমুল জনপ্রিয়তা পেল। গনআদালত হলো। কিন্তু কোন এক অদৃশ্য রাজনৈতিক চালে তাকে মিইয়ে দেয়া হলো।
এরপরের ইতিহাসতো অনেকেরই জানা। রাজনৈতিক বেনিয়াদের লুণ্ঠনে কলুষিত সমাজ, সংস্কৃতি। হুমায়ুন আজাদ, শামসুর রাহমানের মত কন্ঠগুলোকে মুছে ফেলার চেষ্টা। বুদ্ধিজীবি সমাজের বিরুদ্ধে নোংরা প্রপাগান্ডা। ইতিহাস বিকৃতি ও শিক্ষা ব্যবস্থার দৈন্যতার কারনে নতুন প্রজন্মে বিশাল শুন্যতা। ধর্ম এসে কখনো এই শুন্যতা পুরন করে। এই হিপোক্র্যাটদের দেশে আজ হিন্দী সংস্কৃতির জয়জয়কার। মুখে আমাদের ভারত বিদ্বেষ অন্তরে অভিষেক ঐশ্বরিয়ার জন্যে আঁকুতি।
আজ রেডিওতে বাংলিশ উচ্চারন শুনলে মাতৃভাষা ধর্ষিত হবার ক্রন্দন শুনতে পাই। নতুন প্রজন্মের যুক্তিবিহীন ব্রেনওয়াশড বক্তব্য কোন ব্লগে পড়ে দারুন আহত হই। নিজেকে গুটিয়ে নেই চরমভাবে। সেই শুন্যতার গহ্বরে পরে যেতে থাকি অতলে। উপরে তাকিয়ে দেখি শুধুই অন্ধকার।


ব্লগারের উপর হামলা মানে বাক স্বাধীনতার উপর হামলা



ফেইসবুক খুললেই ঢাকার দৃষ্টিনন্দন ছবি দেখতে পাওয়া যায় - হাতিরঝিল, প্রস্তাবিত মেট্রোরেইল, ফ্লাইওভার ইত্যাদি। হ্যা  দিন দিন ঢাকা তিলোত্তমা হচ্ছে,  কিন্তু মানুষের ভেতরটা হচ্ছে কুৎসিত। আজকে টিভিতে দেখছিলাম এসিড আক্রান্ত তরুণী হাসপাতালে কাৎরাচ্ছে। সে প্রেমে প্রত্যাখ্যাত যুবক এর দ্বারা ছুরিতে ও এসিড নিক্ষেপে আহত হবার পর রাস্তায় পরে গড়াগড়ি খেয়েছে ২০-২৫ মিনিট কেউ সাহায্য করতে আসেনি। এমনটি বলা যায় বিশ্বজিৎের হত্যাকাণ্ডও - মিডিয়ার চোখের সামনে হল কেউ বাঁচাতে আসল না। 
এই তো কিছুক্ষণ আগেই আরেক বন্ধু ফেসবুকে জানাল রাতের ঢাকায় জনসমক্ষে ৬-৭জন লোক তাকে ছিনতাই করল। এগুলো প্রমাণ করে আমরা বীর্য হীন একটি জাতিতে পরিণত হচ্ছি। মুখ বন্ধ করে এসব সহ্য করতে করতে একদিন আমরাও শিকারে পরিণত হব।
ব্লগার  আসিফ মহিউদ্দিন  বিতর্কিত বটেই। অনলাইন-অফলাইন অ্যাক্টিভিজমে সোচ্চার। একবার গ্রেফতারও হয়েছেন (প্রকাশ্যে প্রতিবাদের জন্যে- ব্লগে লেখার জন্যে না)। তার বিরুদ্ধে অভিযোগ - অপরের লেখাকে নিজের বলে চালিয়ে দেয়া, আর লেখার মধ্যে আমিত্বর আধিক্য। ব্লগ এমনই একটি মাধ্যম যা অনেককে সহজেই খ্যাতির শিখরে নিয়ে যায়, সেটার অপব্যবহার করেও অনেকে। আসিফ ধর্মনিরপেক্ষতা নিয়ে কথা বলতেন -  আত্মস্বীকৃত নাস্তিক, সেটা হয়ত অনেকের পছন্দ হয়নি। আসিফসহ অনেক ব্লগার ইতিমধ্যে তাদের মতামতের জন্যে হুমকির মুখোমুখি হয়েছে।  
কিন্তু আসিফ মহিউদ্দিন এর উপর হামলাকে কোনভাবেই হাল্কা করে দেখার উপায় নেই। আপাতদৃষ্টিতে মনে হয় তাকে মারার জন্যেই আঘাত করা হয়েছে। কারন তার মোবাইল বা টাকা কোনটাই খোয়া যায়নি। তার মতামতকে সমর্থন না করতে পারলে তাকে মারার মত কাপুরুষতা দেখানোর মত মানুষ একমাত্র পরাজিত শক্তি ছাড়া কার আছে? আমরা যুগে যুগে দেখেছি এই বিষয়টি। একাত্তুরে বুদ্ধিজীবীদের মেরেছে পরাজিত শক্তিরা, জেল হত্যা, পরিবারসহ বঙ্গবন্ধু হত্যা, পরবর্তীতে জাহানারা ইমাম সহ ঘাদানিকের অনেকের বিরুদ্ধে রাষ্ট্রদ্রোহের মামলা, ভিন্নমতের জন্যে সালাউদ্দিন শোয়েব, সেলিম সামাদের বিরুদ্ধে রাষ্ট্রদ্রোহের মামলা, মৌলবাদের বিরুদ্ধে কলম ধরায় হুমায়ুন আজাদের উপর আক্রমণ - সব কেমন একসূত্রে গাঁথা।
বিকল্প ধারার মাধ্যম হিসেবে দেশে ব্লগে এমন একটি স্থান যেখানে কেউ লিখতে পারে যে সে নাস্তিক, লিভ টুগেদার করে বা সমকামী। এখানে কেউ শক্তিমানদের বিরুদ্ধে প্রতিবাদ করতে পারে। কিন্তু হয়ত অনেকেই তৈরী না এমন স্পষ্টোচ্চারণ  শোনার জন্যে। তারা হয়ত ব্লগেই এ নিয়ে আলোচনা ও প্রতিবাদ করতে পারতেন। কিন্তু যুক্তিহীনদের হাতে অস্ত্র ছাড়া আর কোন উপায় থাকেনা হয়ত। সেইসব ভীরুরাই কণ্ঠরোধ করার এই পদক্ষেপ নিয়েছে হয়ত আসিফ মহিউদ্দিনের ক্ষেত্রে। তার উপর হামলা মানে আমাদের বাক স্বাধীনতার উপর হামলা। মতনির্বিশেষে আমাদের এ ধরনের আক্রমণের বিরুদ্ধে সোচ্চার হওয়া উচিৎ।
নাগরিক হিসেবে আমরা কি নিরবে এইসব সহ্য করব? শুধু আসিফের উপর হামলা নয়, আমরা যদি আশেপাশের সব অনাচারের বিরুদ্ধে কথা না বলি, রুখে না দাঁড়াই তবে আমরাও একদিন শিকারে পরিণত হব। এ শুধু সময়ের অপেক্ষা।  
[শাহবাগে  জাদুঘরের সামনে আগামীকাল বুধবার, ১৬ই জানুয়ারি ২০১৩, বিকেল ৩:৩০ এ একটি প্রতিবাদের আয়োজন করা হয়েছে। আগ্রহীরা যেতে পারেন]


হে' নিয়ে যত হাউকাউ



হে' কি ও কেন?
বিলেতি ফেস্টিভ্যাল ডিরেক্টর পিটার ফ্লোরেন্স তার বাবা নর্মান ফ্লোরেন্সকে নিয়ে ১৯৮৮ সালে প্রথম হে' ফেস্টিভ্যাল শুরু করেন ওয়েলশ এর হে অন ওয়েই শহরে যা বইয়ের শহর নামে পরিচিত। এই ছোট শহরে ত্রিশটিরও বেশী বইয়ের দোকান আছে যাতে নতুন ও পুরোনো বই বিক্রি হয়। হে' ফেস্টিভ্যাল নামক সাহিত্য উৎসব জুন মাসে দশদিন ধরে চলে এবং বর্তমানে দ্যা ডেইলি টেলিগ্রাফের পৃষ্ঠপোষকতায় প্রতিবছর প্রায় ৮০০০০ লোকের সমাগম হয় এই উৎসবে। পিটার আরও বহু শহরে এই উৎসবকে নিয়ে গেছেন যার মধ্যে নাইরোবি, ইস্তাম্বুল, বুদাপেস্ট, থিরুভানান্থাপুরাম, বেলফাস্ট ও ঢাকা উল্লেখযোগ্য।
হে' ফেস্টিভ্যালকে ঢাকায় আনেন পিটার ফ্লোরেন্স ২০১১ সালে, সহ আয়োজক ছিলেন বই বিক্রেতা হে শহরের বাসিন্দা লিন্ডি কুক, লেখিকা সাদাফ সাজ সিদ্দিকী, তাহমিমা আনাম এবং পৃষ্ঠপোষকতায় ছিল ব্রিটিশ কাউন্সিল। ব্রিটিশ কাউন্সিলের প্রাক্তন ডিরেক্টরের আগ্রহেই পিটার আসেন এই দেশে। প্রথম হে' উৎসবের লক্ষ্য ছিল বাংলাদেশী আর বিলেতী লেখকদের মধ্যে যোগসূত্র স্থাপন করা এবং  হে'র কিছু ফ্লেভার বাংলাদেশে নিয়ে আসা। অর্থাৎ এমন একটি প্লাটফর্মের অবতারণা করা, যেখানে লেখকরা প্রানখুলে আলোচনা করতে পারবেন সহলেখকদের সাথে এবং আরও কাছে থেকে দর্শকদের সাথে। তবে আয়োজকদের মনে দ্বিধা ছিল যে এই দ্বিভাষী উৎসবকে দর্শক কিভাবে নেবে। 
তারই ধারাবাহিকতায় এবছরের "কল্পনায় বিশ্ব" হে' উৎসবের আয়োজন। হে'র ২৫ বছর বর্ষপূর্তিতে এবারের তিনদিন ব্যাপী অনুষ্ঠানমালায়  ৬০ জন বাংলাদেশী ও ৩০ জন আন্তর্জাতিক  লেখক, নাট্যকার ও ঔপন্যাসিকদের এবং তাদের সাহিত্য তুলে ধরা হয়েছে। আয়োজনে যাত্রিক নামের প্রতিষ্ঠান, পৃষ্ঠপোষকতায় ডেইলি স্টার, এবি ব্যাংক ও অন্যান্য ৩৭টি প্রতিষ্ঠান। বাংলা একাডেমীতে এই প্রথমবার আয়োজিত হল উৎসবটি। প্রতিষ্ঠানটির ডিজি প্রফেসর শামসুজ্জামান খান বলেছেন যে এরকম একটি আন্তর্জাতিক সাহিত্য উৎসব দেশের লেখক, প্রকাশক, অনুবাদক সবার জন্যে সুযোগের দ্বার খুলে দেবে আন্তর্জাতিকভাবে পরিচিত হবার। এরকম উৎসব সুযোগ করে দেয় বিক্রম শেঠ, কামিলা শামসির মত আন্তর্জাতিক লেখক/লেখিকাদের কাছে থেকে দেখা ও শোনার সুযোগ। তিনি আশা প্রকাশ করেছেন যে বাংলা অ্যাকাডেমী ভবিষ্যতেও এই উৎসব আয়োজনে প্রস্তুত। তবে  বেদব্রত পাইনের হিন্দি ছবি চিটাগং (মনোজ বাজপেয়ী, নওয়াজুদ্দিন সিদ্দিকী) এর প্রিমিয়ার হবার কথা ছিল সেটি বাতিল হয়েছে বাংলা অ্যাকাডেমি হিন্দি ভাষায় ছবি আয়োজনে বাঁধা দেয়ায়।  
পিটার টেলিগ্রাফ পত্রিকা ব্লগে এবারকার ইভেন্ট সম্পর্কে বলেছেন:


To be here is a privilege. This is a space where language and writing matters – life and death matters – and that’s an amazing aspiration. 

অর্থাৎ বাংলা একাডেমি উৎসবটিকে যায়গা দিয়ে একে ঋদ্ধ করেছে, উল্টোটি নয়।
হে নিয়ে যত হাউকাউ
মাহবুব মোর্শেদ বাংলা নিউজে একটি কলাম লিখেছেন যেখানে হে' উৎসবকে তিনি বড়লোকের সাহিত্য বলে ব্যঙ্গ করেছেন এবং কর্পোরেট পৃষ্ঠপোষকতা এবং বাংলা একাডেমির সম্পৃক্ততা নিয়ে প্রশ্ন তুলেছেন। আমি তার বক্তব্যের মূল সুর নিয়ে দ্বিমত পোষণ করছি না। আমাদের দেশের মোবাইল কোম্পানি ও বিভিন্ন বহুজাতিক কোম্পানি তাদের প্রচারে যখন সংস্কৃতি ও ইতিহাসের যাচ্ছেতাই ব্যবহার করে তখন এমন আশংকা অমূলক নয় যে তাদের অসৎ উদ্দেশ্য থাকবে। তবে উনি ভাবতে না পারলেও পশ্চিমা অনেক দেশেই এইসব ইভেন্ট সরকারী প্রতিষ্ঠান করলেও কর্পোরেট আদলেই করে - অর্থাৎ বিনামূল্যে নয় - টিকিট থাকে স্পন্সর থাকে। আর আমাদের দেশের বাস্তবতা এই যে কর্পোরেট ব্যবস্থাপনা না থাকলে সরকারী প্রতিষ্ঠানগুলোর লোকবল, অর্থবল ও অভিজ্ঞতা নেই এইসব আন্তর্জাতিক অনুষ্ঠান আয়োজন করার। অতিথিদের সাথে যোগাযোগ থেকে শুরু করে তাদের ভ্রমণ, লজিস্টিক্স ইত্যাদি নানা যজ্ঞ রয়েছে যা সুষ্ঠুভাবে পালন করতে হয়। 
এই লেখায় তিনি সঠিকভাবেই চিহ্নিত করেছেন যে দেশে প্রচুর ইংরেজী মাধ্যমের স্কুলে পড়ুয়াদের একটি প্রজন্ম তৈরী হয়েছে। তাদের অনেকে সাহিত্য মনস্ক এবং এদের স্বাগত জানানোর জন্য আমাদের প্রস্তুত থাকতে হবে।  
রেজা ঘটক বাংলা নিউজে লিখেছেন যে লেখক-শিল্পী সাংস্কৃতিক কর্মীদের একটি প্রতিবাদ সভায় ‘ট্রান্সকম গ্রুপের কাছে কত টাকায় বিক্রি হলো বাংলা একাডেমী? এই প্রশ্ন করা হয়েছে। বাংলা একাডেমীর সাবেক পরিচালক কবি মুহাম্মদ নুরুল হুদা, ছড়াকার প্রকাশক রবীন আহসান, কবি শেখ বাতেন, কবি দিলদার হোসেন, কবি রতন মাহমুদ, ছড়াকার রহীম শাহ, জামিল জাহাঙ্গীরসহ আরো অনেকে ছিলেন এই প্রতিবাদ সভায়।
 তিনি লিখেছেন যে এই অনুষ্ঠানটি কেবল অন-লাইনে রেজিঃস্ট্রেশান করেছেন অথবা ডেইলি স্টার বা প্রথম আলোর কর্মী তাদের জন্যে উন্মুক্ত। তবে এটি আদৎে সবার জন্যে উন্মুক্ত ছিল। অনেকে বাংলা একাডেমীতে গিয়ে নিবন্ধন করে ঢুকেছেন। 
এবারের হে' উৎসবের বিরুদ্ধে অভিযোগ মোটামুটি নিম্নরুপ:
১) কাজী পুত্র ও আনামকন্যার মত নবীন লেখককে তাদের বাবাদের পৃষ্ঠপোষকতায় লেখক হিসেবে প্রতিষ্ঠিত করা ও আন্তর্জাতিক পরিচিতি দেয়া 
২) এটি বড়লোকদের সাহিত্য বিকাশের একটি পন্থা।
৩) বাংলা সাহিত্যকে উপেক্ষা করার অভিযোগ
৪) বাংলা একাডেমির কর্পোরেট তোষণ এই অভিযোগ এক প্রাক্তন ডিজির- তবে প্রতিষ্ঠানটি এর আগেও কর্পোরেট স্পনসরশিপ নিয়েছে।
৫) এই অনুষ্ঠান বন্ধ করার জন্যে মানব বন্ধন পর্যন্ত হয়েছে।
৬) চিটাগাং চলচ্চিত্রটি প্রদর্শনের অনুমতি দেয়নি।
 আমার অভিজ্ঞতা
শুক্রবার সকালে বাংলা একাডেমিতে গিয়ে দেখি লোকজন আসা শুরু করেছে কেবল। আগেই অনলাইনে নিবন্ধন করেছিলাম। উন্মুক্ত মঞ্চে বাংলা-ইংরেজী দুই ভাষায় নজরুলের কবিতা নিয়ে একটি সাংস্কৃতিক অনুষ্ঠান হচ্ছিল। এর পরে হল অনুবাদ সহ চাকমা ভাষায় কবিতা। এক কলিগের সাথে দেখা হল। সেখানে একটি জ্যুসের দোকানে কৎবেল আর জলপাইয়ের তাজা রস খেলাম। তারপর বাংলা একাডেমির নতুন অডিটোরিয়ামে 'মুক্তিযুদ্ধের গল্প' শীর্ষক আলোচনা শুনতে বসলাম। প্যানেলে ছিলেন বিলেতি লেখক ফিলিপ হেনশার (সিনস ফ্রম আর্লি লাইফ), পাকিস্তানি লেখক কামিলা শামসী (কার্টোগ্রাফী), এবং আনিসুল হক (মা) যাদের উপন্যাস আমাদের মুক্তিযুদ্ধের উপর ভিত্তি করে লেখা। তাহমিমা আনামের উপস্থাপনায় আলোচনাটি প্রাণবন্ত ছিল। অনেক কিছু জানা হল।
এর পরে একই মঞ্চে চিত্রপরিচালিকা নন্দিতা দাস (ফিরাক) ও তারেক মাসুদের স্ত্রী ক্যাথেরিন মাসুদ (মাটির ময়না) তাদের প্রথম চলচ্চিত্র সম্পর্কে আলোকপাত করলেন। এরকম আরও বিচিত্র অনুষ্ঠান ছিল। তবে আমি চলে এসেছিলাম। এটি একুশে বই মেলার মত সার্বজনীন এখনও হয়ে উঠতে পারেনি বলে আমাকে টানেনি। উচ্চবিত্তদের আধিক্য লক্ষ্য করা গেছে তবে হয়ত সেটি মার্কেটিং এর কল্যাণেই। সবার জন্যে উন্মুক্ত থাকলেও এক শ্রেনীর লোকেদের এর প্রতি বিরূপ ধারণা পোষণ পীড়াদায়ক লেগেছে। প্রতিটি আলোচনা অনুষ্ঠানেই প্রশ্নোত্তর সেশন ছিল। কাজেই কারও অভিযোগ বা মতামত জানানোর সুযোগ ছিল। 
বুক ওয়ার্ম, প্রথমা ইত্যাদি গুটি কয়েক বইয়ের দোকানে উচ্চমূল্যের দেশী-বিদেশী ইংরেজী বই ছিল। সবেধন নীলমনি বাংলা একাডেমির স্টলটি থেকে গোটা দুই বই কিনতে পেরে স্বস্তির নিশ্বাস ফেলেছি। যদি আরও দর্শক টানতে হয় তাহলে বৈচিত্রের দিকে নজর দিতে হবে।
এখন আসি হে' উৎসবের বিরুদ্ধে অভিযোগগুলো সম্বন্ধে। আমার মনে হয় যারা উৎসব বন্ধ করার আন্দোলনে নেমেছেন তাদের কোন অভিসন্ধি বা হিংসা ছিল। নিজের নাক কেটে পরের যাত্রা ভঙ্গ করাতে সিদ্ধহস্ত আমরা। মাহবুব মোর্শেদের এই পয়েন্টটা ভ্যালিড যে কেন আমরা জয়পুর লিটারেচার ফেস্টিভ্যালের মত নিজস্ব আন্তর্জাতিক ফেস্টিভ্যাল করছি না। কিন্তু কাউকে তো সেটি কষ্ট করে আয়োজন করতে হবে। যারা প্রতিবাদ করেছেন তারা কেন এক হয়ে আরেকটি নিজস্ব আন্তর্জাতিক সাহিত্য সম্মিলনের ঘোষনা দিচ্ছেন না বা দাবী করছেন না? সেটি হলে তো আমিই আগে যাব। আর তার জন্যে হে' ফেস্টিভ্যাল বন্ধ করতে হবে কেন? যদি এটি এলিটদের সাহিত্যও হয় আমাদের বিশাল জনসংখ্যার এই দেশে নানা কমিউনিটি থাকতেই পারে। ইংরেজী ভাষায় সাহিত্য চর্চা নিয়ে কটাক্ষ করা হয়েছে, কিন্তু সাহিত্যের বিভিন্ন  উৎসবে ইংরেজী বা অন্য ভাষা যেমন চাকমা - ভাষী লেখকদের কি ডাকা হয়? এই উগ্রতা বন্ধ করতে হবে।
বাংলা একাডেমির বিরুদ্ধে কর্পোরেট তোষণের অভিযোগ এসেছে। সারাটি বছর বই মেলা ছাড়া বাংলা একাডেমীর আর কি অবদান আছে? আজ পর্যন্ত একটি সরকারী বাংলা কিবোর্ড বানানো হল না (জব্বার সাহেবকে রয়্যালটির টাকা দিতে হয় প্রতিটি কিবোর্ডে)। সম্প্রতি একটি প্রমিত বাংলা ফন্টের কাজ হাতে নিয়েছে তাও অন্যের উদ্যোগে ও অর্থায়নে। এর আন্তর্জাতিক মানের অডিটোরিয়ামটি নাকি খালি পড়ে থাকে। তার হয়ত নিজস্ব ফান্ড নেই এই ধরণের অনুষ্ঠান করার । তাই কর্পোরেট পৃষ্ঠপোষকতায় যদি সাহিত্য- সংস্কৃতির অনুষ্ঠান হয় তাহলে মন্দ কি? নিজের স্বকীয়তা বজায় রাখতে পারলেই হল। যেমন হিন্দি ছবি না প্রদর্শনের সিদ্ধান্ত সঠিক বলে মনে করি। তবে সাবটাইটেল বা ডাবিং করে দেখানো যেতে পারত।
হো উৎসবটির বড় সার্থকতা আমি মনে করি যে এটি সবার জন্যে উন্মুক্ত ছিল। এটি যদি আইভি লীগ হত তাহলে শুধু একটি বিশেষ শ্রেণীর মানুষের জন্যে উন্মুক্ত থাকত। মানে ও গ্রহণযোগ্যতায় এটি একুশে বইমেলার কাছে ধারে নেই। তবে তাই বলে একে তুচ্ছ তাচ্ছিল্য না করে এর পজিটিভ দিকগুলোকে আমরা নিতে পারি। পিটার ফ্লোরেন্সের ব্লগটি পড়ে দেখুন তাতে এই উৎসবকে ঘিরে আমাদের দেশের সম্পর্কে কি রকম ভাল ধারণা দিয়েছেন তিনি। আমি আশা করব আমাদের ব্যক্তিগত পছন্দ অপছন্দ এবং এর প্রকাশ যেন জাতীয় অর্জনগুলোকে মৃয়মান না করে সেইদিকে যেন লক্ষ্য রাখা হয়।


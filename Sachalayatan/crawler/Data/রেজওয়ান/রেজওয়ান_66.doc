নতুন বছর আশা নিয়ে শুরু হোক (আরিফের মুক্তি সংবাদ)



মওসুমের প্রথম ভারী তুষারপাত
অনেকদিন বাংলা ব্লগে লিখিনা। কারন এপাড়া ওপাড়ায় এত ব্লগ এখন পড়তে পড়তেই সময় চলে যায়। প্রতিক্রিয়াগুলো মন্তব্যের খাতাই সীমাবদ্ধ। দিনপন্জী, ভ্রমনকাহিনীর আইডিয়া প্রচুর জমা পড়ে আছে। হয়ত কোনদিন লেখা হবে অথবা হয়তো হবে না। 
এমনি করেই চলে গেল আরেকটি বছর। ঠিক এক বছর আগে নতুন বর্ষ উদযাপন করতে বার্লিনের প্রানকেন্দ্র ব্রান্ডেনবুর্গার গেটে গিয়েছিলাম মধ্য রাতে। সেবার কয়েক মাইল হাটা এবং লোকের ভীড়ে ত্যক্ত বিরক্ত হয়ে মুল আয়োজনটুকু মোটেই ভাল লাগেনি। এর থেকে লন্ডন, সিডনি বা মস্কোর আয়োজনগুলো তো খুব আকর্ষনীয় হয়। এবার জ্বলন্ত তারাবাতিতে হাত দিয়ে আমার মেয়ের ফোস্কা পড়ে যাওয়ায় আমরা ঠিক করলাম বাসায়ই থাকব ও টিভিতে দেখব। 
মস্কোর রেড স্কোয়ারের রুপকথার মত বাড়ীগুলো কি অপূর্ব লাগছিল রাতের সেই আলোকমন্জুরীর মাঝে। টিভিতে এটা ওটা দেখতে দেখতে সময়ের খেই হারিয়ে ফেলেছিলাম। হঠাৎ ব্যাপক পটকার আওয়াজে খেয়াল হলো এবং ব্যালকনীতে ছুটে আসলাম। দেখলাম আমাদের অদৃশ্য পড়শীরা (কোনদিন  দেখা বা কথা হয়না) অনেকেই তাদের বাড়ীর সামনে উপস্থিত। তারা তারাবাতি জ্বালাচ্ছে, রকেট ছুড়ছে। বাইরে তখন মাত্র এক ডিগ্রি এবং আমি বাসার পোশাকে। বেশীক্ষন থাকতে পারলাম না- ঘরে ফিরতে হলো। এমনই আকর্ষনহীন জীবন যাপন করছি ইদানীং।
আজ নতুন বছরের প্রথম দিনটি ভালই কাটল। কারন দুটি। প্রথমত: খবর পেলাম আরিফকে (বিড়াল কার্টুন) নি:শব্দে মুক্তি দেয়া হয়েছে মাস দুই আগে। দেশের সংবাদপত্রগুলোকে অনুরোধ করা হয়েছে তার সম্পর্কে কোন রিপোর্ট না করতে।  হয়ত তাকে শাষানো হয়েছে এ সম্পর্কে কিছু না বলতে। অনুমান করা যায় সে হয়ত পালিয়েই আছে তবে মুক্ত।
গণতন্ত্রের প্রধান অন্তরায় হচ্ছে তথ্য প্রবাহে বাধা দেয়া। তথ্য প্রবাহ যত নিয়ন্ত্রনে থাকবে তত বিশেষ মহলের প্রপাগান্ডা সহায়তা পাবে। তত কন্সপিরেসী থিওরি হবে। এবং লোকজন কোনটি গুজব কোনটি আসল এটি সম্পর্কে দ্বিধায় থাকবে। এই  নিয়ন্ত্রনকে বুড়ো আঙুল দেখিয়ে তথ্যের অবাধ প্রবাহ নিশ্চিত করতে পারে  এখনও একমাত্র ইন্টারনেট। পৃথিবী জুড়েই এর পেছনেও স্বৈরাচারীরা লেগেছে এবং প্রতিবারই নতুন নতুন টুল আবিস্কার (যেমন এনোনিমাস প্রক্সি) হয়েছে তা পাশ কাটানোর। নতুন বছরে আমাদের রেজল্যুশন হোক তথ্যের এই অবাধ প্রবাহ নিশ্চিত করা বিশেষ করে বাংলাদেশে যখন গুরুত্বপূর্ন একটি নির্বাচন হওয়ার কথা রয়েছে। একটি কম্পিউটার ও ইন্টারনেট কানেকশন হাতের কাছে থাকলে প্রত্যেকেই একজন নাগরিক সাংবাদিক। প্রত্যেকেরই মত/তথ্য  সহজে বিশ্ববাসীর কাছে পৌছানো সম্ভব। 
দ্বিতীয় কারনটি হচ্ছে গত ডিসেম্বর মাসে বার্লিন যখন প্রায় তুষারপাতবিহীন ছিল কেউ কেউ বলছিল এ গ্লোবাল ওয়ার্মিং এরই ফল। আজ বেশ অনেকটা তুষারপাত হলো। অনেক আগে সেইল এর সময় কিনে রাখা স্নোবুট পড়ে বার্লিনে বেশ ঘুরলাম।  
সবার জন্যে নতুন বছরটি শুভ ও সৃষ্টিশীল হোক।
 

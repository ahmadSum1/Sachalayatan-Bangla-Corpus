এখন রুখে দাঁড়ানোর সময় 




গতকাল রাতে যখন প্রথম খবরটা পেলাম তখন ছিলাম একটি অনুষ্ঠানে। আজকালকার যুগে ব্রেকিং নিউজের উৎস হচ্ছে ফেসবুক বা টুইটার। খারাপ খবরগুলো দ্রুত আসে সেখানে। তারমধ্যে আক্রান্ত চারজনই আমার ফেসবুক বন্ধু, এবং তিন সচল ব্যক্তি জীবনেও পরিচিত। লালমাটিয়ায় শুদ্ধস্বরের অফিসে আক্রমণ এবং টুটুল ভাই, রণদা ও তারেককে হাসপাতালে নিয়ে যাওয়ার খবর পেয়ে মনটা খুব অস্থির ছিল। দ্রুত বাসায় চলে যাবার পরই দীপনের খবর আসে। এরপর সারা রাত শুধু নেটে খবর খুঁজেছি - আক্রান্তদের শারীরিক অবস্থার খবর নিয়েছি - ঘুমাতে পারিনি। জানিনা আর কত নির্ঘুম রাত রয়েছে সামনে। কারণ যুদ্ধ এবার শুরু।
পত্রিকা বা সামাজিক মিডিয়ায় অনেক আবেগময় লেখা পড়লাম অনেক কবিতা/হতাশা/ক্রোধ/নির্লিপ্ততা দেখলাম কিন্তু সেই থোড় বড়ি খাঁড়া আর খাঁড়া বড়ি থোর। বিচার চান না দীপনের বাবা অধ্যাপক আবুল কাশেম ফজলুল হক - তিনি এই হত্যাকাণ্ডকে বলেছেন রাজনৈতিক ও সাংস্কৃতিক। এবছরের খুনগুলো সাংস্কৃতিক - কারণ ভিন্নমতকে চাপাতি দিয়ে স্তব্ধ করে দেয়ার সংস্কৃতি যে ধর্ম, মানবতা, আইন বা সমাজে নেই সেই বিষয়ে আপামর জনতাকে জানাতে পারিনি।  এই খুনগুলো রাজনৈতিক কারণ আমাদের রাজনৈতিক মঞ্চগুলো আস্তিকতা নাস্তিকতা নিয়ে ভয়ঙ্কর রাজনৈতিক খেলা খেলে যাচ্ছে ব্লগারদের ঢালাওভাবে নাস্তিকতার লেবেল লাগিয়ে। এবং রাজনৈতিক শক্তিগুলো এইসব খুনগুলো থেকে ফায়দা লুটছে। 
অভিজিতদার সহধর্মিণী বন্যাদি ও বিচার চাইবেন না - তিনি দুষেছেন সরকারের নিরলিপ্ততাকে আর বলেছেন:  


আমাদের শোক আর ক্রোধে পরিণত হয়না, আমরা আর ৫২ তৈরি করতে পারিনা, আমরা আর ৬৯, ৭১ তৈরি করতে পারিনা। নির্যাতনের এই রাষ্ট্রযন্ত্র আজ এতটাই সার্থকভাবে আমাদের স্তব্ধ করে দিতে পেরেছে যে আমরা ভয়ে নিথর হয়ে যাই। আলোর সামনে অসহায় হরিণের দল যেমন ফ্যালফ্যাল করে তাকিয়ে থাকে ঠিক তেমনি আমরাও দাঁড়িয়ে থাকি রক্তাক্ত এই দেশ দেখে। 

এক ফেসবুক বন্ধুর কাছ থেকে চায়ের দোকানে বা রাস্তার কিছু মানুষের প্রতিক্রিয়া জানা হলঃ 


-শালার নাস্তিকের দল, দ্যাশটা তোমাগো বাপের নাকি?
-সোনার চামড়া কাইটা মোসলমান সাইজা লাভ নাই, তোমাগো হ্যারা ঠিকই খুইজ্জা বাইর করব।
-হালারা কুপাইলেও মরে না।
- ব্লগার মাতারিগুলা আম্রিকা থেইক্কা ট্যাকা খায়, ঠিকই আসে।
-আরে ভাই, অরা বালসাল লিখে বইলাই তো এমন হয়, পাব্লিকের তো মাথা গরম, বুঝেন না?

আমার মনে হয় এতকাল ব্লগিং করে আমরা ব্যর্থ - আমরা জনগণের কাছে পৌছুতে পারিনি - বা আমাদের নামে কুৎসা রটিয়ে জনবিচ্ছিন্ন করা হয়েছে। বর্তমান যুদ্ধপরাধের বিচার প্রক্রিয়া শুরুর পূর্বে জনমত গঠনে অনলাইন বা অফলাইনে ব্লগাররা অগ্রণী ভূমিকা রেখেছিল - কাদের মোল্লার ফাঁসির দাবিতে মুক্তিযুদ্ধের পক্ষের মানুষজনের শাহবাগ আন্দোলন শুরুর পর দ্রুতই জনমত ধর্মভিত্তিক রাজনীতির বিরুদ্ধে চলে যাচ্ছিল। এমন সময়ই ব্লগার রাজিব হত্যা এবং পত্রিকায় ব্লগারদের নাস্তিক আখ্যা দিয়ে চরিত্র হরণ।  সেখানে রাজনৈতিক কোন ফ্লোর না পেয়ে খালেদা জিয়া সেটিকে নাম দিলেন নাস্তিক সমাবেশ। এরপর শাহবাগ ও ব্লগারদের ঠেকাতে মাঠে নামান হোল পূর্বে অজানা হেফাজতগংকে।  
রাজিব হত্যার বিচার হয়নি এখনো - গ্রেফতারকৃত কতিপয় অল্পবয়সী ছেলেদের ব্রেনওয়াশ করেছে যারা তাদের ধরা যায়নি। আনসারুল্লাহ বাংলা টিমের প্রধান মুফতি জসীমউদ্দীন রাহমানী পুলিসের হাতে আটক দীর্ঘদিন ধরে - জেল থেকেই হয়ত পরবর্তী হত্যার প্রস্তুতি চলে। এর কারণ হচ্ছে নানারকম টক শো ও পত্রিকার পাতায় আবেগী বিশ্লেষণ হলেও কখনোই এই বিষয়গুলো নিয়ে বুদ্ধিজীবী/পেশাজীবী/ধর্মীয় নেতা/সাধারণ জনগণ এর মধ্যে খোলামেলা আলোচনা হয়নিঃ 

 তালিকাভুক্ত সব ব্লগারের কী ধর্ম বিষয়ক বিদ্বেষমূলক ব্লগ অথবা পোষ্ট আছে? কিন্তু অনেকের নাম কেন নাস্তিক ব্লগারের লিস্টে? তাদেরকে কেন পুলিশ পাহারায় থাকতে হয় সারাক্ষন? 
 অভিজিত রায়ের বইগুলো বা মুক্তমনার লেখাগুলো তারা কি পরেছেন? কোনখানে আপত্তি আছে এবং তা জানাতে চাপাতি হাতে লোক পাঠানো ছাড়া তারা কি পদক্ষেপ নিয়েছেন?    
 কারও ভিন্নমত থাকলে তাকে ধার্মিক ভাবে মারার বিধান আছে? 
 দেশে মুক্তচিন্তা ও যার যার ধর্মীয় অধিকার রক্ষার অধিকার আছে কি নাই বা কেন জরুরি।  
 ধর্মভিত্তিক রাজনীতি নিয়ে বিভিন্ন রাজনীতিবিদ, সাধারণ মানুষ ও ধর্মীয় নেতাদের অবস্থান কি।
 যুদ্ধপরাধীদের বিচার কেন সাধারণ চুরি-ডাকাতি বা খুনের কেইস না এবং দেশের আইন মোতাবেক সর্বোচ্চ শাস্তি কেন জরুরি। 

এসব কথার পাশাপাশি বর্তমানে সবচেয়ে বেশী দরকার আমাদের নির্লিপ্ততা কাটিয়ে স্রোতের বিপরীতে কিছু একটা করা। চোর পিটানোর সময় ছাড়া আমরা কেউ একত্রিত হই না। আবার কেউ চোর ধরলে, সে আসলেই চোর কিনা, কি কারনে চুরি করছে, চোরের আসলে অভাব/তাড়না কিসের এইসব না বুঝেই ঝাঁপিয়ে পড়ি দুই এক ঘা দিতে। আমাদের এখন একটু গা ঝাড়া দিয়ে উঠতে হবে এবং ভবিষ্যৎ বাংলাস্থান ঠেকাতে একত্রে কাজ করতে হবে বুঝে শুনে। আমার মাথায় এখন কয়েকটি বিষয় আসছে - আপনারাও সাহায্য করবেন ব্রেইনস্টরমিং এ। 

 একটি সামাজিক ক্যাম্পেইন চালাতে হবে ব্লগিং সম্পর্কে - যা প্রত্যন্ত গ্রামাঞ্চল পর্যন্ত বিস্তৃত হবে। রাজিব হত্যার পর ব্লগার বিদ্বেষী পত্রিকার লেখাগুলো মসজিদে ফটোকপি করে বিলানোর বিপক্ষে কোন রাজনৈতিক বা শুধী সমাজ কিছু বলেনি বা করেনি - এটাকে ভাঙতে হবে।
 যুদ্ধাপরাধীদের বিচার থামাতে ও এদের জেল থেকে বের করতে যেসব দেশই বিদেশি চক্রান্ত তৎপর তাদের বিরুদ্ধে কলম চালিয়ে যেতে হবে।
 ধর্মভিত্তিক রাজনীতির, তা যেরকম শক্ত মদদপুস্টই হোক,  সরূপ উন্মোচন অব্যাহত থাকবে।
 ব্লগার হত্যা ও যুদ্ধপরাধির বিচার নিয়ে সাংবাদিক ও রাজনীতিবিদের আলুপোড়ার উৎসব উন্মোচন করে দিন
 যারা ব্লগারদের নাস্তিক বলে তাদের বলবেন দুইটা নাস্তিক্যবাদী লেখা দেখাতে। যারা ব্লগারদের বলে যে তারা অ্যাসাইলাম নেবার জন্যে এমন করছে - তাদের দায়িত্ব দেবেন হুমকির উপর থাকা একজন ব্লগারকে আশ্রয় দিয়ে তার নিরাপত্তা নিশ্চিত করতে।    
 মুক্তবুদ্ধি মুক্তচর্চা অব্যাহত থাকবে। 
 শুধু মার খেলে চলবে না মার দিতেও হবে। চাপাতির বিপক্ষে চাপাতি নিয়েই দাঁড়াতে হবে না। তবে অনেক উপায় আছে। বসে না থেকে আপনার আসে পাশের জঙ্গিদের প্রতি সহানুভূতিশীলদের খুঁজে বের করুন, গতিবিধি অনুসরণ করুন - সামাজিক মিডিয়া ব্যবহার করে (দরকার হলে বেনামিতে) উন্মোচন করে দিন - সাবধান করে দিন। আন্তর্জাতিক জনমত তৈরি করুন।  
 তথাকথিত সুধী সমাজ ও বুদ্ধিজীবীদের শরম দিন - বলুন যে সুবিধানুযায়ী কথা বলে কেষ্ট মিলার দিন শেষ। যারা পালটাবে না তাদের বর্জন করুন।
 লেখক বুদ্ধিজীবীদের বলুন ব্লগার/প্রকাশক হত্যার বিরুদ্ধে প্রতিবাদ জানাতে। তাদের অনুরোধ করুন একবছর কোন বই প্রকাশ না করতে এই ঘটনার প্রতিবাদে।
 ভারতের মত লেখক বুদ্ধিজীবীরা কি তাদের পুরস্কার বা সম্মান ফেরত দেবেন প্রতিবাদ করে? দেখার প্রতীক্ষায় রইলাম। 
 সকল লেখক ও প্রকাশক মিলে আগামী ফেব্রুয়ারির বইমেলা বর্জন করুন। বর্তমান অবস্থায় এটির কোন প্রয়োজন নেই। 

অনেকে বলেন আর লিখে কি হবে, প্রতিবাদ করে আর কি হবে? কিন্তু যদি আসতেন সবাই শাহবাগের মত একসাথে, যদি হাতে হাত রেখে আবার বলতেন আর নয়। কলম চলবে!


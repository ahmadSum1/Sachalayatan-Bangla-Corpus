বিদায় নিচ্ছে ২০১৩



২০১৩ আমায় দিয়েছে অনেক কিছু। সবচেয়ে বেশী কি পেয়েছি? একটা হারিয়ে যাওয়া বিশ্বাস। শাহবাগে লড়ে যাওয়া মানুষেরা ফিরিয়ে আনে সেই বিশ্বাসকে - লড়াকু মানুষ পারে বিশ্বাসঘাতকদের পরাজিত করতে।
বাংলাদেশ আমার জন্মভূমি নয়, আমার স্বপ্নের দেশ, আমার রূপকথার দেশ। আমার জনক-জননীরা সেখান থেকে উৎখাত হয়েছিলেন। কিন্তু কখনো বিশ্বাস হারাননি তাঁদের শিকড়-এ। তাঁদের বিশ্বাসকে একাত্তরে জয়যুক্ত করেছিল বাংলাদেশের বীর সন্তানেরা। সেই ক্রান্তিলগ্নে যারা বাংলাদেশ-এর সাথে বিশ্বাসঘাতকতা করেছিল আমার কাছে সেই অমানুষদের কোন ক্ষমা নেই। 
*** *** ***
শাহবাগ ২০১৩
বেশী কিছু তো চাইনি! 
ভালবাসব বাংলাদেশ। 
ভালবাসব তোমায়, 
ভালবাসব তোমার প্রিয় মানুষদের
আমার প্রিয় মানুষদের
আমাদের প্রিয় আকাশ, বাতাস
সাড়ে তিন হাত জমিন
কিংবা 
জলে ভেসে যাওয়া 
এক মুঠো ছাই!  
সবুজ হৃদয় জমিনে 
মুক্তিযুদ্ধের শোণিত-রাঙা সূর্য। 
নয়া প্রজন্মে কলরোল তোলে নুতন জোয়ার! 
শুধু জেনে নিতে চাই 
যুদ্ধাপরাধী বিশ্বাসঘাতকরা পাবে
চরম দন্ডের বকেয়া পাওনা! 
দৃপ্ত স্পর্ধায় আমরা হেঁটে যাব
এক দিগন্ত থেকে আরেক দিগন্তে! 
ভালবাসার গান গাইতে গাইতে
আমাদের ভালবাসার ভাষায়,
যে ভাষায় আদর করেছে, চুমা দিয়েছে
জননী, শপথ নিয়েছে বাপ-দাদারা!
একুশের শপথ
একাত্তরের শপথ
তেরর শপথ
          আর আপস নেই। 
প্রিয় আমার, আর পিছু হটা নেই!
*** *** ***
আর লিখতে পারছি না, অক্ষর ঝাপসা হয়ে যাচ্ছে, বিদায় ২০১৩!


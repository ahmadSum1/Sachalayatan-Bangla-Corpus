যাই, বাহামা ছুঁয়ে আসি 



অবশেষে বেরিয়ে পড়লাম, পায়ের বেড়ি খসিয়ে বেড়িয়ে আসার জন্য। নরওয়েজিয়ান (আবারও) ক্রুজ লাইনের তরণী ভরসায়, এবার গন্তব্য বাহামা দ্বীপপুঞ্জ। চার রাত, তিন দিন-এর ভ্রমণ, মাত্রই তিনটি দ্বীপ ছুঁয়ে আসা। কিন্তু, সেটাই বা কম কি, একটু ঘুরে আসা ত হবে!
মায়ামি থেকে জাহাজ ছাড়বে, কাল। বিমানে চড়ে আজ সকালে চলে এসেছি এই মহাব্যস্ত শহরে, উঠেছি উপকূলের এক ছিমছাম সরাইখানায়। যে ভদ্রলোক এয়ারপোর্ট থেকে ট্যাক্সি চালিয়ে নিয়ে এলেন, প্রায় অর্ধশতাব্দী আগে তিনি বাহামা  থেকে আমেরিকার এই শহরে এসেছিলেন বাবা-মা-পরিজনদের সাথে। সময় গড়ানোর সাথে তার পরিবার-পরিজনদের সকলেই ফিরে গেছে বাহামায়। শুধু প্রেমের বাঁধনে আটকে গিয়ে তিনি এই দেশকেই তাঁর নিজ বাসভূমি, আপন দেশ করে নিয়েছেন। স্ত্রী বেশ কিছুদিন বাহামায় ছিলেন, সে দেশের রান্না রাঁধেন অতি চমৎকার। তাই আমেরিকা আর বাহামা দুই দেশকেই মিলিয়ে নিয়ে ভালোই আছেন। এখন ছেলেমেয়েগুলি বাবা-মায়ের থেকে ভাল জীবনযাত্রা চালাতে পারলেই আর চাওয়ার কিছু থাকে না। গাড়িতে যেতে যেতে পথের ধারের দ্রষ্টব্যগুলিকে দেখিয়ে দিচ্ছিলেন, সেই সাথে চলছিল গল্প। খুব খুশী তিনি যে কিউবার সাথে সম্পর্ক সহজ হয়েছে। ওনার অভিমতে, এতবছর ধরে চলে আসা নিষেধাজ্ঞায় বেশী ক্ষতি যা হয়েছে, তা হয়েছে কিউবার সাধারণ গরীব মানুষগুলোর। 
সরাইখানাটির অতিথি আপ্যায়নের দায়িত্বে থাকা ভদলোক-ভদ্রমহিলা দু’জন  ইংরেজি এবং স্প্যানিশ উভয় ভাষাতেই চোস্ত মনে হল। আমাদের বাক্স-প্যাটরা তাদের জিম্মায় রেখে বেরিয়ে পড়লাম হাঁটতে। ক্ষিধে পেয়ে গেছে। কাছাকাছি একটি ইটালিয়ান রেস্তোঁরায় ঢুকে পড়লাম। অর্থাৎ সেটির বারান্দায় উঠে পড়লাম। ভিতরে যাওয়ার আগেই আমাদের বারান্দায় বসিয়ে দেয়া হল, ছাতার তলায়। ওয়েটার ভদ্রলোকের কুচো ছেলেটির ইচ্ছে বাবা তার সাথে খেলা করে। বাবারও মনে হয় সেটাই ইচ্ছে করছিল। সকাল শেষ, দুপুর আসি আসি করছে। এই অবসর-টি পাওয়া গিয়েছিল, আমরা এসে পড়ে সেটি বরবাদ করলাম। আমাদের দেখে মানুষটি যে বিশেষ উচ্ছ্বসিত হয়ে উঠলেন না - অকারণ নয় সম্ভবতঃ। তারপরে আমরা যখন দু’জনের জন্য একটিই এগার ইঞ্চি ব্যাস-এর আর্টিচোক-পেপারোনি ইত্যাদি সমাহারে বাহারি পিৎজা চাইলাম, তিনি প্রায় বাকরুদ্ধ হয়ে জানালেন যে তার খদ্দেররা একাই এক একটা সাবাড় করে দেন। আমরা অবিচলিত - একটাই নেব। একটু পরে বয়স্ক রাঁধুনি ভদ্রলোক যখন হাসি হাসি মুখে পিৎজাটি এনে হাজির করলেন আমরা আনন্দের সাথে সেটিকে কাছে টেনে নিলাম - একটিই যথেষ্ট। রসনার তৃপ্তি শেষে ঘন্টাখানেক ঘোরাঘুরি করে আমরা সরাইখানায় ফিরে  এলাম। 
আর্টিচোকে সজ্জিত পিৎজা

ঘণ্টা দেড়েক ঘুম লাগিয়ে বেড়িয়ে পড়লাম বৈকালিক ভ্রমণে। সরাইখানায় ইতিমধ্যে শুরু হয়ে গিয়েছিল আনন্দ-প্রহর, happy hour - এক ঘণ্টার অবসর, সকল অতিথিদের একটি বার করে বিনামূল্যে কঠিন পানীয় দিয়ে আপ্যায়ন। জীবনসখী ও রসে বঞ্চিত। আমি তা নই, কিন্তু সে সুধা তার সঙ্গসুধার থেকে বেশী আকর্ষণের নয়। হাঁটতে হাঁটতে আমরা সমুদ্রের কিনারে। সাগরে তখন নরওয়েজিয়ানের মুক্তা নামের জাহাজটি রওনা হয়েছে তার গন্তব্যে। খানিকক্ষণের মধ্যেই সেটি বেশ দূরে চলে গেল। কাল আমরাও যাব। আমাদের জাহাজের নাম - আকাশ। 
দূরে নরোয়েজিয়ানের মুক্তা। আমার মুক্তা আমার পাশে। 

নিজস্বী না তুললে কেমনে কি!

সাগর থেকে ফিরে এলাম এ পথ ধরে

সন্ধ্যা নামে ধীরে 

গৌতম আর অহল্যার শিকারদের কথা মনে পড়ে গেল। (অহল্যা চলচ্চিত্রটি যাঁরা দেখেছেন তাঁরা জানেন কি বলছি)


আরও কিছুক্ষণ সাগরপাড়ে, তারপর শহরের মধ্যে ঘোরাঘুরি করে ঠিক করলাম পরিচিত ব্র্যান্ড-এর খাবার-এর দোকানেই ঢুকে যাই। ‘সাবওয়ে’ আমাদের পছন্দের দোকান। ঢুকে পড়লাম। এই দোকানেও লোকটিকে মনে হল খদ্দের আসায় বিশেষ খুশী হতে পারেনি। সে যাক, ক্লান্ত আছে হয়ত। একসময় সে জানতে চাইল, কি চাই আমরা। জানালাম। তার পর আমি পকেটে হাত ঢুকিয়েই চমকে উঠলাম - ক্রেডিটকার্ড-এর থলিটি নেই। সাবওয়ের লোকটি তখনও রুটিতে ছুরি বসায়নি। তাড়াতাড়ি দুঃখ প্রকাশ করে দোকান থেকে বের হয়ে এলাম। মাথা খারাপ হওয়ার অবস্থা। গিন্নী আমায় শান্ত করতে গিয়ে দেখে তার ব্যাগটির মুখ খোলা। একটু আগেই একজনের সাথে তার ধাক্কা লেগেছিল - তখন কিছু মনে হয়নি। এখন মহা আতঙ্কে ব্যাগ হাত ঢুকিয়ে দেখা গেল সব ঠিক আছে। আঃ কি নিশ্চিন্ত! কিন্তু আমার কার্ডগুলো! দ্রুত ঘরে ফিরে দেখি ব্যাগটা রয়ে গেছে পোষাক বদলের সময় ছেড়ে যাওয়া প্যান্টের পকেটে। বাঁচলাম। মিনিট পনেরোর যে ঝড় দুজ’নের মনের উপর দিয়ে গেল - সেটা সহজে ভোলার না। 
এবার গেলাম একটি আর্জেন্টিনিয় দোকানে। এই দোকানে সকলেই বেশ হাসিমাখা মুখে অতিথিদের যত্নআত্তি করেছেন। নানা নামের খাবার। পরিচিত, অপরিচিত। মাখন-ভাত আর তেলাপিয়া মাছ ভাজা, সাথে স্বাস্থ্যকর সব্জীসিদ্ধ। কিন্তু না, সে আমার জন্য নয়। গিন্নী নিলেন সেই খাবার। আমি নিলাম - এম্পানাডাস, মাংসের পুলিপিঠে। একটা মুর্গীমাংসের, একটা গোমাংসের। আহা! ক্রেডিটকার্ড ফেলে যাওয়াটা সার্থক হল। উপরি পাওনা হল দোকানের দেয়ালে টাঙ্গানো টিভির পর্দায় রিয়েল মাদ্রিদ-এর একের পর এক গোল-গুলি। 
স্বাস্থ্যকর খাবার, আমি নিই নি। 

লেবু-চা বানানোর সহজ পদ্ধতি। চা দিতে বলুন। চা এলে সাথে আসা লেবুর টুকরাটি পরিমাণমত চিপে চায়ে কয়েক ফোঁটা লেবুর রস দিন। একই সাথে আসা চিনি বা তার বিকল্প আপনার পছন্দ মত পরিমাণে চায়ে গুলে নিন। এক লহমায় না হলেও, হয়ে গেল - চমৎকার লেবু-চা। 

মাংসের পুলিপিঠে, espanadas

দূরদর্শনের পর্দায় শুধুই গোল দেখাচ্ছিল না, ভাষ্যকার সুন্দরীকেও দেখাচ্ছিল বইকি। 

সন্ধ্যেটা দিব্বি কাটল। কাল জাহাজে চড়ার দিন। এখন দরকার একটি চমৎকার ঘুম।


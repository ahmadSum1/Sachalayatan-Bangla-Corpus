ক্লেমেন্জার লেবু সমস্যা আর আমাদের সিডর ভিক্টিমেরা



১.
আগামী মাসে ক্লেমেন্জার জরুরীভিত্তিতে দুটো পুরোন গাড়ী দরকার। পরবর্তী অপারেশনটা দলের জন্য খুব বেশী গুরুত্বপূর্ণ। গাড়ীদুটো দেখতে পুরোন হলেও জরুরী সময়ে যেন আবার বিগড়ে না যায় সেদিকেও খেয়াল রাখতে হবে। লিটল ইটালীতে পুরোন গাড়ির দোকান আছে দুটো। এর মধ্যে শহরের উত্তরে রিচি নবিলোর দোকানটা বেশ ভালো গাড়ী রাখে। তবে সমস্যা হচ্ছে ওকে তেমন বিশ্বাস করা যায় না। আবার দক্ষিণ দিকের ফ্যাট টনির গাড়ীর কালেকশন তেমন একটা ভালো না হলেও ছেলেটা চুপ থাকতে জানে। পুলিশ চেপে ধরলে খুব বেশী বিপদের আশংকা নেই।
সে হিসাবমতোই শুক্রবার রাতে ক্লেমেন্জা আর রকো রওনা হলো ফ্যাট টনির দোকানের উদ্দেশ্যে। রকো ইতিমধ্যেই পুরোন গাড়ির দামের ব্যাপারে খোজখবর লাগিয়েছে। এক বছরের ব্যবহৃত গাড়ী এখন দু’হাজার ডলারের কমে পাওয়া যাচ্ছে না। ধূর্ত টনি হয়তো কিছু বেশিও নিতে পারে তবে সেটা আড়াই হাজার ডলারের বেশী হবে না। দোকানের সামনে দুজন নামতেই মুখে মোলায়েম হাসি মাখা ফ্যাট টনিকে দেখা গেল।
দোকানে বসে নষ্ট করার সময় হাতে নেই ক্লেমেন্জার। আর ফ্যাট টনির সাথে বেশী কথা বলাও নিরাপদ না। কাজেই প্রথমেই অল্প কথায় সব বলে গেল রকো। ক্লেমেন্জা মাঝে মাঝে দু এক কথা যোগ করছিলো। গাড়ির ধরন জানার পর টনি তাদের নিয়ে গেল দোকানের পেছনে কাভার দিয়ে ঢেকে রাখা কিছু গাড়ীর দিকে।
“দোকানে এই মূহুর্তে সবচেয়ে ভালো গাড়ী এই তিনটি”, বললো ফ্যাট টনি, “যেকোন দুটি নিতে পারেন নিশ্চিন্তে”। ভূরু কুচকে কাভার উল্টে বেশ ভালো করে দেখলো কিছুক্ষণ ক্লেমেন্জা আর রকো দুজনই। “হুমম, এবার দামটা বলে ফেলো”, গম্ভীর স্বরে বললো পেটমোটা ক্লেমেন্জা। “আহা, এতো অস্থির হচ্ছেন কেন, ভালো করে দেখুন আগে”, বলে চললো টনি, “এইরকম গাড়ী এই পুরো লিটল ইটালীতে আর একটিও পাবেন না। দুটো গাড়ীর জন্য আপনাকে দিতে হবে মাত্র পাচ হাজার ডলার”। কিছুক্ষণ ভাবলো ক্লেমেন্জা, তারপর বললো, “সাড়ে তিন হাজার  ডলারের এক পয়সাও বেশী পাবে না”। মুখের মোলায়েম হাসিটা একেবারে অক্ষত রেখে টনি বললো, “আপনি বলেই পাচ হাজার চাইলাম, অন্য কেউ হলে তো ছয় হাজারের এক পয়সা কমেও দিতে পারতাম না। যাই হোক শেষ দাম বলছি চার হাজার, এর নিচে আর সম্ভব না”। “শেষ দাম তিন হাজার ছয়শো”, বলেই গেটের দিকে পা বাড়ালো ক্লেমেন্জা। গেট দিয়ে বেরোবার ঠিক আগ মূহুর্তে টনি বলে উঠলো, “তিন হাজার আটশো, নিয়ে নিন”। তিন হাজার আটশো শুনে রকোর দিকে জিজ্ঞাসার দৃষ্টিতে তাকালো পেটমোটা ক্লেমেন্জা। রকো হালকা মাথা নেড়ে না বলতেই দুজন বেড়িয়ে আসলো দোকান থেকে। গাড়ীতে উঠেই রকোকে চেপে ধরলো পেটমোটা, “তিন হাজার আটশোতে কিনতে কি সমস্যা ছিল? না করলে কেন”? “চার হাজারের নিচে নেমেছে দেখেই না করেছি, চার হাজার বললে ঠিকই কিনতে বলতাম,” বেশ ভারী গলায় উত্তর দিলো রকো।
২.
এবার দৃষ্টি ফেরানো যাক আট সমুদ্র তেরো নদী পাড়ে বাংলাদেশের বুকে বরিশাল জেলার আগৈলঝড়া উপজেলার বাসাইল গ্রামে। রহিম হাওলাদারের দুই ছেলে কালু আর লালু। কালু ছোটবেলা থেকেই ভদ্র আর শান্ত, অন্যদিকে লালু সবকিছুতে উদাসীন। মারা যাওয়ার আগে রহিম হাওলাদার তার দুই ছেলেকে সব জমি, পুকুর , বাড়িঘর সমান ভাবে ভাগ করে দিলেন। একটা পুকুর, চার বিঘা জমি আর একটা ঘর, এই সবকিছু বিক্রি করে দুহাতে টাকা উড়িয়ে নি:স্ব হতে লালু হাওলাদারের সময় লাগলো এক বছর আট মাস। সেই একই সময় কালু হাওলাদার তার চার বিঘা জমিকে বানালো সাত বিঘা। পুরোপুরি নি:স্ব হওয়ার পর ঢাকায় আসা ছাড়া আর কোন উপায় ছিলো না লালু হাওলাদারের। ২০০৭ এর ৫ ই মার্চ ঢাকায় আসে লালু। প্রথম কিছুদিন কারওয়ান বাজারে কুলির কাজ করে। তারপর শুরু করে রিকশা চালানো। কিন্তু অত্যাধিক শারীরিক পরিশ্রমে অভ্যস্থ না থাকার দরুণ অল্পদিনেই হাপিয়ে উঠে লালু। এবার শুরু করে দিনমজুরীর কাজ। কাজ করতে করতে প্রায়ই গ্রামের কথা মনে করে চোখের জল ফেলে গোপনে।
১৫ই নভেম্বর ২০০৭। শুরুটা অন্যান্য দিনের মতো হলেও শেষটা বড় ভয়ানক ছিলো কালু হাওলাদারের জন্য। সিডরের আঘাতে ৭ বিঘার জমির ফসল প্রায় পুরোটা নষ্ট হয়, ঘরের ভেতর গাছ ভেঙ্গে পড়ে মারা যায় ছোট ছেলেটা। সকাল বেলা প্রতিবেশীরা কালূ ও তার স্ত্রীকে উদ্ধার করে ধ্বংসস্তূপ থেকে। শারীরিকভাবে পুরোপুরি সুস্থ হতে আর পুত্রশোক কাটিয়ে উঠতে উঠতে লেগে যায় প্রায় এক সপ্তাহ। প্রতিবেশী প্রায় সবার অবস্থাই একই। প্রত্যেকেই কিছু না কিছু হারিয়ে পর্যূদস্ত। পুরো গ্রামে একমাত্র টিকে থাকা ঘরটা ছিল চেয়ারম্যান রশিদ মোল্লার। প্রাথমিক সাহায্য শুরু হয় তার বাড়ি থেকেই। গমচোর হিসেবে হালকা কুখ্যাতি থাকলেও এতো বড় বিপদে তিনিও চুপচাপ বসে না থেকে গ্রামবাসীকে যথেষ্ঠ সাহায্য করেন। এক সপ্তাহেরও বেশী সময় পর সরকারী সাহায্য আসে গ্রামে। বড় বড় হেলিকপ্টার ঘুরপাক খায় গ্রামের উপরে। নিচে ক্ষুধার্ত মানুষ তৃষ্ঞার্ত দৃষ্টিতে তাকিয়ে থাকে। সেনাবাহিনীর ক্যাপ্টেন রফিকের নেতৃত্বে সরকারী ত্রাণকার্য শুরু হয়। প্রথমেই যে সমস্যাটা দেখা যায় সেটা হচ্ছে গ্রামবাসীর প্রত্যেকের আলাদা ভাবে ক্ষতি নির্ধারণ। কালূ হাওলাদারের পাশের বাড়িটাই কাদের মোল্লার। কাদের মোল্লার জমি ছিল ২ বিঘা, পুকুর ছিল না, দুধেল গাই ছিল ৩ টা। সেদিক দিয়ে কালূ হাওলাদারের ৭ বিঘা জমিতে মোট ক্ষতির পরিমাণ কাদেরের চেয়ে ঢেড় বেশী। কিন্তু সরকারী ত্রাণ নেয়ার সময় সবাই সমান। ত্রাণ হিসেবে যা পাওয়া গেল সেটাও পরিমাণে খুব একটা খারাপ না। পরিবার নিয়ে টিকে থাকার জন্য মোটামুটি। কিন্তু মূল সমস্যাটা শুরু হলো পুরোপুরি অপ্রত্যাশিতভাবে। ত্রাণকার্য শুরু হওয়ার এক সপ্তাহ পর হঠাৎ করে ঢাকা থেকে বেশ বড় একদল মানুষ আসে যারা বিভিন্ন সময়ে এই গ্রাম ছেড়ে নানা কারণে ঢাকা গিয়েছিল। এই দলের সাথেই গ্রামে পুন:রাগমন ঘটে লালু হাওলাদারের। গ্রামে আসার আগে যথারীতি কারওয়ান বাজারে দিনমজুরের কাজ করতো লালু। সেখানেই একদিন খবর পায় যে বরিশালের গ্রামগুলোতে বেশ ভালো পরিমাণে ত্রাণ বিতরণ করছে সরকার। এবং ত্রাণের পরিমাণ প্রায় ঢাকায় তার দৈনিক আয়ের সমান। এই খবর পেয়ে বিন্দুমাত্র দেরী করেনি লালু। পরিচিত বেশ কয়েকজনকে সঙ্গী করে গ্রামে ফিরে আসে।
লালুর এই গ্রামে ফিরে আসাটাকে ভালোভাবে দেখেনি কালু। ভাইয়ের এই বিপদে সাহায্য করতে যে লালু ঢাকা থেকে ছুটে আসেনি সেটা সে জানে ভালো করেই। লালুর আসার কারণটা বোঝা যায় আসার পরদিনই। গ্রামবাসী অন্য সবার সাথে সেও ত্রাণ নেয়ার লাইনে গিয়ে দাড়ায়। গ্রামবাসীরা সবাই তাকে চেনার পরও কেউ প্রতিবাদ করার সাহস পায় না মিলিটারীর ভয়ে। সবার মতো সেও সরকারী ত্রাণের অংশীদার হয় কোন ক্ষতির সম্মুখীন না হয়েও আর গ্রামের ক্ষতিগ্রস্থ মানুষেরা তাদের প্রাপ্য ত্রাণের ভাগ থেকে হয় বন্চিত। শুধুমাত্র বাসাইল গ্রাম না, এইরকম ঘটনা ঘটেছে বরিশাল, পটুয়াখালি, বাগেরহাটের অনেক গ্রামে। এই ধরনের সমস্যাগুলোর সমাধান কি হতে পারে?
৩.
আবারও দৃষ্টি ফেরানো যাক ক্লেমেন্জা আর রকোর দিকে। ফ্যাট টনির শেষ প্রস্তাবিত দাম ছিল ৩৮০০ ডলার। আর ক্লেমেন্জার বাজেট ছিল ৪০০০ ডলার। তাহলে রকো রাজি হলো না কেন?
ধরা যাক একটি পুরোন ভালো গাড়ীর মূল্য সর্বনিম্ন ২০০০ ডলার আর একটি পুরোন খারাপ গাড়ীর(ইংরেজীতে যাকে লেমন বলা হয়) মূল্য সর্বনিম্ন ১০০০ ডলার। যদি একজন ক্রেতার একটি পুরোন গাড়ী ভালো না খারাপ জানার কোন উপায় না থাকে তাহলে যেকোন পুরোন গাড়ীর প্রত্যাশিত মূল্য (২০০০*.৫০+১০০০*.৫০) অথবা ১৫০০ ডলার। কিন্তু একজন বিক্রেতা কখনোই ২০০০ ডলারের নিচে একটা ভালো গাড়ী বিক্রি করবে না। আবার ১৫০০ ডলারে তার পক্ষে শুধুমাত্র একটি লেমনই বিক্রি করা সম্ভব। এই কারণেই রকো ১৯০০ ডলারের প্রস্তাব শুনে রাজি হয় নি।
এক্ষেত্রে পুরোন গাড়ীর বাজারের কি হবে? যদি কোনরূপ গ্যারান্টি না দেয়া হয় তবে পুরোন গাড়ীর বাজারই তৈরী হবে না। কারণ ভালো পণ্যের প্রত্যাশিত মূল্য যখন পণ্যের প্রকৃত মূল্যের চেয়ে কম থাকে তখন খারাপ পণ্য সে জায়গা দখল করে। একইভাবে এর বিপরীতটাও সত্য। যেটা ই’বের ক্ষেত্রে দেখা যাচ্ছে 
৪.
ফিরে আসি বাসাইল গ্রামে। ক্যাপ্টেন রফিকের চোখে ত্রাণপ্রার্থী লালু আর কালুর মধ্যে কোন পার্থক্য নেই। গ্রামের ক্ষতিগ্রস্ত কৃষক আর শহর থেকে ত্রাণের লোভে গ্রামে আসা দিনমজুর তার দৃষ্টিতে এক। ধরা যাক প্রতিদিন একজন ত্রাণপ্রার্থীর জন্য সরকারী বরাদ্দ হচ্ছে ১৫০ টাকা এবং গ্রামে মোট জনসংখ্যা ১০০০ জন। যদি শহর থেকে অতিরিক্ত ২০০ জন এসে যদি এই ত্রাণে ভাগ বসাতে চায় তাহলে হয় ২০০ জন প্রকৃত গ্রামবাসীকে বন্চিত করতে হবে অথবা ১৫০০০০ টাকাকে ১২০০ ভাগ করে প্রত্যেককে ১২৫ টাকা করে দিতে হবে। অর্থাত সমাধান যাই হোক,  শেষ পর্যন্ত ক্ষতিগ্রস্ত হচ্ছে গ্রামবাসীরাই।
এই সমস্যাটা থেকে রক্ষা পাওয়া যেত যদি ত্রাণ বিতরণের দায়িত্ব চেয়ারম্যান রশিদ মোল্লার উপর থাকতো।কারণ কালূ আর লালুর মধ্যে কে প্রকৃত ক্ষতিগ্রস্থ এটা রশিদ মোল্লার পক্ষেই জানা সম্ভব, ক্যাপ্টেন রফিকের পক্ষে না। গ্রাম সরকারের জবাবদিহিতা যদি নিশ্চিত করা যায় তাহলে ত্রাণ বিতরণের মতো কাজগুলোতে মিলিটারীর চেয়ে তাদের সফলতার হার অনেক বেশী হবে।
৫.
উপরের যে দুটি সমস্যা নিয়ে আলোচনার চেষ্টা করা হয়েছে সেটাকে অর্থনীতির ভাষায় বলে information asymmetry. ২০০১ সালে এ বিষয়ে গবেষণার জন্য তিন অর্থনীতিবিদ নোবেল পুরষ্কার পান। Information asymmetry নিয়ে  বলতে গেলে এ বিষয়ে আমাদের ড: মুহম্মদ ইউনুসের অবদানটাও কিছুটা উল্লেখযোগ্য।
বাংলাদেশের একজন গ্রাম্য মহাজন ঋণের উপর বছরে ১৫০% সুদ আদায় করেন। তাহলে এসব ক্ষেত্রে সাধারণ ব্যাংকগুলো কেন ঋণ দিচ্ছে না? কারণ প্রথাগত ব্যাংকের চেয়ে মহাজনের কিছু তুলনামূলক সুবিধা রয়েছে। যেমন
•	প্রথাগত ব্যাংকের চেয়ে মহাজনের পক্ষে ছোট ঋণগুলো নিয়ে গ্রহীতার সাথে ভালোভাবে বোঝাপড়া সম্ভব।
•	মহাজন জানে কার পক্ষে ঋণ পরিশোধ সম্ভব এবং কার পক্ষে সম্ভব না।
•	মহাজনের পক্ষে ঋণগ্রহীতার আর্থিক অবস্থা নিয়মিত পর্যবেক্ষণ করা সম্ভব, যেটা ব্যাংকের পক্ষে সম্ভব না।
উপরের তিনটি সমস্যা – returns to scale, adverse selection এবং moral hazard এর কারণে মহাজনের পক্ষে গ্রামে সুদী কারবারে একটা মনোপলি ধরে রাখা সম্ভব হয়।
ড: ইউনুসের গ্রামীণ ব্যাংক একটি নতুন পদ্ধতি উদ্ভাবন করেছে যাতে উপরের তিনটি সমস্যার কিছুটা সমাধান সম্ভব হয়েছে। গ্রামীণ ব্যাংকের পদ্ধতি অনুযায়ী ভিন্ন ভিন্ন প্রকল্পে ঋণ নিতে ইচ্ছুক কয়েকজন ব্যক্তিকে একসাথে ঋণের জন্য আবেদন করতে হবে। যদি ঋণটি অনুমোদন পায় তাহলে ওই দলের দুইজনকে ঋণ দেয়া হবে।ওই দুইজন যদি সময়মতো ঋণ পরিশোধ করতে পারে তাহলে দলের আরো দুইজন ঋণ পাবে। এভাবে চলতে চলতে একেবারে শেষে ঋণ পাবে দলনেতা। এই পদ্ধতিতে adverse selection এবং moral hazard এই সমস্যা দুটি অনেকাংশে দূর করা গেছে। আর returns to scale পুরোপুরি অর্জন করা সম্ভব হয় নি। মূলত এই returns to scale সমস্যাটার কারণেই গ্রামীণ ব্যাংকের সুদের হার এখনো ৪০% এর কাছাকাছি।
শেষ পর্যন্ত যদি কেউ পড়ে থাকেন তাহলে ধন্যবাদ। কারণ লেখা শেষ করার পর নিজেরই পড়তে বোরিং লাগছিলো।


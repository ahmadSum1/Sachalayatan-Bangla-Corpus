মেঘ দেখে তুই করিসনে ভয় আড়ালে তার সূর্য হাসে



১.
(এই অংশটি অপ্রয়োজনীয়)
২.
কলেজে থাকতে একটা মেয়েকে আমার খুব ভালো লাগতো। সত্যি বলতে স্কুল পাস দেয়ার পর পরই খবরের কাগজে কোন এক কারণে ওই মেয়ের ছবি দেখি, তার পর থেকেই তাকে নিয়ে নানারকম ফ্যান্টাসীতে ভুগতাম। ক্লাস শুরু হওয়ার পর সকাল আটটার ক্লাসে আমি গিয়ে বসে থাকতাম সাড়ে সাতটার সময়(তখন কিন্তু শীতকাল)। কারণ ওই মেয়ে সাড়ে সাতটার একটু পর পরই আসতো। ক্লাসের অন্যান্য লুকজন আসতো আরো দেরীতে। আমার মতো অলস মানুষ অতো সকালে যাওয়ার কারণ ছিলো একটাই, অল্প একটু সময় ওই মেয়েরে একটু দেখা। ও হাইটা হাইটা কলেজের করিডর দিয়া আসবে, তারপর চেয়ারটা টানবে, টাইনা বসবে, বইসা ব্যাগ রাখবে, রাইখা বই খাতা বের করবে … এইসব দেখতাম। আর কিচ্ছু করতাম না, একদম সত্যি কথা, কিচ্ছু না। কখনো কথা বলার চেষ্টাও করিনাই। ওইযে সকাল থিকা দুপুর পর্যন্ত ওরে দেখতাম এইটাই শান্তি। কোন এক অদ্ভূত কারণে ওই মেয়ের প্রতি আমার এই মন্ত্রমুগ্ধতা দিনে দিনে কমতে থাকে। আমার ৭:৩০ টায় কলেজে উপস্থিতি আস্তে আস্তে ৮:৩০ টায় পরিণত হয়। ওই মেয়েরে দেখতে দেখতে একটা পর্যায়ে হাই তোলা শুরু করি। তারপর আরো নানান নাটক, ওইসব বইলা লাভ নাই। 
৩.
একটা ছেলের একটা মেয়েরে পছন্দ করার এক কোটি কারণ থাকতে পারে। কিন্তু প্রথম কারণটা সম্ভবত চেহারা। কারণ এইটা দূর থিকা দেখা যায়। এখন কথা হইলো ক্লাসের সবচেয়ে সুন্দরী মেয়েটারে সব ছেলে ভালোবাসার প্রস্তাব কেন দেয় না। গোপন ফ্যান্টাসী যে থাকে সেইটা আমি জানি কিন্তু প্রস্তাব কেন দেয় না? প্রত্যাখ্যাত হবার ভয়ে? সেটা হতেই পারে, কিন্তু আগে থেকে ছেলেরা জানে কিভাবে যে সে প্রত্যাখ্যাত হবে?
এখন আসেন আমরা একটা পরিস্থিতি কল্পনা করি যেখানে আমাদের ক্লাসে ১৮ টা ছেলে আর ১৮ টা মেয়ে। আমার ওই মেয়েকে যেমন ভালো লাগছিলো ক্লাসের অন্য ১৭ টা ছেলেরও ওরে তেমনি ভালো লাগতো। ধরলাম সব ছেলেই ঠিক করলো ওরে প্রস্তাব দিতে হবে। কিন্তু দুইটা শর্ত মাইনা:
•	যারা প্রত্যাখ্যাত হবে তারা ক্লাসের অন্য কোন মেয়ের সাথে প্রেম করতে পারবে না (বিকল্প পছন্দ হতে কোন মেয়ে পছন্দ করে না)।
•	যারা প্রস্তাব দেবে তারা আর পরস্পর বন্ধু থাকতে পারবে না (যে বন্ধু বন্ধুর পথে বাধা সৃষ্টি করে সে প্রকৃত বন্ধু না)।
এবং এইটা ধইরা নেয়া যায় যে ওই মেয়ে কারো প্রস্তাবে রাজী হতেও পারে নাও পারে। কাজেই ঘটনা দাড়ায় আমি যদি ওরে প্রস্তাব করি তাহলে দুই ধরনের পরিস্থিতি সৃষ্টি হইতে পারে:
সে প্রস্তাবে রাজী হইলে:
  >>পাইলাম
  >>অন্য বন্ধু যেগুলা ওরে প্রস্তাব দেবে সেগুলা আর আমার বন্ধু থাকবে না (১৭ জনই)। 
সে প্রস্তাবে রাজী না হইলে:
  >>পাইলাম না
  >>অন্য বন্ধু যেগুলা ওরে প্রস্তাব দেবে সেগুলা আর আমার বন্ধু থাকবে না।
অর্থাত দুইটা পরিস্থিতিতেই আমার কোন বন্ধু নাই। এখন আমি কি করবো? ওরে প্রস্তাব দিলে আমিও ওরে পাইতেও পারি নাও পারি, কিন্তু প্রস্তাব দিয়া প্রত্যাখ্যাত হইলে আমি সব হারাবো। 
এই পরিস্থিতিতে আসেন আমরা নায়িকা#২ কে নিয়ে আসি। সে সেইরকম সুন্দরী না হইলেও সুন্দরী, আর সে মাঝে মাঝে আমার দিকে তাকায়। ক্লাসের জরিপে অর্ধেক ছেলে মনে করে তাকে প্রস্তাব দেয়া যায়। এখন নায়িকা#২ কে প্রস্তাব দিলে কি পরিস্থিতির উদ্ভব ঘটতে পারে:
সে প্রস্তাবে রাজী হইলে:
  >>পাইলাম
  >>অন্য বন্ধু যেগুলা ওরে প্রস্তাব দেবে সেগুলা আর আমার বন্ধু থাকবে না (৮ জন)।
  >>আমার ৯ বন্ধু যারা #২ এ প্রতি আগ্রহী না তাদের সাথে বন্ধুত্ব থাকবে।
সে প্রস্তাবে রাজী না হইলে:
  >>পাইলাম না
  >>অন্য বন্ধু যেগুলা ওরে প্রস্তাব দেবে সেগুলা আর আমার বন্ধু থাকবে না।
  >>আমার ৯ বন্ধু যারা #২ এ প্রতি আগ্রহী না তাদের সাথে বন্ধুত্ব থাকবে।
অর্থাত এই পরিস্থিতি আমার জন্য অপেক্ষাকৃত ভালো। নায়িকা #২ যাই করুক আমার ৯ জন বন্ধু থেকেই যাচ্ছে।
এখন কথা হচ্ছে ক্লাসে ১৮টা ছেলে ১৮টা মেয়ে, ছেলে মেয়ে অনুপাত ১:১, তারপরও এতো সমস্যা কেন। 
৪.
উপরে দেয়া উদাহরণটা ক্যাজুয়াল সেক্সের ক্ষেত্রে বেশী প্রযোজ্য। পার্টিতে গিয়ে সেই মেয়েটাকেই ডেটের প্রস্তাব দেয়া উচিত যার চারপাশে উত্সুক জনতার ভীড় কম। এক্ষেত্রে সফল ডেটের সম্ভাবনা বাড়ে। 
এটা একইসাথে Simultaneous Game এর একটা উদাহরণ। যেখানে সব খেলোয়াড় অপর খেলোয়াড়দের স্ট্রাটেজী না জেনে সিদ্ধান্ত নেন। সেরা সুন্দরীকে প্রস্তাব দেয়ার মাধ্যমে আমি দ্বিতীয় সেরা সুন্দরীকে পাওয়ার সম্ভাবনাটা যেমন কমিয়ে দিচ্ছি তেমনি আমার বন্ধুদেরকে সরিয়ে দিচ্ছি। সাথে সাথে এমন পরিস্থিতি সৃষ্টি করছি যাতে অন্য বন্ধুরাও সুন্দরীকে প্রস্তাব দেয়ার আগে দুবার ভাবে। আর আমি যদি আমার দিকে আড়চোখে তাকানো সুন্দরীকে প্রস্তাব দেই তাহলে আমার সফল প্রেম হবার সম্ভাবনা যেমন বাড়ছে তেমনিভাবে ক্লাসের অন্য কারো ভাগ্যে সেরা সুন্দরীকে পাওয়ার সম্ভাবনা থেকে যাচ্ছে। অর্থাত আমি সামান্য একটু ত্যাগ স্বীকার করলেই পুরো ক্লাসের যেমন লাভ হচ্ছে তেমনি আমার নিজেরও ক্ষতি কম হচ্ছে। 
এ্যাডাম স্মিথের মতে প্রতিটি ব্যক্তির নিজের স্বার্থের জন্য কাজ করাটাই সমাজের জন্য সর্বোত্তম।  জন ন্যাশ এ্যাডাম স্মিথের এই এই নিজের স্বার্থ ধারণার সাথে যোগ করেন সামষ্টিক স্বার্থের ধারণা। তিনি দেখান নিজের স্বার্থের সাথে সাথে সমষ্টিগত স্বার্থ বিবেচনা করলে নিজের যেমন লাভ হবে তেমনি সামষ্টিক লাভও বৃদ্ধি পাবে। খুব সহজভাবে দেখলে বাসে ঠেলাঠেলি করে উঠলে নাকি লাইন দিয়ে উঠলে কোনটাতে লাভ বেশী? 
ধরা যাক আমি বিশাল একটা লাইনের পেছনদিকে। এখানে দাড়িয়ে থাকলে আমার বাসে উঠতে সময় লাগবে প্রায় আধ ঘন্টা। এখন লাইন ভেঙ্গে আমি সামনে গিয়ে কিছু যাত্রীর সাথে ঠেলাঠেলি করে বাসে ওঠার চেষ্টা করতে পারি। কিন্তু একজন লাইন ভাঙ্গার মানে হচ্ছে পুরা লাইনটাই বিশৃঙখল হয়ে যাবে, এবং তখন সবাইকেই ঠেলাঠেলি করে উঠতে হবে। সেক্ষেত্রে আমি আধ ঘন্টা কি এক ঘন্টা পরেও যে বাসে উঠতে পারবো তার কোন নিশ্চয়তা নাই। কাজেই দেখা যাচ্ছে লাইনে দাড়ানোর মাধ্যমে ব্যক্তিগত এবং সামষ্টিক দুই দিক থেকেই আমি লাভবান হচ্ছি।
৫.
১৯৪৪ সালে ভন নিউম্যান আর অস্কার মর্গেনস্টার্ন গেম থিওরীর উপর প্রথম বই প্রকাশের পর এখন পর্যন্ত আটজন অর্থনীতিবিদ আর গণিতবিদ গেম থিওরীর উপর গবেষণার জন্য নোবেল পুরষ্কার পেয়েছেন। আমাদের চারপাশে গেম থিওরীর প্রয়োগ প্র্রায় প্রতিটা ক্ষেত্রেই। পাড়ার মুদি দোকানী কয় কেজি চাল দোকানে রাখবে এটা থেকে শুরু করে আগামী বছর ট্যাক্সের হার কত হবে সব কিছুই গেম থিওরী দিয়ে ব্যাখ্যা করা সম্ভব। রাজনীতি, অর্থনীতি, ব্যবসায়, বায়োলজী, কম্পিউটার সায়েন্স সব কিছুতেই এখন গেম থিওরীর প্রয়োগ। শেষে আমার খুব প্রিয় একটা ক্লিপ দিলাম। জন ন্যাশের জীবনী নিয়ে বানানো এ বিউটিফুল মাইন্ড মুভির এই সিনে তরুণ জন ন্যাশ তার বন্ধুদের কিভাবে ক্লাবে আসা সুন্দরীগুলোকে নিয়ে বিছানায় যাবার সম্ভাবনা বাড়ানো যায় সেটা গেম থিওরী দিয়ে ব্যাখ্যা করছেন।




[এম্বেডিং সম্ভবত বন্ধ, ইউটিউবে গিয়ে ভিডিও দেখতে হবে।]


চলো অগ্নিস্নানে! (অমৌলিক পোস্ট, সবাইকে নিয়ে, সবার জন্য)



"মুছে যাক গ্লানি, ঘুচে যাক জ্বরা-
অগ্নিস্নানে শূচি হোক ধরা।
রসেরো আবেশরাশি
শুষ্ক করি দাও আসি-
আনো আনো, আনো তব প্রলয়েরো শাঁখ।
মায়ার কুজ্ঝটিজাল যাক দূরে যাক,
যাক যাক,
এসো এসো।।
এসো হে বৈশাখ, এসো এসো।"
[ _ রবিঠাকুর, (বলা বাহুল্য)।  ]
নতুন মানে সংশয়,
নতুন মানে সম্ভাবনাও-
নতুন মানে বরাভয়।
একটা কেমন যেন সময়ের মধ্যে আছি আমরা! প্রতিদিন কী কী যেন হচ্ছে! কী কী যেন হচ্ছে না! আশা হয় নতুন ক'রে! আবার পরক্ষণেই সেই পুরোনো হতাশাই জেঁকে আসে পাশের টেবিল থেকেই! 
"নীল রঙ ছিল ভীষণ প্রিয়,
তাই সবকিছু নীলিয়ে দিও-
মনে পড়ে কি সেদিন
বলেছিলাম তোমায়?
আজ নীল রঙে মিশে গ্যাছে লাল,
আজ রঙ চিনে নেবার আকাল-
নীল বাতাসেও বেনীল ভেজাল
ভেসে বেড়ায়!"
[_ রূপম, (আমার জানামতে)]
তবু, নতুন সময় যদি সুযোগ দেয় নতুন দৃষ্টির, নতুন উপলক্ষ দেয় নতুন পক্ষের, তাহ'লে কে-ই বা পায়ে ঠেলবে সেই নতুনকে!
কী করবো সেই রেজল্যুশন বলি, কিংবা কী করতে চাই বা দেখতে চাই বা পেতে চাই সেই আশার কথাই বলি, যদি আমরা ভাবতে চাই বলতে চাই আমাদের প্রাণের গৌরব পহেলা বৈশাখের সমবেত আনকোরা ক্ষণে, এই পোস্টকে যদি কেউ উপযুক্ত মনে করেন, এখানে কমেন্টের ঘরে ঘরে সেগুলো যোগ ক'রে বলার অনুরোধ জানাচ্ছি সকল সম্মানিত সহ-ব্লগারের কাছে। সবাইকে নিয়ে সবার মধ্যে ভাগ ক'রেই ভালো আশায় ভালোবাসায় শুরু হোক নতুন বছর। হতাশা হতাহতই প'ড়ে থাক আজ। আশার সমান বড় যদি মানুষ, আবার আমরা বড় হবো!
শুভ নববর্ষ! আমাদের ব্যক্তি ও জাতীয় জীবনে সুফল আর সাফল্যের আলো ছড়িয়ে পড়ুক নতুন বছরে, অনির্বাণ থাকুক চিরটি আগামী কাল ধ'রে- "আশা নিয়ে ঘর করি, আশায় পকেট ভরি, ... সীমানা পেরুতে চাই, জীবনের গান গাই, আশা রাখি পেয়ে যাবো বাকি দু'আনা। [ _ কবীর সুমন  ]


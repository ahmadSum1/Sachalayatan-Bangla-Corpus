কবি-তা ০৪: পতিত প্রতিবেশ!



পতিত প্রতিবেশ!
তোমার সাথে থাকে জানি অন্য একটি লোক।
একটাই পরিচয় জানি আমি তার-
তোমার সে সুভাগা সহবাসী।
লাখ-কোটির হিসেব জানি না,
জানি- সে যে তুমি-পতি।
পৃথিবীর আর কোনো পরিচয়ে
জানো এসে যায় না কিচ্ছুটি।
যতোদূর ঠাহর হয়-
একই পাড়ায় সুদিন আর স্বপনদেরও বাড়ি।
ওরা দু’ভাই কিচ্ছু জানে না,
জানো না তুমি,
খোদ খোদা-নির্মিত সুখনগর আবাসিকের
কাক কিংবা পক্ষী,
কেউই তোমরা জানো না-
তোমার জন্য নিদেন কোনো ঝুঁকি ছাড়াই
অদৃশ্যই তোমার ঘরে,
মনে আর জানালায়-
ফাঁকে বেঁকে কষ্ট বুকে উঁকি উঁকি মারে,
বসবাস নয়- বেগতিক ঘুরঘুর করে
আমার চেনা যমজ দু’টি বোন-
একজন আমার ইচ্ছা,
আর অন্য বোনটি ঈর্ষা!
[৩ ফেব্রুয়ারি ২০০৯
দিবাগত রাত ৩টা
অন্যপুর]


কবি-তা ১০: [এটা আমার লেখা না। (তাই আমার ওপর রাগ করা চলবে না।)] 



চেরাগ ঘষার মতোন যখনই
শূন্য সাদা কাগজে ঠুকেছো
অস্থির খোলা কলম তোমার,
আমি ধরা দিয়েছি সকল
উচ্ছ্বাস, উদ্বেগ, অনিদ্রায়।
যখন যাকে ভেবেছো চেয়েছো
হৃদয়ের গভীর কাছে,
ছুঁতে চেয়ে, পেয়ে-না-পেয়ে
যতোবার চেয়েছো আমার হাত-
ধরিয়ে দিয়েছি
সেই প্রিয়েরও হাত আর মন।
সে-ও যেদিন অক্লেশে ছেড়ে, ভুলে
চ'লে গ্যাছে, দূরের কোনো কূলে-
ডাকতে না ডাকতে
আমিই মিলেছি ছন্দে অন্ত্যমিলে,
মাথা থেকে হাত, আঙুল বেয়ে
আমিই এসেছি নেমেছি বারবার,
শুয়েও থেকেছি তোমার আকুল
একলা নিঝুম শয্যাপাশে।
সময়, নিয়ম বা শোষকের
অন্যায় শাসন যখন
মানতে পারোনি মনের ভেতর,
মিছিলে তোমার সামনে দাঁড়িয়ে
স্লোগান হয়েছি, হয়েছি অস্ত্রশস্ত্র।
গুলি, টিয়ার-রাবার সেলের
লক্ষ্য কিন্তু আমিও হয়েছি।
পালাবদলের ডাক হয়ে ডেকে
আচার পালন আমি কি করিনি?
বাড়াইনি কি সংখ্যা তোমার
সকল অভিযানে?
আজ দেখি তুমি আমার সংখ্যা
নিয়ন্ত্রণের হিসাব কষছো!
তৃতীয় স্তরের সৃষ্টি ভেবেই
কাঙালকে যেন করুণা করছো!
বিরাগ, অবজ্ঞা, না কি ভয়?!
কবি, কবিত্ব, না কি খোদ কবিতাকেই?!
[সন্ধ্যা ৭:৫২
২০ আগস্ট ২০০৯]


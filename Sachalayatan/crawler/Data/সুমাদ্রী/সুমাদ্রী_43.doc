 একটি তীর আর একটি গান 



কোন ক্লাসে পড়েছিলাম এই কবিতা এখন তা আর মনে নেই। সিক্সে কি সেভেনে কি এইটে। তবে মনে আছে ইংরেজী বইটার পৃষ্ঠাগুলো হালকা লালরঙা ছিল। পাতাগুলো ওলটালেই নিউজপ্রিন্টের মিষ্টি গন্ধটা এসে নাকে টোকা দিত। মা খুব যত্ন করে সবগুলো বইয়ের মলাট করে দিত। তার উপর আমি সুন্দর করে লিখে রাখতাম বইটার নাম। 
 সম্ভবত সেটিই আমার পড়া প্রথম ইংরেজী কবিতা। কবিতাটা পড়ে কী বুঝতাম কে জানে, তবে ভাল লাগত। পরীক্ষার সিলেবাসে না থাকলে সাধারণত বাংলা কবিতাও পড়তামনা মন দিয়ে। তবে এই কবিতাটি পড়েছি অকারণে বহুবার। কবিতাটির অন্ত্যমিলও যে কানে একটা খুব আমোদ দিত এমন নয়। হতে পারে তার নামটার মধ্যেই ছিল একটা সম্মোহন, একটা রহস্য। তখনও ওক গাছ কী দেখিনি? তীর-ধনুকের গল্প শুনেছি পুরানের গল্পে। বাবার বইয়ের আলমারিতে একটা ইংরেজী বই ছিল। ওতে লেখা ছিল এই কবিতাটার লেখকের নাম। হেনরী ওয়াডসওর্থ লংফেলো। ছোট্ট কবিতাটা, বার লাইনের মাত্র। ঐটুকু বয়সে কী বুঝেছিলাম কে জানে। একটা তীর ছুঁড়ে দিয়েছে কেউ বাতাসে। তারপর কোথায় গিয়ে কোন অজানায় সে গেছে হারিয়ে। একটা গান একবার কেউ গেয়েছিল আনমনে, তারপর সে গান মিলিয়ে গেল হাওয়াদের অদৃশ্য নগরে। তারপর বহুবছর পর কোথায় কোন এক পথের ধারে সে দেখে তার বাতাসে ছুঁড়ে দেওয়া তীরটিই গাঁথা আছে এক ওক গাছের বুকে। এভাবে একদিন সে আবার শুনতে পায় এক বন্ধুর কণ্ঠে সেই গান যেটি মিলিয়ে গিয়েছিল ইথারে ইথারে।
 কেন জানিনা মনে হত এই কথাগুলো খুব সত্য। মনে হত কোন কিছুই হয়ত হারিয়ে যায়না। যা কিছু হারিয়ে যায় বলে ভাবি, ফিরে ফিরে আসে তারা দীর্ঘ দীর্ঘ বছর পরে। তীরের মত হয়তবা অন্য কোথাও। পরিচিত গানের মত অন্য কোনখানে, অন্য কারো হৃদয়ে।
 কবিতাটার কথা মনে ছিল। কিন্তু সেই লালরঙা নিউজপ্রিন্টের মিষ্টি গন্ধমাখা ইংরেজী বইটা হারিয়ে গেছে বহুদিন আগে। অথচ ভাবতাম হয়ত একদিন সেই কবিতাটার ভেতরের তীরটার মতই পুরো কবিতাটাকেই খুঁজে পাব কোথাও। সেই তীরটার মতই অক্ষত, অজর। হয়ত কবিতাটার সেই গানের মতই একদিন কারো মুখে ফের শুনতে পাব সম্মোহনী শব্দগুলো। শুনে হয়ত অবাক হয়ে তাকিয়ে থাকব তার দিকে। 
ভাবি, কবিতাটা এখন কি স্কুলে পড়ে বার তের বছরের কিশোর-কিশোরীরা? হয়ত তাদের সিলেবাস বদলে গেছে। নতুন সিলেবাসে হয়ত কামাল আর সাবিনার স্কুলে যাওয়ার গল্পই শুধু তারা পড়ে। সেই মন উতল করে দেওয়া কবিতাটির কথা তারা হয়ত জানেনা। নিজেকে আমার অনেক ক্ষেত্রেই সৌভাগ্যবান বলে মনে হয়। স্কুলের সিলেবাসে " The Arrow and the Song '' কবিতাটি আমাদের পাঠ্য ছিল। কলেজে উঠে পড়তে পেরেছিলাম '' A Mother in Mannville'' কিংবা '' The Gift of the Magi'' এর মত গল্পগুলো। আমার মতই অনেকেরই হয়ত মনে পড়ে খুব লংফেলোর কবিতাটির কথা। আমার মতই তারাও হয়ত বিঃশ্বাস করেন হারিয়ে যাওয়া প্রিয়তম জিনিসগুলো আবার বহুদিন পর হয়ত কোথাও হঠাৎ করে আমাদের চোখে পড়ে যাবে, ভুলে যেতে বসা গানটিও হয়ত একদিন পথের ধারে গেয়ে উঠবে অচেনা কোন ভিখিরি। 
                                      The Arrow and the Song
                                          - Henry Wadsworth Longfellow
                                    I shot an arrow into the air,
                                    It fell to earth, I knew not where;
                                    For, so swiftly it flew, the sight
                                    Could not follow it in its flight.
                                    I breathed a song into the air,
                                    It fell to earth, I knew not where;
                                    For who has sight so keen and strong,
                                    That it can follow the flight of song?
                                     Long, long afterward, in an oak
                                     I found the arrow, still unbroke;
                                     And the song, from beginning to end,
                                    I found again in the heart of a friend.


বাংলাদেশে কোন সাম্প্রদায়িক দাঙ্গা হয় কি?



খুব ক্ষোভ থেকে কয়েকটা কথা লিখছি। কষ্ট থেকেই লিখছি বলা উচিত। এ লেখার কোন দাম নেই। গুরুত্বহীন এ লেখা। তবু লিখছি আবেগ নিয়ন্ত্রন করতে পারছিনা বলেই।
 জন্ম হয়েছে আমার মানুষ হিসেবে। আমাকে দেখতে কুকুরের মত বা শুয়োরের মত লাগেনা। আমার জন্ম আমি নিজে নির্ধারণ করিনি। ও সুযোগ থাকলে হয়তো দ্বিতীয়বার ভাবতাম আসলেই জন্ম নেব কিনা পৃথিবীতে। পিতা-মাতা যেভাবে বড় করে তুলেছেন, যে নাম আমার গায়ে সাঁটিয়েছেন, যে ভাষা আমার মুখে তুলে দিয়েছেন, যে ধর্মীয় পরিমন্ডল আমার জন্য তৈরী করেছেন তার কোনটাই আমি নিজে পছন্দ করে নিইনি। অথচ আজ মানতে না চাইলেও আমি নির্মলেন্দুর ছেলে অমলেন্দু, আমি হিন্দুর ছেলে হিন্দু। অথচ গলা ফাটিয়ে বলতে চাই আমি একটা মানুষ, আমি কুত্তার বাচ্চা বা শুয়োর নই।
 বাংলাদেশে একটা ঘোরতর মিথ্যা প্রচলিত। এদেশে নাকি সাম্প্রদায়িক দাঙ্গা হয়। দাঙ্গা জিনিসটা দ্বিপাক্ষিক। দু'দল দু'দলকেই মারে-কাটে। অথচ এ দেশে এরকম খেলাটা হয়না। এখানে যেটা সব সময়ই হয় তা হল দূর্বলের উপর সবলের অন্যায়, পরিকল্পিত আক্রমণ। ধর্মীয় সংখ্যালঘুদের উপর সংখ্যাগরিষ্ঠ ধর্মের লেবাস পরিহিত দুর্বৃত্তদের নির্যাতন। আমার অল্প বয়স। ত্রিশের কোঠায়। আমি এর মধ্যেই বহুবার দেখেছি এরকম নির্যাতন। ৯০ এর দশক থেকেই দেখছি। বারবার শুনছি সাম্প্রদায়িক দাঙ্গা হল চট্টগ্রামে। বাঁশখালিতে। খুলনায়। শ্রীমঙ্গলে। অথচ দাঙ্গায় শুধু ক্ষতিগ্রস্থ হয় মন্দিরগুলো। হিন্দু মা'টিই মানবতার দোহাই পেড়ে বলে, ' বাবারা, আমার মাইয়াটা ছোট, তোমরা একজন একজন কইরা আস।' হিন্দু লোকটির দোকানটিই আগুনে ছাই হয়ে যায়। এটা তো দাঙ্গা নয়। 
 মাঝে মাঝে ভুলে যাই আমিও আসলে একজন সংখ্যালঘু। প্রায়শঃই বোকার হদ্দের মত নিজেকে মানুষ ভেবে আপন মনে কাজ করে যাই। হঠাৎ করে যখন কেউ বলে উঠে,' আপনার নামটা খুব ইন্টারেস্টিং?' ' দাদা'র বাড়ি কি আসলেই বাংলাদেশে?' তখন মনে হয়, নাহ আমি আসলেই নির্বোধদের স্বর্গে বাস করছি। আমি তো আসলে মানুষই নই। আমি শালার একটা হিন্দু। আমি একটা সংখ্যালঘু। নিজেকে মানুষ ভাবাটা এ দেশে একটা অন্যায়।


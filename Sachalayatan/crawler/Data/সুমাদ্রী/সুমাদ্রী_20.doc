 বৃষ্টির রাত



পোস্টম্যানটিকে কেউ চিঠি লিখে নি কখনও,
  কত কত মানুষের হাতে দিয়ে গেছে সে পরম আকাঙ্খিত হলুদ খাম, পোস্টকার্ড;
  দূর মরুভূমির রোদের গল্প কিংবা সফেদ বরফের ছবি
  অভিমান, স্নেহ, বিরহ, ভালবাসা - ভুল বানানে লেখা অল্প কথার চিঠি।
  পোস্টম্যানের বাড়ির কোন ঠিকানা যেন নেই। 
  ফুল নিয়ে ছুটে আসে যে কাল মেয়েটি রাস্তায় গাড়ি দাঁড়িয়ে পড়লে
  কতদিন লাল গোলাপ আর কদম কিনে নিয়ে গেছে প্রেমিকের দল
  প্রেয়সীর অমূল্য হাসি কিনে নেয় দু'টাকার ফুল বসন্তে-বর্ষায়;
  কাল মেয়েটির খোঁপায় কেউ গুঁজে দেয়না কখনো 
  শুভ্র শেফালির মালা ভালবাসার নামে।
  এই গভীর বৃষ্টির রাতে হঠাৎ করেই আমার
  খুব পেতে ইচ্ছে হয় দু'পৃষ্ঠার একটা চিঠি
  মাঝখানে ছড়ানো অচেনা কোন ফুলের সুগন্ধি পাপড়ি।


তেতলা বাড়ি, গ্রাম ও ঘুড়ি



কখনও কখনও তেতলা একটা মাটির বাড়ি স্বপ্নে দেখি আমি;
সেই বাড়িটা, ক্লাস ফোরের বার্ষিক পরীক্ষা দেয়ার পর যেটি ছেড়ে শহরে চলে এসেছিলাম।
বাড়িটার ভেতর থেকে কে যেন আমায় ডেকে বলে
‘ আয় বাপি, আয়, মাটির দেরাজের ভেতর লুকিয়ে রেখেছিলি যে পাঁচ পয়সাটা,
সেটা নিয়ে যাবি আয় ’
মাঝে মাঝে শহরের বহুদূরে মেঠোপথ আর ধানক্ষেতে ঘেরা শান্ত একটা গ্রাম স্বপ্নে আসে আমার।
দেখি গ্রামের বাজারে সিজার ফিল্টার আর ক্যাপস্টান সিগারেটের প্যাকেট কুড়োতে থাকা লাজুক একটা কিশোর
বলে আমাকে, ‘ অনেক টাকা হল, চল বাপি, এবার চাড়া খেলি শিবুদের বাড়ি গিয়ে।’ 
দূরদেশের ক্লান্ত দুপুরে ঘুমিয়ে পড়লে প্রায়ই একটা স্বপ্ন দেখি,
ঘুড়ি হয়ে আকাশে উড়ছে একটা দেশের ছবি,
অভিমানী মায়ের গলায় সে আমায় ডেকে বলে,
‘ আয় বাপি, আয়; ডাল, মাছ আর ভর্তা দিয়ে ভাত খেয়ে যাবি দুটো, আয়।’
দেশে গিয়ে একদিন বন্ধুকে বলি, ‘ চল, সুজন বাড়ি ঘুরে আসি ’
মাটির তেতলা বাড়ি নজরে এলে হঠাৎ মনে হয়
পাঁচ পয়সা লুকিয়ে রেখেছিল মাটির দেরাজে যে শিশু সে আর আমি নই।
বাড়ির পাশ দিয়ে হেঁটে বাজারের দিকে চলে যেতে যেতে দেখি
চেনাজানা মুখগুলো আমায় দেখে আর চিনলনা।
বাজারে গিয়ে কোথাও আর খুঁজে পেলামনা গৌরাঙ্গের মিষ্টির দোকান
বাতাস কোথাও থেকে ভাসিয়ে নিয়ে এলনা ‘ হাওয়ামে উড়তা যায়ে ’ গান।
বিমান যখন ভূমি ছেড়ে অনেক উঁচু আকাশে গা ভাসিয়ে দিল 
নিরাসক্তভাবে জানালার ওপারে তাকাতেই দেখি অদূরে ঘুড়ি হয়ে উড়ছে একটা দেশের ছবি
মাইক্রোফোনে শুনলাম যেন বিমানবালা বলছে, ‘ আসিস বাপি,
ডাল, মাছ আর ভর্তা দিয়ে আবার দুটো ভাত খেয়ে যাস। ’


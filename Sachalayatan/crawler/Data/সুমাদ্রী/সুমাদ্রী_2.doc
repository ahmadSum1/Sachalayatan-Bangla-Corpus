বেঁচে থাকি মুগ্ধতায়



ঘুম ভেঙ্গে গেলে দেখি সকালটা একমনে বৃষ্টিতে ভিজে যাচ্ছে, কী মুগ্ধতা!
    আবার কাল রাতে হঠাৎ দেখলাম এক আকাশ থেকে অন্য আকাশে তীর
    ছুঁড়ে যাচ্ছে কোন এক অদৃশ্য যাদুগর, তখন মনে পড়ে মার্টিন লুথার কিং
    ' অন্ধকার নেমে এলেই তবে দেখা যায় আকাশ জুড়ে ফুটে আছে তারার মেলা'।
    বলিষ্ঠ পায়ে হেঁটে চলে যায় সময়, বৃষ্টি আর বসন্ত, রৌদ্র আর শরৎ
    মেটে খরগোশ, রাগী পাখি, রবীন্দ্রনাথ, কাগজের ফুল ওসব বোঝে না।
    কোথাও কোন বিপ্লবের খবর নেই পৃথিবীতে, প্রেমের আকাল চলছে
    শেষ কবে ঘুড়ি উড়িয়েছিলাম কিংবা লাটিম পকেটে নিয়ে ঘুরেছি পাড়া?
    সুনামগঞ্জের হাওড়ে বিশাল চাঁদ ফুটে আছে জানালো মহীন একরাতে
    তখন কেবলই দেখি হাঁটু ভাঙ্গার পাড়ে দাঁড়িয়ে আছে নিঃসঙ্গ ইণ্ডিয়ান গোত্রপতি
    'এসব দেখে দেখে মহাকাল মুচকি হাসে' গীটার বাজিয়ে গান গায় ছেলেটি 
     বৃষ্টির ভেতরে এই ভোরে কে যেন ভাসালো একটি কাগজের নৌকা, মুগ্ধতা!


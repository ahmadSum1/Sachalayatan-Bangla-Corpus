 পশ্চিম আফ্রিকার কবিতা-১



পশ্চিম আফ্রিকার অনেকগুলি দেশই এই কিছুদিন আগ পর্যন্ত ফ্রান্সের উপনিবেশ ছিল। দেশগুলির সরকারী ভাষা ফরাসী। ফলতঃ এ অঞ্চলটির সমৃদ্ধ সাহিত্যগুলো রচিত হয়েছে ফরাসী ভাষাতেই। কোত দিভোয়ার বানিজ্যিক রাজধানী আবিদজান থেকে কয়েকদিন আগে আফ্রিকান কবিতার একটি সংকলন কিনি। সেখান থেকে কিছু কবিতা চেষ্টা করব মাঝে মাঝে অনুবাদ করতে। ক্যামেরুনের কবি রনে ফিলম্ব( ১৯৩০-২০০১)-এর বিখ্যাত কবিতা L'homme qui te ressemble সচলের কবিতা অনুরাগী পাঠকদের জন্য চেষ্টা করেছি অনুবাদ করতে।
যে মানুষটি দেখতে তোমারই মত 
     তোমার দরজার কড়া নেড়েছি আমি
     হৃদয়ে তোমার দিয়েছি জোরে টোকা
     ভাল একটা বিছানায় ঘুমোনোর জন্য,
     আগুনের একটু মিষ্টি ওম পাবার আশায়,
     কেন তাড়িয়ে দিচ্ছ ভাইটি আমার?
     দরজাটা তোমার একটু খোল আমার তরে।
     কেন জানতে চাও আমার কাছে
     আমি মানুষ কোন অঞ্চলের,
     আফ্রিকার, আমেরিকার,
     এশিয়ার, নাকি ইউরোপের?
     ভাইটি আমার 
     দরজাটা তোমার খোল একটু আমার তরে।
     কেন জানতে চাও আমার কাছে
     আমার নাকের দৈর্ঘ্য কতটুকু,
     আমার মুখের পুরুত্ব কেমন,
     গায়ে আমার কিসের রঙ,
     কোন সে নামে ডাকি আমি আমার দেবতাকে?
     ভাইটি আমার 
     দরজাটা তোমার খোল একটু আমার তরে।
    আমি কাল মানুষ নই
    আমি নই লালরঙা
    নই আমি হলদেটে
    কোন সাদা মানুষও নইকো আমি,
    মানুষ আমি, শুধুই মানুষ
    ভাইটি আমার
    দরজাটা তোমার খোল একটু আমার তরে।
   দরজাটা তোমার একটু খোল আমার জন্য
   হৃদয়টা তোমার একটু খোল আমার জন্য
   কারণ আমি একজন মানুষ
   শাশ্বত সেই মানুষ
   সব ভুবনের সেই মানুষ
   যে মানুষটি দেখতে তোমারই মত। 
 Rene Philombe,  Petites gouttes de chant pour creer l'homme[i] in [i] Le Monde, 8 February, 1973.


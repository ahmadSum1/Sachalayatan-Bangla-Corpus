স্মৃতিকাতর হলে



স্মৃতিকাতর হলেও খুব যে অসুখী আমি এমন নয়,
যে শহরের গন্ধ বিশ বছর গায়ে মেখেছি,
যে বড় নদীটাকে ক্রমশঃ সরু হয়ে যেতে দেখেছি
যে ভোরগুলো হাজার শব্দ নিয়ে জেগে উঠে
অলিগলিগলিসন্ধির ভেতর হারিয়ে গিয়ে দুপুর বিকেল রাত হয়ে ঘুমিয়ে পড়ত
যে বন্ধুদের ডাক হৃদয়ের গোপন দরজার চাবির মত কাজ করত
আজকাল তাদের আর আশেপাশে দেখিনা বলে খুব যে অসুখ করে আমার এমন নয়,
যে শহরের আকাশে শুধু কাক আর চিল ওড়ে সেখানে থাকি না বলে
আমার দেখা হয় অন্য এক শহর যেখানে আকাশে হেলান দিয়ে দাঁড়িয়ে থাকে সিয়ার্স টাওয়ার
কানের ফুল হারিয়ে গিয়েছিল যে নদীতে তার কাছ থেকে দূরে সরে এসে
আমি দেখি এমন এক নদী যার সেতুতে প্রেমিক আর প্রেমিকারা ঝুলিয়ে দেয় অজস্র তালা
প্রতিমার সুগোল মুখ আর ঢাকের বাজনার সাথে নেচে ওঠা শরীর দূরে আছে বলে
এক বিকেলে হঠাৎ ডেভিড দেখে অবাক হয়ে রাতে সামিল হয়ে যাই মুখোশপড়া কার্নিভালে
ঘি আলোর বাতির নীচে বসে কারো পিঠে চাটি মেরে 'শালা' ডাকা হয় না এখন আর
তবু এ শহরে ও শহরে বিকেলে ও রাতে ছুটির দিনে ডাকতে আসে রাইকার্ড, ফ্রান্সিস, রেবেকা, মালিক
স্মৃতিরা শহর থেকে শহরে, রাস্তা থেকে রাস্তায়, আকাশ থেকে আকাশে ছোটাছুটি করে নিয়মিত
আর নদীর নাম, ফুলের নাম, পানীয়ের নাম, মুদ্রার নাম ক্রমাগত বদলে যেতে থাকে
স্মৃতিকাতর হলে আমার যে খুব মন খারাপ হয় এমন নয়।


দেশে ফিরতে না পারার যন্ত্রণা নিয়ে দুনিয়া ঘুরে বেড়ানো শিল্পী



ভূ-মধ্যসাগরের ইউরোপীয় পার থেকে উত্তর আফ্রিকার দিকে তাকালেই চোখ দুটো তার সজল হয়ে ওঠে। ওপারে তার মাতৃভূমি, যে মাটিতে জন্ম নিয়েছিল তার পূর্বপুরুষের স্বপ্ন, যে মাটির কথা ভেবে ভেবে বিভুঁইয়ে লিখে গেছে সে হাজারো গান, বেঁধেছে সুর।ওখানেই সে ফেলে এসেছিল একদিন তার যৌবন, ওখানেই এখনও সে বারে বারে ফিরে যায় তার আন্দালুসিয় সুরে, ফরাসী কিংবা আরবি কিংবা আমাজিহ কথায়। ভূ-মধ্যসাগরের নীল জলে একদিন প্রাণ বাঁচাতেই নৌকা ভাসিয়েছিল শিল্পী, স্বদেশে তখন দখলদার ফরাসীদের বিরুদ্ধে চলছে যুদ্ধ। উত্তরাধিকারসূত্রে পাওয়া ডেভিড-সলোমনের ধর্মের তকমা তার গায়ে, অথচ সে জানে জাতিতে সে আলজেরীয়, ভাষা তার আমাজিহ এবং আরবি। কিন্তু জাতীয়তাবাদী এফএলএন(National Liberational Front) গোষ্ঠীর কাছে সে একজন ইহুদি মাত্র, ইউরোপীয়দের মত সেও দুমুখো একটা সাপ, শত্রু দেশের। একদিন খুন হয়ে গেল সহশিল্পী শেখ রেমন্ড লেইরিস। রেমন্ডের ঈশ্বরও মোজেসের জেহোবা। বেঁচে থাকার জন্য দেশত্যাগকেই হয়ত একমাত্র উপায় ভেবে স্ত্রী স্যুজিকে নিয়ে নীল সাগরে তখন সে ভাসিয়ে দিয়েছিল নৌকা। সমুদ্রে ভেসে যেতে যেতে স্বদেশের দিকে ব্যথিত চোখে তাকিয়ে থেকে হৃদয়নিংড়ানো শব্দে-সুরে রচনা করে ফেলেছিল একটি গান, ‘ বিদায়, প্রিয় মাতৃভূমি, বিদায়’। শিল্পী কি তখন ভেবেছিল স্বদেশে আর তার হবেনা ফেরা কখনোই, নির্বাসনে কেটে যাবে পঞ্চাশটি বছর?
এনরিকো মাসিয়াস(Enrico Macias) সারা দুনিয়ায় গেয়ে বেড়ান সেই ব্যথিত হৃদয়ের গান। দেশ ছেড়ে আসার যন্ত্রণার গান। যে যন্ত্রণা নিয়ে তিনি বেঁচে আছেন ফ্রান্সে দীর্ঘকাল অথচ নিজের পরিচয় দিতে গিয়ে মাথা উঁচু করে বলেন, ‘ আমি আলজেরীয় ছাড়া আর কিছুই নই, ফ্রান্স আমার আশ্রয়দাতা দেশ মাত্র।’ ইহুদিদের জন্য স্বতন্ত্র রাষ্ট্র ইসরায়েলকে সমর্থণ করেন বলে স্বদেশে তিনি চিরতরে নিষিদ্ধ। অথচ দেশের মাটিতে একবার ফিরে আসার জন্য সমস্ত রকমের চেষ্টাই তিনি করে গেছেন অর্ধশত বছর। ফলাফল শূন্য। প্রচণ্ড রকমের ইসরায়েল বিরোধী ডানপন্থী আলজেরীয় সরকারের পাষান হৃদয় গলাতে পারেনি এনরিকোর গীটারের করুণ সুর। আজও এনরিকো গেয়ে যান গান, দেশে ফিরতে না পারার ব্যথায় আর্দ্র হয়ে ওঠে তাঁর কণ্ঠ, বারে বারে ফিরে যান শৈশব-কৈশোর-যৌবনের তার ফেলে আসা কন্সানন্তিন শহরে, তার অলিতে-গলিতে, ক্যাফের আড্ডায়, বন্ধুদের ভীড়ে; তাঁর গানে ভেসে আসে আলজেরীয় সমুদ্রের নোনা হাওয়া, তার মাছধরা ডিঙি নৌকাগুলোর ফোলা পালে লেখা আমাজিহ কবিতার লাইন, মরুভূমি থেকে উড়ে আসা ধূলিঝড়ের ক্লান্ত হাহাকার। সেরকমই হাহাকার আমি শুনতে পাই দাউদ হায়দারের বেদনাবিধুর কবিতায়। তসলিমার ছোট্ট কোন লেখায়। সেই বিষাদ দুনিয়ার সকল ঘরে ফিরতে না পারা মানুষগুলোর। যে মানুষগুলো স্বপ্নে্র আকাশে নিয়ত উড়িয়ে চলেন প্রিয় স্বদেশের ছবিঅলা একটা ঘুড়ি।
এনরিকোর ‘ Adieu mon pays ’ গানটি পৃথিবীর সকল অভিবাসী মানুষের গান। ব্যর্থ ভাবানুবাদের চেষ্টা করেছি গানটির অন্ত্যমিল না রেখে। 
            Adieu mon pays(বিদায় প্রিয় মাতৃভূমি আমার)
J'ai quitté mon pays                       ছেড়ে এসেছি আমি আমার দেশ 
J'ai quitté ma maison                     পেছনে ফেলে এসেছি আমার বাড়ি
Ma vie, ma triste vie                       জানিনা কী কারণে আজো আমি
Se traîne sans raison                      বয়ে চলেছি বিষন্ন এ জীবন।
J'ai quitté mon soleil                      রেখে এসেছি আমি সোনালী রোদ্দুর  
J'ai quitté ma mer bleue                 ফেলে এসেছি আমার নীল সমুদ্দুর
Leurs souvenirs se réveillent           তাদের স্মৃতিগুলো ভেসে ওঠে আজও
Bien après mon adieu                    বিদায় জানানোর দীর্ঘদিন পরও
Soleil! Soleil de mon pays perdu     রোদ্দুর, আমার হারিয়ে ফেলা দেশের রোদ্দুর
Des villes blanches que j'aimais      সেই শহরগুলো যাদের আমি ভালবেসেছিলাম
Des filles que j'ai jadis connues      সেই তরুনীগুলো যাদের আমি চিনতাম
J'ai quitté une amie                       যে বান্ধবীটিকে ছেড়ে এসেছিলাম আমি
Je vois encore ses yeux                  আজও তার দুচোখ ভাসে আমার দুচোখে
Ses yeux mouillés de pluie              ভেজা ছিল তার দুচোখ বৃষ্টির জলে
De la pluie de l'adieu                      যে বৃষ্টি নেমেছিল বিদায়ের কালে
Je revois son sourire                       আমি আবারও দেখতে পাই তার মধুময় হাসি
Si près de mon visage                     উপচিয়ে পড়ছে আমার মুখের খুব সামনেই
Il faisait resplendir                          সে হাসিতে ঝিকমিকিয়ে উঠত
Les soirs de mon village                  আমার গ্রামের সন্ধ্যাগুলো একদিন
Mais du bord du bateau                   ঘাট থেকে দূরে নিয়ে চলেছিল যে নৌকা আমায়
Qui m'éloignait du quai                   শিকলটি তার পড়ছিল ঢেউয়ের মাথায় সপাং সপাং
Une chaîne dans l'eau                     মনে হচ্ছিল স্রোতের গায়ে যেন নয়
A claqué comme un fouet                সে চাবুক পড়ছিল আমারই খোলা পিঠে
J'ai longtemps regardé                     দীর্ঘক্ষণ আমি তাকিয়েছিলাম পলকহীন
Ses yeux bleus qui fouillent              তার গভীর নীল দুটি চোখের দিকে
La mer les a noyés                          সফেন সমুদ্র তাদের ধীরে ধীরে ডুবিয়ে দেয়
Dans le flot du regret.                      অনুতাপ আর যন্ত্রণার নীল ঢেউয়ে।
Si nous nous sommes tant aimés                               হ্যাঁ, আমরা একে অপরকে ভালবেসেছিলাম গভীরভাবে
et que nous sommes séparés                                    আর একে অপরের কাছ থেকে বিচ্ছিন্নও হয়ে গিয়েছিলাম
non ce n'est pas que je peux me passer d'elle,            কিন্তু তার মানে এই নয় যে তাকে ছাড়াও আমার চলে যাবে
je suis resté fidèle                                                    আমি ছিলাম তারই প্রতি নিবেদিতপ্রাণ
et quand on lui fait du mal                                       আর যখন কেউ তাকে দেয় আঘাত
c'est tout mon corps qui a mal                                  আমার সর্বাঙ্গেই এসে লাগে তার দাগ
c'est tout mon coeur qui se tord elle est si belle,         আমার হৃদয় তখন দুমরে মুচড়ে যায় কারণ  
je suis resté fidèle                                                   সেই সুন্দরীর প্রতিই নিবেদিত ছিল আমার প্রাণ
j'ai tant rêvé de ce voyage                                       কত দিন-রাত স্বপ্ন দেখেছি আমি দেশে ফিরে যাওয়ার 
on m'a défendu le passage                                      কিন্তু বারবার ওরা আটকিয়ে দিয়েছে আমার সে যাত্রা
moi qui n'avais dans mes bagages                            আমার সাথের ব্যাগে ছিলনা তেমন কিছুই
qu'une mémoire et des images                                 শুধু টুকরো কিছু স্মৃতি আর কয়েকটা ছবি ছাড়া
elle m'attendait je le sais                                         জানি আমি সে অপেক্ষায় ছিল আমার
c'est un parfum que je connais                                যেন সে একটা সুগন্ধ যার ঘ্রাণ আমার অতিপরিচিত
et la couleur de ce ciel au-dessus d'elle                     আর তার মাথার উপরের আকাশের রঙ ভাবলেই
la douleur c'est le miel                                            যন্ত্রণাকে আমি বদলে দিই মধুতে                                                                 
la fête n'était pas secrète                                                  সেখানে উৎসব ছিলনা কোনদিনও গোপনীয়
et oublions les souffrances                                               বলত সবাই, চল ভুলে যাই দুঃখ যন্ত্রণাগুলো
les mains des femmes préparaient comme dans l'enfance    রমণীরা সেখানে উনুনের আগুনে বানাত রুটি
le repas sur les flammes                                                   ছোটবেলায় যেভাবে আমরাও বানাতাম খাবার
j'ai tant rêvé de ce voyage                                          কত স্বপ্ন দেখেছি আমি দেশে ফিরে যাবার
des fous m'ont barré le passage                                  নির্বোধগুলো বারেবারে আটকিয়ে দিয়েছে আমায়
j'avais rêvé de retrouver                                             স্বপ্ন দেখেছি আমি আবার ফিরে পাব সব
celle que j'ai simplement aimée                                   যা কিছু আমি বেসেছিলাম ভাল একদিন সেখানে
les beaux jardins les matins                                       সকালবেলাগুলোয় মোহনীয় বাগানগুলোতে                
lorsque nos mains se rassemblent                              যখন আমরা হাতে হাত রেখে দাঁড়াই
les beaux chagrins quand on est tout seul ensemble     কষ্টগুলোকেও তখন লাগে সুন্দর যখন আমরা একা একসাথে 
la douleur c'est le miel ,                                            যন্ত্রণাগুলোকেও তখন মনে হয় যেন মধু
je ne l'ai pas fait ce voyage                                        দেশে যাওয়ার সে যাত্রা করা হয়নি আমার
des fous m'ont barré le passage                                 নির্বোধগুলো আটকিয়ে দিয়েছে আমার সফর
j'avais rêvé de retrouver                                            স্বপ্ন দেখেছি আমি আবার ফিরে পাব সব
celle que j'ai simplement aimée                                  যা কিছু আমি একদিন ভালবেসেছিলাম সেখানে
si nous nous sommes tant aimés                                হ্যাঁ, আমরা একে অপরকে ভালবেসেছিলাম গভীরভাবে
et que nous sommes séparés                                     আর একে অপরের কাছ থেকে বিচ্ছিন্নও হয়ে গিয়েছিলাম
non ce n'est pas que je veux vivre sans elle                 কিন্তু তার মানে এই নয় যে তাকে ছাড়া বাঁচতে পারব আমি
je suis resté fidèle                                                     তার প্রতি আমি আজো রয়ে গেছি নিবেদিত।



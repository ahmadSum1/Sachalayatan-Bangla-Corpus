খেচর



প্রতিবার প্লেনে উঠতে গেলেই মুখোশটা খুলে ফেলি আমি,
  তখন আর মনে মনেও বলিনা, ' মৃত্যুরে ডেকেছি আমি প্রিয়ের নাম ধরে ' 
  ভূমি থেকে বিচ্ছিন্ন হয়ে যাবার পর হঠাৎ করে আমি বুঝে ফেলি
  স্বর্গ খুব একটা আহামরি জায়গা নয়, শীতল এবং নিঃসঙ্গ
  তার চেয়ে ঢের ভাল আমাদের গ্রামের খেলার মাঠ এবং শহরের অলি-গলি
  গ্রামে কিংবা শহরে মানুষের গল্প আছে, আছে কোলাহলের উষ্ণতা।
  প্রতিবার প্লেন ছাড়বার আগমূহুর্তে আমি  বুঝতে পারি 
  ঈশ্বরের চেয়েও অনেক বেশী কাছের আমার পিতা এবং মাতা
  কেননা চোখ দুটো বন্ধ করলে তাদের আমি দেখতে পাই, ঈশ্বর নিরাকার।
  বিমানের দিকে একটু একটু এগিয়ে যেতে যেতে আমি নিঃসংকোচে
  স্বীকার করে ফেলি আমার সমস্ত অপরাধ, গোপন পাপ আর মিথ্যাচার
  তখন কেবল ইচ্ছে করে লিখে ফেলতে একটা কবিতা কিংবা একটা চিঠি।
  প্রতিবার প্লেনে উঠে অনেক উঁচু থেকে নীচের দিকে তাকালে মনে হয়
  উপরে থাকাটা তেমন বৈচিত্র্যময় নয় যেমনটা সবার মনে হয়
  নীচে থেকেই বরং টের পাওয়া যায় বস্তুর বিচিত্র গড়ন এবং রঙ
  ছুঁয়ে দেখা যায় কফির পেয়ালা, চিনে নেয়া যায় মানুষের মন।


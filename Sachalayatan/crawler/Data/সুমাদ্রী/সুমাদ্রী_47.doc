ফরমালিন খেয়ে বাংলাদেশীরা কত দিন আর বাঁচবে?




প্রথম এই রাসায়নিক তরলটির সাথে পরিচয় ঘটে উচ্চমাধ্যমিকে পড়ার সময়, রসায়ন কি জীববিজ্ঞানের ব্যবহারিক ক্লাসে। তখন বেশ রোমাঞ্চিতই হয়েছিলাম বলব ফরমালিনের কার্যকারিতা দেখে। মৃত প্রাণীগুলো ফরমালিনের জারে চোখ বুজে যেন রিপ ভ্যান উইংকলের মত লম্বা ঘুমে আচ্ছন্ন। কোথাও কোন ক্ষয় নেই, পচন নেই। এর আগে জানতাম মিশরীয়রাই শুধুমাত্র পচনের হাত থেকে মৃত প্রাণীকে রক্ষা করার উপায় জানত। তবে ওরা ফরমালিন ব্যবহার করত এই খবর শুনিনি। ফরমালিনের এই আশ্চর্য গুণ দেখে এক বন্ধু রসিকতা করেই বলেছিল, ' এখন থেকে খাবারে একটু একটু করে ফরমালিন খাব, বডি আর কোনদিন পচতে পারবেনা।'
ব্যাপারটা এভাবে  আংশিকভাবে সত্যি হয়ে যাবে কয়েক বছর পর কে জানত! এখন আমরা সব খাবারেই ফরমালিন খাচ্ছি, একটু একটু করে, অথবা বেশ খানিকটুকু করেই, বডির ভেতরে যে কেমনতরো সব ভাংচুর হচ্ছে তা আর বলার অপেক্ষা রাখেনা।
একটা রাষ্ট্র  দুর্বৃত্তপনা, অসততা আর অসভ্যতার কোন প্রান্তসীমায় এসে ঠেকলে এভাবে তার জনগনকে ধীর বিষক্রিয়ার মাধ্যমে নিশ্চিত নিশ্চিহ্নতার দিকে ঠেলে দেয়? সেই রাষ্ট্রের জনগন কতটুকু আহাম্মক বা অসহায় বা অন্যায়-সহ্যকারী হলে এরকম একটা ভয়াবহ ব্যাপারকে দেখেও না দেখার ভান করে, আমলে নেয় না, অথবা অন্যান্য সকল বিষয়ের মত এই ব্যাপারটিকেও মেনে নেয়?
কিন্তু ব্যাপারটা কি এতটাই সরল যে মেনে নিলেই হয়ে গেল, জীবন কেটে যাবে আগের মতই? না।
আপনি, আমি সবাই বাঁচতে ভালবাসি। বেঁচে থাকার জন্যই এত ঝক্কি-ঝামেলা। একটু খেয়ে-পড়ে আটপৌরে বেঁচে থাকার মধ্যে সুখ খুঁজছি সবাই। সবাই ভাবছি কম-পক্ষে সত্তুর বছর তো বাঁচতেই হবে। জীবনটাকে উপভোগ করতে হলে মোটামুটি সত্তুরের কাছাকাছি যেতেই হবে। দৌঁড়-ঝাপ করছি, করছি নর্তন-কুর্দন। কিন্তু শরীরের জ্বালানি হিসেবে কী দিচ্ছি গত এক দশক? ভাল-বাসি খাবার যেটা আপনার আমার ভাই বেরাদরেরাই ডুবিয়ে রাখে ফরমালিন নামের একটা নীরব ঘাতকের ভেতর।
এই ঘটনাটা আপনি-আমি জানি। কিন্তু কই কারো মাথায় কোন ব্যাথা নেই, থাকলেও হয়ত মাথায় মলম মেখে কিছুক্ষণ ঘুমিয়ে নিই, অথবা গরম কফিতে চুমুক দিতে দিতে ইলিয়াস আলীর গুম হয়ে যাওয়া আর কোন এক সুদের কারবারীকে কেন জাতি প্রাপ্য সম্মানটা দিলনা এটা নিয়ে দেশ উদ্ধার করি। হায়, হয়তো ঐ কফির দুধটাও আপনার অধরে আসার আগে ফরমালিনের চুমো খেয়ে এসেছে।
ছোটবেলায় যখন গ্রামে ছিলাম দেখতাম দুধওয়ালারা বড় বড় কলসী নিয়ে স্টেশনের দিকে চলছে। এরা সব সকালের ট্রেন ধরে শহরে গিয়ে বাড়ি বাড়ি রোজ-দুধ দিয়ে আসত। স্টেশনে যাওয়ার পথে আমাদের বাড়ির পাশের টিউবওয়েলের কাছে তারা খানিক দাঁড়িয়ে গল্প-গুজব করত আর কোন এক ফাঁকে কলসীর ভেতর চালান করে দিত কয়েক লিটার বিশুদ্ধ পানি। ঐ দুধ আমরা খেতামনা কারণ আমাদের রাঙা গাই দুধ দিত ঢের, ওতে পানি মেশানোর প্রয়োজন হতনা। তবে শহরের লোকরা এভাবে ঠকে যাচ্ছে দেখে ওদের জন্য বেশ করুণা হত। এখন ঐ ব্যাপারটা ভাবলে শহরের লোকেদের অনেক ভাগ্যবান মনে হয়, দুধওয়ালাদের হাতে তখনও ফরমালিন এসে পৌঁছায়নি যে!
আপনি-আমি কী খাচ্ছি? মাছের বাজারে গিয়ে বেশ দরদাম করে, মাছের পেটটি টিপে, ফুলকাটি লাল দেখে নিশ্চিত হয়ে বাসায় এসে গিন্নির কাছে বাহবা নিচ্ছেন। সবজির বাজারে থেকে একেবারে সতেজ, বাংলাদেশ ক্রিকেট দলের জার্সির মত দুর্দান্ত সবুজ, ভেজা-ভেজা পটল, বেগুন, মূলা, ঝিঙ্গা, করলা, আলু কিনে এনে ঘরে এনে সবাইকে বোঝাচ্ছেন ভিটামিনের উপকারিতার কথা। ফলের বাজারে গিয়ে রসে ভরপুর আঙ্গুর, কমলা,বেদানা, আম দেখে জিভে জল এসে যাচ্ছে আপনার আর ঘরের অসুস্থ লোকটি কিংবা শিশুটির কথা ভেবে ঝটপট কিনে ফেলছেন দামের কথা না ভেবে তেমন। এই তীব্র গরমের জুনে বাসায় আপনার আমার সবার শরীর থেকে ঝোল বের যাচ্ছে, অথচ ফলগুলি আমাদের দিকে চেয়ে তাচ্ছিল্যের হাসি হেসে বলে, ' দেখ আমাদের রূপের বাহার, কোথাও একটুকুও কুঞ্চণ নেই।'
কিন্তু কী এই রূপের রহস্য? উত্তর একটাই ফরমালিন। আমাদের সুন্দরীরা এতে অনুপ্রাণিত হয়ে সর্বাঙ্গে ফরমালিন মাখা শুরু করেছেন কিনা জানিনা, হয়তো তাঁরাও জানেননা তাঁদের ব্যাবহৃত কমলার খোসাচূর্ণটির মাঝেও লুকিয়ে আছে ফরমালিনের লুল্পুরুষ।
ফরমালিন মানবদেহের জন্য কী উপকারটা বয়ে আনছে আমি জানিনা, তবে ক্ষতি হচ্ছে নিশ্চিত। আমরা জেনে শুনে নিজেরাই নিজেদের ধ্বংস করে দিচ্ছি। এটার প্রভাব ভয়াবহ। কে দিচ্ছে খাবারে ফরমালিন? কে খাচ্ছে ফরমালিন? উত্তর- আমরা।
আফ্রিকার দারিদ্র্য জর্জরিত, যুদ্ধপিড়ীত একটা দেশে আছি বছর দেড়েক। রোগ-শোক আছে। ম্যালেরিয়া, এইডস। দুবেলা খায় এখানের মানুষ, সাধারণ খাবার, কাসাভা, ভাত, আগুতির মাংস। অথচ কী সুঠাম এদের দেহ! বলিষ্ঠ শরীর বোধয় এটাকেই বলে। এদের খাবারে ফরমালিন পাওয়া গেছে এমনটা শুনিনি। দেশের কথা ভাবলে চোখে ভাসে ঘরের মানুষগুলোর চেহারা। মাকে ফোন করলে বলে, '' আজ অমুক পদটা রেঁধেছি''। আমার উৎকণ্ঠা তখন আরো বেড়ে যায়।  বড় ভাইয়ের ছোট্ট একটা ফুটফুটে মেয়ে সারা দেয়ালময় রং-বেরঙের  আঁকিবুকি করে চলেছে। ওর কান্না শুনলে বৌদি বলে, '' মেয়েটাকে খাইয়ে আসি, খিদে পেয়েছে মনে হয় ওর।'' আমার উৎকণ্ঠা তখন  বেড়ে যায়।
সচলে আজ একটা মিষ্টি মেয়ের মুখ দেখে সন্ধ্যায় মনটা খুব ভাল হয়ে গিয়েছিল। একটু পর ''শিশু-খাবারেও ফরমালিন'' খবরটা পড়েই মনটা আবার খিচে গেল। এভাবে ফরমালিন খেতে থাকলে বাংলাদেশীদের গড় আয়ু সামনে কততে গিয়ে ঠেকবে? আমাদের আগামী প্রজন্মের ভাগ্যে কী আছে কে জানে।
তবে কী মানুষ না খেয়ে থাকব? ফুলটি থেকে ফলটি হয়ে পেকে যাওয়ার পর বাজারের থলিতে আসা পর্যন্ত তার পেছনে কে লেগে থাকবে? নাকি ঘরে ঘরে একুরিয়ামে মাছ চাষ, ছাদে পোল্ট্রি ফার্ম, টবে সবজি চাষ শুরু করে দিতে হবে?
আমি এ ব্যাপারে আশাবাদী নই। আমাদের রক্তে-মজ্জায় অসততার পরজীবিরা ঢুকে শক্ত প্রতিরক্ষা দূর্গ গড়ে তুলেছে। সুতরাং ফরমালিনও টিকে থাকবে সগৌরবে খাবার-দাবারে। সচলের অনেকে লেখকই বিজ্ঞান নিয়ে পড়াশোনা করেন।ফরমালিন মেশানো খাবারকে ফরমালিনবিহীন করার সত্যিই কোন পদ্ধতি থাকলে তারা তা নিয়ে লিখবেন আশা করছি।


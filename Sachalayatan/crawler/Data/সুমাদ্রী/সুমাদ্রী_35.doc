দূরে গেলে



দূরের পার্বত্য শহরে কিছুদিন কাটিয়ে এসে ঘরে ঢোকার পর মনে হল
 মাঝে মাঝে দূরে থাকা ভাল, সবকিছু থেকে।
 দূরে যাওয়ার মুহুর্তে মনে হয়েছিল এ নির্বাসন হবে অসহনীয়,
 সেখানে বন্ধু নেই, কোন কথা নেই, পরিচিত ফুলের গন্ধ নেই, 
 ঘরের সামনে দিয়ে রাগ করে চলে যাওয়া চেনা বাসগুলো নেই,
 আমি নির্জন কারাবাসের বন্দীর মত ছটফট করব।
 অথচ ক'দিন পর টের পেয়ে যাই
 দূরে না এলে বোধ হয় কখনও আমার
 নিজের এত কাছে আসাই হতনা।
দূর থেকে ফিরে এসে ঘরে কিছুদিন পর মনে হল
আসলে আবার নিজ থেকে অনেক দূরে সরে পড়ছি আমি।
মাঝে মাঝে দূরে থাকা ভাল তাই, 
দূরে গেলেই আসলে নৈকট্যের স্পর্শ পাওয়া যায়।


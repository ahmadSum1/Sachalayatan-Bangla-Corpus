বাঙালির রেসিজম, রঙ ফর্সা করার ক্রীম ও খাপছাড়া কথামালা



বাঙালিকে রেসিস্ট বলে গালি দিলে সবার আগে গালিটা এসে পড়ে নিজের উপর, আমি নিজেই যে বাংলায় কথা বলি।তারপরও প্রশ্নটা মনে আসে, ‘বাঙালির চেয়ে বড় রেসিস্ট পৃথিবীতে আর কারা আছে?’ নিজেরাই আমরা সবসময় বলি, বাঙালি একটা পরনিন্দাকারী জাতি। পরনিন্দাটা আসলে ঠিক নিন্দা নয়, অনেকাংশেই ঘৃণা।রেসিজমের অনেক প্রকারভেদ আছে; গায়ের রঙের প্রতি ঘৃণা, চেহারার ভিন্নতার প্রতি ঘৃণা, ভাষার পার্থক্যের জন্য ঘৃণা, ধর্মীয় বা সাংস্কৃতিক পরিচয়ের প্রতি ঘৃণা- এ সবকিছুকেই মোটাদাগে রেসিজম বলা চলে, আর বাঙালির মধ্যে এ সব কটি ঘৃণাই প্রচণ্ডভাবে বিদ্যমান।আমি জানি, এভাবে বলাটা সাধারণীকরণ হয়ে যাচ্ছে, বাঙালির মধ্যেই এমন আদর্শ মানুষ আছেন যাঁরা নিজেদের সমস্ত তুচ্ছ অভিমানের ঊর্দ্ধে তুলে নিয়ে গেছেন। শুধু লালনের নাম বললেই চলে। তবে লালনের দেশের অধিকাংশ মানুষই লালন নয়। তাদের অনেকেই ভেবে মরে লালন হিন্দু কি মুসলিম ছিল এ নিয়ে। আর লালনের প্রোফাইল ছবি আঁকা টি-শার্ট গায়ে ঘুরে বেড়ানো অনেকের কাছেই লালন মানেই কল্কি(অবতার নয়)। চে গুয়েভারার মত লালনও এখন বিজনেস আইটেম।
রেসিস্ট, রেসিজম শব্দগুলো বাঙালি এখন অহরহ ব্যবহার করছে। বিদেশ ঘুরে এসে সে বলে, ‘সাদারা অসম্ভব রেসিস্ট, ট্রেণে-ট্রামে আমার দিকে তাকালও না।’(আসল ব্যাপার হল, ব্যস্ত মানুষের হাতে সময় নষ্ট করার মত অত সময় কই?) তারপর শহরের এমাথা ওমাথা রেসিস্ট সাদা মানুষদের গল্প বলে এসে বাড়ির সামনে রিক্সা থেকে নেমেই রিক্সাওয়ালাকে দুইমনি একটা থাপ্পড় মেরে বলে, ‘ শালা হারামখোরের বাচ্চা, দশমিনিট টান দিলি তার জন্য ত্রিশ টাকা চাস?’ পকেটে পয়সা থাকলে বাঙালি কথায় কথায় মুটে-মজুর-শ্রমিক-রিক্সাওয়ালাকে ছোটলোক ডেকে নিজে বড় হয়ে যায়। এভাবে আরেকটা মানুষকে খোলামেলাভাবে অপমান করার মাঝে বাঙালির কোন কুণ্ঠাবোধ নেই।বিত্তবানের বিত্তহীনকে এভাবে ঘৃণা করাটাও এক ধরণের রেসিজম। বাঙালির মত এমন প্রবলভাবে ঘৃণা অন্য কেউ করে কিনা কে জানে?
এই বিষয়টাই আসলে চর্বিত-চর্বণ হয়ে গেছে। হঠাৎ করে লিখতে বসলাম কিছু তিক্ত অভিজ্ঞতার কারণে।
কাল রঙের সাথে বাঙালির শত্রুতা নিয়ে বলার আর কিছুই নেই। বাঙালির কাছে কাল মানেই অশুভ, শয়তান, খারাপ ইত্যাদি। মানছি এটার পেছনে ঔপনিবেশিক(শুধু ইউরোপিয় নয়) কারণ রয়েছে। অথচ বাঙালি গর্ব করে শ্যামল শব্দটা উচ্চারণ করে। বাঙালির গায়ের রঙটা খুব একটা সাদা নয়, এটা সে জানে, তবু কাল রঙের মানুষদের প্রতি তার অবজ্ঞা বা ঘৃণা অতুলনীয়। এমনিতে মুখে মুখে সে কাব্য করে, ‘ কাল যদি মন্দ তবে চুল পাকিলে কান্দ কেনে ’, অথবা কাল কৃষ্ণের পটের সামনে ভক্তিতে গদগদ হয়ে ওঠে কিংবা ছেলেকে আদর করে ডাকে কালোমানিক। অথচ ঘরের বাইরে গেলেই মানুষকে নির্দ্বিধায় সে গালিগালাজ করে গায়ের রঙের হেরফেরকে মাথায় রেখে।‘কাউলা’, ‘কালাইয়া’, ‘কাইল্ল্যা’ শব্দগুলোর মধ্যে সে জমিয়ে রাখে অনির্বচনীয় এক ঘৃণা। ইউরোপ আমেরিকায় বাস করেন এমন অনেক(সবাই নন) বাঙালির পছন্দের শব্দ উপরিল্লিখিত শব্দগুলো।
অবস্থাটা এমন যেন গায়ের রঙ কাল হওয়াটা বাঙালির চোখে একটা অপরাধ। সে বলে থাকে, ‘ অমুকের গায়ের রঙ ময়লা।’ ময়লা মানে নোংরা, মানে কাল রঙের মানুষটি অপরিচ্ছন্ন না হয়ে যায় কোথায়। কারো সন্তান হয়েছে? বাঙালি আগে খবর নেবে নবজাতকের গায়ের রঙটি কেমন। শিশুটি যদি কন্যা হয়, তদুপরি তার গায়ের রঙটি যদি কালো হয়, তবে আত্মীয়কূল কেঁদে বুক ভাসিয়ে বলে, ‘ এ মেয়ের বিবাহ দিব কী করিয়া?’
সত্যিই তো। বাঙালি মেয়ের গায়ের রঙ কালো হলে তার দুঃখের আর সীমা থাকেনা। বাঙালি ছেলে সে প্রেমের মাঠে যাক আর বিয়ের বাজারে যাক, পছন্দ তার একটাই, নায়িকাকে হতে হবে ধবল। অতএব ধবল-ধোলাইয়ের জন্য বাজারে এল রঙ ফর্সা করার ক্রীম। বিজ্ঞান বলে, চামড়ার রঙ কালো হলে মেলানিনের আধিক্যের কারণে সূর্যের অতিবেগুনী রশ্মি মানব শরীরের অত ক্ষতি করতে পারেনা। রঙ ফর্সা করার ক্রীমগুলোর বিজ্ঞাপণে প্রায়শই শুনি এরা ত্বকের মেলানিন নিয়ন্ত্রণ করে সূর্যের অতিবেগুনী রশ্মি থেকে দেহকে রক্ষা করে। ব্যাপারটা গোলমেলে ঠেকে আমার কাছে।মেলানিন তো আর মেলামাইন নয়, এর উপস্থিতি শরীরের জন্য ক্ষতিকর এমন তো নয়। বরং মেলানিন কমে গেলেই অতিবেগুনী রশ্মিদের কাছে অসহায় হয়ে পড়বে চামড়া।
তার উপর জেনেটিক্যালি প্রাপ্ত গায়ের কালো রঙ মলম মাখার ফলে আদৌ কতটুকু ফর্সা হয় সে নিয়ে আমার সন্দেহ আছে।
এক আত্মীয়াকে সেই ছোটবেলা থেকেই দেখছি দেশী এবং বিদেশী হরেক রকমের রঙ ফর্সা করার ক্রীম সর্বাঙ্গে ডলতে।উনার গায়ের রঙ আমার চোখে সে একই রকমই আছে।
সেদিন এমনই এক বিজ্ঞাপণে দেখলাম বন্ধুর বিয়েতে এসে বউ দেখে এক বন্ধু আরেক বন্ধুকে বলছে, ‘আমাদের ‘ক’ এইটা কী বি্যা করল? মাইয়া তো দেখতে আফ্রিকানদের মত কালা।’ বিজ্ঞাপণটির নির্মাতার মাথায় একবারও আসেনি যে এই মন্তব্যটি বিদ্বেষপূর্ণ বা রেসিস্ট হতে পারে। এই বিজ্ঞাপণটি শেখায় যে কাল মানেই অসুন্দর, আফ্রিকানরা কুৎসিত। এরকম বিজ্ঞাপণগুলো বছরের পর বছর চলছে আমাদের বোকা বাক্সগুলোতে। আমাদের ঘিলু ধোলাই হয়ে গেছে ভালমতই। আমরা দেদারসে কিনছি ‘ফর্সা এবং সুন্দর’ এবং আফ্রিকান দেখলেই সিটকাচ্ছি নাক।
আফ্রিকায় বছর দেড়েক থাকার কারণে এখানের মানুষের সাথে তাদের পরিবেশেই মেশার সুযোগ হয়েছে আমার।আমিও এসেছি ‘ ফর্সা এবং সুন্দর’ এর বিজ্ঞাপনে ভেসে যাওয়া সমাজ থেকে। প্রথমদিকে তাই আমারও মনে হত আফ্রিকানরা অপরিচ্ছন্ন, নোংরা। হাত মেলাতে গেলে আড়ষ্ট ভাবটা থাকত। আফ্রিকানদের এই দৈন্যদশার পেছনে যে একটা অর্থনৈতিক শোষণের সাদা(?)হাত আছে এটা বুঝতে চাইতাম না। এই দেড় বছর বৃষ্টি-অরণ্য ছাওয়া প্রত্যন্ত একটা গ্রামাঞ্চলে থেকে আমার উপলব্দি গেছে বদলে। আমি দেখতে পাই প্রাণশক্তিতে ভরপুর আফ্রিকান মানুষগুলো, সুন্দর, সুঠাম তাদের দেহ। এখানের শিশুগুলিই আসলে দেবশিশু, এখানের নারীরাও অপ্সরা। সহকর্মীদের অনেককেই বলতে শুনি, ‘ আফ্রিকানদের গা থেকে বোটকা গন্ধ বেরোয়, শালারা গোসলও করেনা।’ আমি তখন ভাবি আমার দেশের কতজন দরিদ্র কৃষক-শ্রমিকের ঘামে জর্জরিত শরীর থেকে পারিজাতের সুবাস বের হয়, যেখানের গ্রামে গ্রামে খাবার পানিই অপ্রতুল, সেখানে নিয়মিত গোসল করাটা কতটুকু সম্ভব।
বাঙালি তার ঘরে যে ছেলেটি বা মেয়েটি কাজ করে তাকেই বা কতটুকু মানুষ মনে করে? সে কুয়ার ব্যাঙ, দৈবাৎ কুয়ার বাইরে বড় যে পৃথিবী আছে সেখানে গিয়ে থাকতে হলে ঐখানেও একটা কুয়া বানিয়ে নেয় সে। তাই বাইরের বিশাল, উদার পৃথিবীর আহবানে সাড়া না দিয়ে সে হয়ে থাকতে চায় ঘুরে ফিরে সে পুরোনো ব্যাঙই।
বাঙালি বুঝতে চায়না জন্মে তার কোন হাত নেই, নেই কোন গৌরব। তার উপর পরিবারের চাপিয়ে দেওয়া রীতি-নীতি-ধর্ম-ভাষা নিয়েই সে আস্ফালন করে। কখনও সে ভাবেনা এসবের কোনটাই তার অর্জন নয় যেটা নিয়ে সে ন্যূণতম অহংকারও করতে পারে। ভাবেনা সে, শিশু অবস্থায় পিকনিকে গিয়ে হারিয়ে গিয়ে সেও পরিবার থেকে বিচ্ছিন্ন হয়ে যেতে পারত চিরতরে, কোন সদাশয় চীনা দম্পতি তাকে নিয়ে নিতে পারত ভালবেসে, তারপর নিজ সন্তানরূপে বড় করে তুলতে পারত তাকে, তখন তার মুখের ভাষা যেত পালটে, তার রীত-নী্তি-ধর্ম হয়ে যেত চৈনিক।
দিনশেষে আমরা সবাই মানুষ। একটু খাবার, একটু ঘুম, একটু আশ্রয়, একটু নিবিড় ভালবাসাই তো চাই সবাই।এ চাওয়াটা কফি ক্ষেতে কোদাল মারতে থাকা দিওমান্দেও যেমন চায় তেমনি আমার মত ভেতো বাঙালও চায়। মানুষের এই উপলব্দিটুকু আসুক। মানুষ মানুষের কাছে আসুক।


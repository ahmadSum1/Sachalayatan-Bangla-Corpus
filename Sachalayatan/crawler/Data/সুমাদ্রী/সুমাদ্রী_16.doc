ক্ষমা



পোল্যান্ডের এক ইহুদিকে একবার ফ্লোরেন্স যাওয়ার পথে ট্রেণে একথা ওকথা অনেক কথার পর জিজ্ঞেস করেছিলাম, '' আচ্ছা স্যার, আপনারা কি নাজীদের ক্ষমা করে দিয়েছেন? দ্বিতীয় বিশ্বযুদ্ধের পর তো অনেক সময় গড়িয়ে গেছে। সময় নাকি সমস্ত ক্ষত সারিয়ে তোলে। '' বয়স্ক ভদ্রলোক কিছুক্ষণ চুপ থেকে আমাকে আমায় বলেছিল, '' আমার পিতা-প্রপিতামহের চর্বি দিয়ে যারা যুদ্ধবিমানের তেল বানাতে চেয়েছে, আমার মাতা-মাতামহীকে যারা অমানুষিক নির্যাতন করেছে তাদের ক্ষমা করে দেওয়ার মত যীশু খ্রিস্ট আমি হই নি। তোমার দেশ তো বললে বাংলাদেশ, শুনেছি তোমাদের মা-বাবা-ভাই-বোনদেরও অমন করে নির্যাতন করেছিল পাকিস্তানি সামরিক বাহিনী তোমাদের যুদ্ধে। তোমরা নিশ্চয় তাদের বুকে টেনে নেওয়ার কথা ভাবতেই পার না।  তোমার মা-বোনকে যারা লাঞ্ছিত করেছিল, বাবা-ভাইকে যারা কাবাব বানিয়েছিল তাদের কি তোমরা ক্ষমা করে দিয়েছো, যুদ্ধের পর তো তোমাদের ওখানেও অনেক সময় পেরিয়ে গেল ?''  আমি কিছু বলতে পারিনি। একটু পরেই ট্রেণ একটা স্টেশনে এসে থামলে আমি পাশের ওয়াগনে চলে গিয়েছিলাম।


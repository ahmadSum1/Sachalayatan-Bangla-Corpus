মেঘে ঢাকা তারা 



মেঘে ঢাকা পড়ে যাওয়া তারাগুলো মেঘ সরে গিয়ে
 হঠাৎ করে সারা আকাশে দৃশ্যমান হয়ে উঠলে আমি চমকে উঠি
 কয়লার খনি খুঁড়তে খুঁড়তে হঠাৎ করে হীরার দ্যুতি ঝলক দিলে
 ক্লান্ত শ্রমিকের লোভী চোখ যেভাবে চমকে উঠে ঠিক সেভাবেই।
 আমার তখন মনে পড়ে যায় ঋত্বিকের ছবিটির কথা,
 ঝিলের পাড়ে বসে হংসধ্বনির আলাপ গাইতে থাকা অনিল চ্যাটার্জি
 কিংবা ছেঁড়া চটি জুতা নিয়ে হাঁটতে থাকা যে মেয়েটিকে খুকী ভেবে
 ভুল করেছিল নায়কটি তাদের কথা।
 সে তন্বী মেয়েটির কথা মনে পড়ে যায় যাকে নিয়ে
 প্রেক্ষাগৃহের এককোনে বসেছিলাম ঝড়ের সন্ধ্যায় ছবি দেখতে।
 অথবা মনে পড়ে যায় অন্য এক অগ্রজের কথা
 খুব আবেগ দিয়ে যে গাইতে পারত
 ‘যে রাতে মোর দুয়ারগুলি ভাঙল ঝড়ে’
 দূর বন্দরের জাহাজগুলো সন্ধ্যায় আলো জ্বেলে দিলে 
 কর্ণফুলির বুকের ওপর থেকে সেদিকে তাকিয়ে থেকে যে বন্ধুটি বলত,
 ‘ওটা সান-ফ্রান্সিসকো, একদিন আমি ওখানে চলে যাবো’
 মেঘে ঢাকা তারাগুলো ফের আকাশে চমকে উঠলে আমি তার কথা ভাবি,
 আমেরিকার আকাশের তারা কি মেঘে ঢাকা পড়েনা?
 এভাবে যতবার আমি মেঘ কেটে যাবার পরের আকাশে তারার হাসি দেখি
 ভাবি, সেই তারাগুলোর দিকেই তাকিয়ে আছে হয়তোবা
 আমার সেই প্রেমিকাটি, আমার গাইয়ে ভ্রাতাটি, আমার প্রবাসের বন্ধুটি।


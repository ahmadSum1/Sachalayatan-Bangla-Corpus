প্রলাপ



পাথরের কাছে যাই, বলে সে,
বহুকাল স্থানু পড়ে আছি এইখানে,
একটু ঠেলে দাও, আমি গড়িয়ে গড়িয়ে চলে যাব ঐ নদীটির কাছে
শরীর জুড়ে পেতে চাই একটু গতির আনন্দ।
বরফের চাঁইয়ের কাছে যাই, সে বলে,
তীব্র শীতে জমে গেছে হৃদয়, চারিদিক ধাঁধাঁময় শুভ্র বহুবছর,
আমাকে কেউ বসন্তের দিন দেখাতে নিয়ে যাও
গলে যাব জানি তবু হৃদয়ের উপরে যেন ফোটে বর্ণিল একটি গোলাপ।
আগুনের কাছে যাই, দাউদাউ করে বলে সে,
কতকাল ধরে জ্বলে পুড়ে খাক হয়ে যাচ্ছি,
একটু বৃষ্টির কাছে যেতে চাই এবার,
জলের কাছে সমর্পণ করে দিতে চাই পোড়া এ হৃদয়।
একদিন আয়নার কাছে গিয়ে চমকে যাই
আমারই মতন মুখভঙ্গি করে কে যেন বলে,
মানুষের কাছ থেকে দূরে নিয়ে চল কেউ আমায়
পাথর, বরফের চাঁই, কিংবা আগুন হতে চাই
কেননা অমানবীয় জীবন জানি আমি বহুগুন শ্রেয়তর ।


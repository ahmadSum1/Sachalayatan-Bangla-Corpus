আহত পশুর ইশারা দিয়ে যাও



আহত পশুর ইশারা দিয়ে যাও, মানুষের নয়
মানুষের বেদনার দাম নেই
মানুষ বেদনা দিতে ভালোবাসে
ভাত আর ধানের দোটানা তো জানে না
সে দ্যাখেনি ধান কখন সবুজ হয়
এইসব মানুষের মাঝখানে রেখো না অভিমান
ওরা তো তোমারই ’পরে
পুঁতে দেওয়া ছোট্ট একটা বীজ
থালা ভ’রে দেয় সূর্যের সমান
ওই আলোতে সূর্য ওই আলোতে ধান
ওই আলোতেই ওরা কালার-ব্লাইন্ড
মানুষের বেদনা শুধু বিজয়ের দিনের জন্য তুলে রাখো


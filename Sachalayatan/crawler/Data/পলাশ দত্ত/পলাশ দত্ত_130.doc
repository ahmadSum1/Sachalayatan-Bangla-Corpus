শত্রুতা



প্রতিদিন কতো কথা
কতো রকম শত্রুতা
প্রতিদিন তৈরি হয়
তোমার-আমার,
চেনা-পরিচিতের,
অচেনা মানুষের। 
পৃথিবীর দিকেও দেখি
শত্রুতা গড়ে উঠছে
যে যেদিক থেকে দেখছে
সে সেদিক থেকে
শত্রু মনে করছে 
আমি তোমাকে
কোন্ দিক থেকে
দেখি হে আজ প্রেম?
যেদিক থেকেই তাকাই
দেখি তুমি
আমার থেকে দূরে সরে যাচ্ছো।
অথচ আমি তোমার ওপর
হামলে পড়তে চাইছি বারবার
তোমাকে আমার হারাবার নেই
তোমাকে হারালে অনেক কিছুই আর
আমার থাকে না শেষ পর্যন্ত 
তুমি অবশ্য তা মানো না। 
তুমিও তোমার দিক থেকে দ্যাখো,
আর জানো,
মহাশূন্য সে যতো বড়োই হোক, সে শুধুই অন্ধকার।
অন্ধকারকে ভালোবাসা যায় না।
তুমি তাই আমার দিকে
তাকাও না আর।
আমাকে তোমার দূরের মানুষ মনে হয়।
আমার সঙ্গে তোমারও শত্রুতা হয়। 
একবার যদি
শুধু ভেতর দিয়ে হেঁটে যেতে,
দেখতে পেতে- শুধু তুমি একবার ছুটে গেলেই
মহাশূন্য প্রাণ পায়। তোমাকে ছাড়া
মহাশূন্য একলা পড়ে রয়।


মৃত্যু, মা, কবি



আমার মায়ের ব্যথা কবির ব্যথার সমান নয়
তবু
কবির মরণের চেয়ে মায়ের ব্যথা অনেক বড়ো লাগে
কবি মরে যাচ্ছে জেনে কবিরা কাঁদছে না
কবি মরে যাচ্ছে জেনে কবিরা হাসছে না
শব্দের জাদুকরকে বাঁচানো হবে-
চাঁদা উঠছে
সিনেমার প্রদর্শনী হচ্ছে
ব্যক্তিগত তহবিল হচ্ছে
আমার মা ব্যথা পাচ্ছে
একাএকা ব্যথায় কাউকে ডাকছে না
ছেলেমেয়েস্বামী সবাই জানে
ব্যস্ত ব’লে কেউ জানে না
কবি কি বেঁচে যাবে?
কবিকে বাঁচানোর সব চেষ্টা হবে
যমের মুখ আর মানুষের হাত- দুইয়ের মাঝখানে দাঁড়িয়ে
কবি দু’দিকেই দেখতে পাবে
তবু কিছু বলবে না
স্বপ্নের সমান কথা ঝড়ের সমান সাহস মৃত্যুর সমান স্থৈর্য
পৃথিবীকে দিয়েছিলো কবি
তাকে তাই বাঁচানো চাই
পৃথিবীকে আরো কথাসাহসস্থৈর্য দেবে সে
মা শুধু একটা প্রাণকে এই পৃথিবী দেখাইছিলো
কাউকে কথাসাহসস্থৈর্য দেয় নাই
তবু কবির জীবন আমার মায়ের চেয়ে বড়ো
আমি ছাড়া মাকে আর কেউ তো চেনে না
আমার মাকে বাঁচাতে, এই পৃথিবীর কেউ
একটি পা-ও এগোবে না॥


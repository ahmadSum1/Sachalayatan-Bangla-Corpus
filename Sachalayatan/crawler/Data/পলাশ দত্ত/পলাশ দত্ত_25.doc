আমার কেউ নয় :: মোহাম্মদ রফিক



বুকে নিয়ে বলেশ্বর-পশুর মোহনা
ভাসতে-ভাসতে উঠে এল লোকটা ডাঙায়;
মেহেন্দিগঞ্জের হাট, চরবাইশার মাজার,
আধ-ভাঙা কণ্ঠস্বর, বৃষ্টি-মেঘ ভেজা পদশব্দ,
ঝাঁপ-টানা দোকানে-দোকানে আলু-পেঁয়াজের ফিসফাস,
যেন জোয়ারের ঘোলা জল হারিকেন আলো, ধোঁয়া,
মুখগুলো চেনা-চেনা, চুড়ির হাসির টুংটাং,
খড়-হোগলার চালা পিছলে স্যাঁৎলামদির জ্যোৎস্নায়
ছেনাল আঁচল ঠেলে খসে পড়ছে শব টুপটাপ;
লোকটার চোখের-বিন্দুতে থির বানিশান্ত গাঁও,
গঞ্জ-হাট, কাদা-জল ভেঙে সরু পথ, দু’পাশের
ধানক্ষেত, শ্যাওড়া-আগাছার ঝোপ; খোকা ফিরে এলি
বাপ-দাদা, অনাত্মীয় স্বজনের হিম স্পর্শ, ছায়া,
বেতঘুম, কাতর অশ্বের ক্ষুরধ্বনি, মৃত বাঘের পাঁজর,
মাংসপেশি; তবু কিন্তু লোকটার কাটেনি বিভ্রম;
শুধুমাত্র বুকে নিয়ে বলেশ্বর-পশুর মোহনা
ভাসতে-ভাসতে উঠে আসছে তীর খুঁড়ে একটি রাত;
হাঁটুতে মাটির দাগ, মাছ-শ্যাওলা আঁশটে কররেখা!


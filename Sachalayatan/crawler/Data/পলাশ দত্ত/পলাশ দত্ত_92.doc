কঠিন প্রশিক্ষণ সহজ যুদ্ধ



যুদ্ধের ময়দানে ট্রেনার না থাকা স্বাভাবিক
কেননা মন্ত্র দেয়া হইছে আগে-
এক শত্রু এক বুলেটে।
তখন মনে শুধু
ধনে পরাস্ত মৃত-গৌতম হাসে
বুলেটের বদলে জীবন
শত্রুর বদলেও
কবরে ঘুমায় অহিংস গোলাবান গৌতম,
সাত আসমানে উঁকিমান
তরোয়াল-মাস্টার মুহম্মদ, পাশে
স্ত্রীবান শাদা যিশু চিরযুবা-নিঃসন্তান
ক্যাপ্টেন এখন
সহজ সূত্রে সাইবেরিয়ায় বানায় বন্দুক
আর যতো বরফের আগুনমাখা গোলা
গ’লে গ’লে তারা
মানুষের মনে পানির বন্যা
সাইবেরিয়ার মোটা পোশাক
এ-দেশে নাই যে
দরকার মতো শুষে নেবে স্রোত
ধরাধামে সহজে সবে যুদ্ধ জিততে চায়
সব সহজ যুদ্ধ
মৃতদের অহিংস জারিজুরি
খতম; হৃদয়ে
নরম আস্তানায় কঠিন প্রশিক্ষণ
সহজ যুদ্ধ সহজে যুদ্ধ;


সব ভালোবাসা খুব সহজ নয়



পৃথিবীর সবকিছু ভালোবাসা খুব সহজ নয়
যাদের নিয়ে বেঁচে থাকো অহর্নিশ
তাদের সবাইকে নিজের মতো করে
ভালোবাসা
জানি সম্ভব নয়
তবু সবাইকে সামান্য যা পারো তাই দিয়ে
পৃথিবীর বেঁচে থাকাকে আরো একটু সরল
মানুষের ভালোবাসাকে আরো একটু ফেরত
এইরকম চেষ্টা কতোই তো করে যাও
তবু যারা আকাশ আর আলোর মাঝখানে
মহাশূন্যে
তোমার দিকে চেয়ে আছে কিছু :
বিজ্ঞানকে ভুল করে
সবধরনের বেতার ভুলে
তুমি ডেকে উঠবে বলে
তাদের তুমি বলে যাচ্ছো
মনে পড়বে যার যার
একলার ফিরে যাওয়ার দিন :
এই পৃথিবীতে সবকিছুকে ভালোবেসে
আর একটু কাছে
থেকে যাওয়া সহজ নয়
যেমন মনে হয়
পৃথিবীর আলো মাটি বাতাস
এই পৃথিবীর কারো আপন
মরিবার আগে কি আর হয়


স্বাগত নিহত সম্ভাবনা



নিহত সম্ভাবনারা আবার, উঠতেছে জেগে
তাই ফুল-মুখে-বাঁচা চন্দন-জীবন, যায়
টুটে। দু'পাড়ে দু'অন্ধ শিকারী , রয় স্বর্ণ-
প্রতীক্ষায়। আবার অনাবাসী সম্পর্ক?
এই ছলে বন, ভরে সবুজ চিতায়। কাঠে-
কাঠে কর্কশ আসবাব?- সব নিবিড় গৃহীর
দান। এইবেলা বায়ুর মণ্ডলে পৃথ্বী থেকে
সুপার পাওয়ার ছাড়া, সংকুলান আর হবে
না কারও। পৃথিবী তো একবারও, ঠিক ফলে
ওঠে নাই ভ'রে-  মাটিচেরা সুনামির তোড়ে
কালোরাই জলে থরোথরো, বাঁকে তার পাঁক
দেখে শিকারীরা হাসে : পরিচয়-ত্রাস ভুলিতে
নিহত সম্ভাবনারা আবার, উঠতেছে জেগে,
স্বাগত স্ফটিক-মৃত্যু, স্বাগত জায়মান-বাঁধ


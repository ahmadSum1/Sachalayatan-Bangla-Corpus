মানুষমাত্রও জীবন্ত



কোনো মহাদেশে এখনো জানা যায় নাই মনের ক্ষমতা আছে কি-না
টাকার মতো মর্মন্তুদ। মানুষ নির্দ্বিধায় মাছি-মশা মারে। আর বলে
হাতির দাম মরা হলেও লাখ টাকা। সব মহাদেশের মানুষে মানুষে
টাকার দাম বিষয়ে মনোমতে মিল আছে।
আর মানুষ সভ্য হয়ে যাওয়ার পরে বনের পশুপাখির মরণের খবরেরও
তার কাছে দাম আছে। বনে কেউ মারা গেলে খবর হইতেছে। মানুষের চাকরি
চলে যাচ্ছে বনে কেউ মরার দায়ে। মরা প্রাণীর কারণে মানুষ হারাইতেছে
টাকা রোজগারের সুযোগ। অথবা চিড়িয়াখানায়ও যদি মরে। মানুষ বিনিময়ে
চাকরি খোয়াইতেছে।
অথচ মানুষের বাচতে টাকা লাগে। সব মহাদেশে।
আবার মানুষ দেশে-দেশে বনের প্রাণীদের জন্য অভয়ে পূর্ণ অরণ্য গড়তেছে। লাগামবাধা
অরণ্যে যেখানে বনের প্রাণীরা চরে। তার বিনিময়েও টাকা পাইতেছে মানুষ। কেননা
লাগামবাধা অরণ্যকে অভয়ে পূর্ণ করে রাখা ওইসব মানুষের চাকরি।
মানুষ আসলে অরণ্য আর তার ভিতরের প্রাণীদের ভালোবাসে।
তাই দুনিয়ার সকল মহাদেশে, সুপ্রাচীন বলা হইতেছে- বন্যেরা বনে সুন্দর। আর
মানুষমাত্রও জীবন্ত- যখন সে থাকতেছে টাকার হাতে।।


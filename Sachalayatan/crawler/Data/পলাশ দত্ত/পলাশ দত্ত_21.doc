ক্যাশিয়ারের খাতা ॥ প্রথম ভাগ



রচনা :: নভেম্বর, ২০০১ - ফেব্রুয়ারি, ২০০৬  ॥ পরিমার্জন :: ফেব্রুয়ারি, ২০০৮ - এপ্রিল, ২০০৯
'ক্যাশিয়ারের খাতা ॥ প্রথম ভাগ'-এর আগের অংশ পড়তে চাইলে এখানে ক্লিক করুন
*
... ভাবো তবে দোষটা কার। তীরে হ’লে তীরে,
ছুড়ে হ’লে ছুড়ে, যেভাবেই হোক পতন কিন্তু
আছি পাশেপাশে। নিরক্ষর নাকি! জীবনে ও প্লাবনে
নিরর্থকতার দাম আছে
মুচলেকায় পতন ঠেকে আছে- টিপছাপ;
আঙুল তো আছে?
ওই যেমন খাদে-পড়া-বাস ছুঁয়ে এলো মাটির কাগজ,
যেমন ছাপ দিয়ে এলো সাত মৃত্যুর
*
এখানে দাঁড়িয়ে একটু প্রতীক্ষা ক’রো তুমি;
বন্দুকের নল থেকে গুলি বেরিয়ে আসবার আগেই
পালিয়ে যেও দৌড়ে,- যে তোমাকে মারতে পারবে না
ওই যার গুলিটি যাবে ফসকে, মানে যার গুলিটি
এড়িয়ে পালাতে চাইছো তুমি- সেই-ই তোমাকে ভালোবেসে ফেলবে; 
ভরাট লোহার ভেতর থেকে ছুটে আসবে সীসা,
ফুঁড়ে যাবে তোমাকে, যাবে ছুঁয়েও; এবং;
এবং নিয়েও যাবে প্রাণ, শূন্যে শূন্যে;-
গুলি যদি না করে একের পর এক,
তুমি যদি পালাতে না চাও ছুটে,
তোমার ভালোবাসার প্রাণ কী ক’রে
তুলে দেবে ওই হাতে,
কে খুবলে নিতে পারে এমন জান!
*
সীসায় তোমার হৃদ গ’লে গেলো, আগুন ধ’রে গেলো বারুদে,
রক্ত ফেটে গেলো বুকে, প্রাণ ঝ’রে গেলো তোমার;
কী আশ্চর্য দ্যাখো,
না যদি ছুঁড়তাম ওই সীসা, না-ই যদি ছুঁড়তাম ওই বারুদ!
কী ক’রে ওই প্রাণ আজ হতো আমার,
কী ক’রে এড়াতাম হাত থেকে হাতে? কী ক’রে,
*
এদিকে খানাখন্দ পার হয়ে স্বপ্ন দেখবার নিশানা
তাড়না খুব; সক্রোধ এই নেশায় পরান নেই কোনো,
বিভোরে শুধুশুধু প্রার্থনামাখা গলি, আহ্ চারণদার,
সময়ের নিশানায় ফেঁসে গেলে হুল, তল্লাটে তল্লাটে
মরণের ঈশায় তল্লা জেনে খুলে নিলে খুব অবগুণ্ঠনঢাল,
পেটানো পেশায় পেরেক ঢেলে সেঁটে গেলে নিস্তর বিকালে;
হ্রদে হ্রদে হৃদয়পদ্ম সান্ত্বনা দিলে কেউ না, কাউকে না;
কয়টা কথা, প্রতিশ্রুতি, ভেঙে দিলে নিজের ভালোয় ভালোয়;
আড়ালে, আবডালে;
তোমাকে প্রতীক্ষা ক’রে কিছু বলতে চাইলে নিজের;
হা পরান, কে শোনে কার কথা! কার দায়
তোমাকে উগড়ে দিতে পড়েছে নিশানাচর,
তুমি একদিন, সেদিন ফিরে তো আসোনি; অপেক্ষায় চেয়ে,
বনে বনে আক্রোশ তোমাকে আপন ভেবে,
ডুবে গেলে পাটের জল, ভাসিয়েও উঠলে খড়ি,-
পণ্যসম্ভারে তুমি একা;
(চলবে)


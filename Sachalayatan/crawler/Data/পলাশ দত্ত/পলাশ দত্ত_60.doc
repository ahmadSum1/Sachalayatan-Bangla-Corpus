ফুটবল



দক্ষ লোকের খেলা ফুটবল। মন যেদিকে চায়
ঠেলে নিতে হবে পায়ে। মনের কথা মন
নিজেই শোনে না, তায় আবার পা
হাতে হলে সহজ যেমন মুঠভরা টাকায় পাকস্থলীর সান্ত্বনা
আসলে বল-কন্ট্রোলই সব, শক্ত হলে সাক্ষী ছাড়াই সহজ
আটকানো যায় সব বিপদ
পদে-পদে ছড়ানো সম্পর্ক-জালে
প্রিয় মানুষ গোল খেলেও আনন্দ তো হয় প্রতিপক্ষ-গ্যালারি
রেফারি পক্ষপাত করতে পারে যদি সে দর্শক এই খেলার
কিন্তু জন্মেই তুমি হেরেছিলে টস
সৌরপৃথ্বীর বসত হয়ে প্রতিপক্ষকেই বানালে রেফারি
এখন দেশে-দেশে নতুন সঙ্গীদের খুঁজতে থাকো-
রক্ষণ ভুলে যারা নিয়মের জাল ফুঁড়ে ছেড়ে গেছে মাঠ
যারা গ্যালারি ফাঁকি দিয়ে আকাশে রেফারি-সকাশে হাসে
সৌরমাটিতে তাকিয়ে দ্যাখে দক্ষ সব খেলোয়াড়ের
বল দখলে রাখার আপ্রাণ ৭০ ৮০ ৯০
বড়ো জোর শতাব্দিখানেক আয়ু বয়ে যেতে-যেতে


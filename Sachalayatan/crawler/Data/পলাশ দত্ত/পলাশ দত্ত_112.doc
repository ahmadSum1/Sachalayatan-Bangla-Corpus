দূরের থেকে দ্যাখা



দূ রে র  থে কে  দ্যা খা
বজ্রসহ বৃষ্টি
আভাস দিচ্ছে আকাশ
পাখি তার ঘরে
পৌঁছুতে পারবে তো?
এমন অনেক সম্ভাবনা
ঝড় হয়ে গেছে
মানুষের প্রাণে
তারপর মানুষ
নিহত ঝাঁকঝাঁক
ডানাখোলা প্লেন আর
তার গোলায়
পাখি বৃষ্টিতে ভিজেভিজে দেখছে
পিছল পাহাড়ের তলায়
মানুষ মরে মরে যাচ্ছে
বজ্রসহ বৃষ্টি পূর্বাভাস
আর আবহাওয়া অফিস
পাখির দুই চোখ খুঁজতেছে
মানুষের ঘরে রাখা যায় এমন খড়
পরিবেশে ভয়
পাখির নাই
আকাশ আর মাটি
মাঝখানে উড়েউড়ে
দেখে নিচ্ছে
আসন্ন ঝড়ে
মানুষের মরণ
এমন সমূহ নিশ্চয়তায়
পাখির মন খারাপ
যদিও পৃথিবী ছাড়ছে
ভাসতেছে বাতাসে


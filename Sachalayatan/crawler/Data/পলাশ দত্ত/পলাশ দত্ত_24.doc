আত্মমগ্ন বিপ্লবী :: এক



মানুষের বীরত্ব মানুষ মারায়- এ-সত্যকে চোখ বুজে
ইতিহাস তার শৈশবে দিছিলো ঠাঁই
যে যাকে পারে যেভাবে মারে নিজের প্রতিষ্ঠায়
বিজ্ঞানও নাকি বলে : টিকে থাকে যোগ্যতাই।
	কিন্তু কিভাবে
	ছলে? বলে? কৌশলে?
বিজ্ঞান সে-কথা আমাদের জানায় নাই
ঘটনাটা অনেক পুরনো হয়ে গেছে; পুরনো হয়ে?
	তা এখন যথার্থই ঘটনা
কথা উঠলো রাজনীতি কঠিন করা হবে, হলোও;
কঠিনে ছড়ায়ে পড়লো টাকা, আমমানুষে উঠলো
রব- নেতা নেতা
কে কাকে মারে? কেউ না কেউ, কাউকে না কাউকে
হিসেব যায় মিলে টাকা আর অস্ত্রের সরল অহঙ্কারে
			পতনে আর পতনে গুলিতে আর গুলিতে
যে যার মতো আটকায়ে ঘরে
সামান্য হালকা অস্ত্রের গুলিতে		সপরিবার
জানে নাই যেই পথে উত্থান সেই পথে বিনাশ
রাষ্ট্র নিজের ক্ষমতায়, গদি নড়েচড়ে বদলে-বদলে যায়
বহাল তবিয়তে ভোট-ব্যালটে রাষ্ট্র ‘হ্যাঁ/না’ ছাপায়
আমি রাষ্ট্র আমি পতি আমি সেনা; আমিই তো সে
সেই যে ৭১-এ দেশটাকে বাঁচায়ে ছিলাম, চেনো না!
রাষ্ট্র তার সৈকতে আশৈশব বাংলা ভূ-খণ্ডে জড়ায়ে
রাখছে বেশ পেশী, যে যারে পারে যেভাবে মারে
ঘরে আটকায়ে, হালকা অস্ত্রাক্ত গুলি
ঘটনাটা অনেক পুরনো হয়ে গেছে; পুরনো হয়ে?
	তা এখন যথার্থই ঘটনা
মুখে-মুখে আপোসহীন, মুখে-মুখে জনতার, অন্তরে
ফন্দি ক্ষমতাই, মানুষের জোরে একদিন
		জেতে, নিরাপোস মানুষ জিতে যায়;
ক্ষমতা অমানবিক, পৌঁছুনো গেলে ক্ষমতাই যায়
ফানুস জনতা ঠিক হাতে-হাতে খেলনা
			হরতাল হরতাল, অসহযোগ অসহযোগ
ঘটনাটা অনেক পুরনো হয়ে গেছে; পুরনো হয়ে?
	তা এখন যথার্থই ঘটনা
মুখে-মুখে আপোসহীন, মুখে-মুখে জনতার, অন্তরে
ফন্দি ক্ষমতাই, মানুষের জোরে একদিন
		আবারো জেতে, জিতে যায় মানুষই;
ক্ষমতা অমানবিক, পৌঁছুনো গেলে ক্ষমতাই যায়
ফানুস জনতা ঠিক হাতে-হাতে খেলনা
			হরতাল হরতাল হরতাল
রাজনীতি কঠিন হইছে।- টাকা ছুটেছে মানুষে-মানুষে
রাজনীতি এখন মানুষের মরণের আশায় র‌্যাব পুষেছে
আসলে মানুষ, আপনদোষে!, বছর চৌত্রিশে
	সুমরণ-বন্দোবস্ত নিশ্চিত পাইছে!!


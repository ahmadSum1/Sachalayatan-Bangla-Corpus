শুভ জন্মদিন, অনিকেতদা!



এক
    সচলের বেশীরভাগ মানুষের সাথে যোগাযোগ অন্তর্জালেই। তাই, সাতসকালে যখন ফোনটা পোঁ পোঁ করে বাজছে, তখন ঘুনাক্ষরেও ভাবিনি এটা অনিকেতদার ফোন। আমি সাধারনত দুপুর বারোটার আগে কোন কল রিসিভ করিনা (ঘুম ভেঙ্গে যাবে বলে) এই ফোনটাও হয়তো রিসিভ করতাম না...কি মনে করে যেন রিসিভ করে ফেললাম।
   প্রাথমিক কেমন আছো ভালো আছির পর অনিকেতদা আসল কথা পাড়লেন। বললেন, "রেনেট, এখন তো সামারের ছুটি চলছে। চলে আস না আমার এদিকে...সাইফ তো আছেই, ইশতি আর দ্রোহীকেও আসতে বলেছি"
  আমি বললাম, কি ব্যাপার অনিকেতদা, কোন বিশেষ ব্যাপার? অনিকেতদা কিছুক্ষণ হেঃহেঃ করলেন (তখনই বুঝে গেলাম ঘটনা খারাপ)
বললেন, ইয়ে মানে, বয়স তো কম হলো না, একটা বিয়ে করবো ভাবছি 
   শুধুমাত্র একটা বিয়ে খাওয়ার জন্য এতদূর যাওয়া ঠিক হবে কিনা ভাবছি। অনিকেতদা আমাকে চুপ করে থাকতে দেখে বললেন," আমার দু দুটো সুন্দরী শালিও আছে"
   তখন চিন্তা করে দেখলাম, অনিকেতদা লোক খারাপ না। এই আমেরিকায় আর আমার কেইবা আছে? অনিকেতদার বিয়েতে যাবো নাতো কার বিয়েতে যাবো?
   তবুও একটা বিষয় মনের মধ্যে খোঁচাচ্ছিল। আমি একটু গলা খাকড়ি দিয়ে বললাম, "ইয়ে মানে, আপনার শালির কথা কি ইশতি জানে?"
   অনিকেতদা বললেন, "আরে ইশতিকে শালির কথা বলতে যাবো কেন? ইশতিকে শুধু বলেছি দ্রোহী তোমার জন্য ২ বয়াম আচার নিয়ে আসছে শুনলাম...ও আমাকে কথাও শেষ করতে দিল না...বললো ও এখনি ওর নতুন কেনা গাড়ি নিয়ে রওয়ানা হয়ে যাচ্ছে...
   আমার কেন জানি কথাটা বিশ্বাস হতে চাইলো না। টগবগে একটা তরুণ, দুই বয়াম আচারের জন্য এরকম উতলা হবে, বিশ্বাস করতে পারলাম না।
   কিন্তু আমি না গেলে ইশতি হারামজাদাটা ফাঁকা মাঠে গোল করে দিবে ভাবতেই আমার ব্রক্ষ্মতালু গরম হয়ে গেল। অনিকেতদাকে বললাম, "আরে ধুর মিয়া! আমি কি আর শালি বা আচারের জন্য আসবো নাকি? আপনি চিন্তায়েন না। আমি রওয়ানা হয়ে যাচ্ছি।"
দুই
   নির্দিষ্ট দিনে গিয়ে নামলাম এয়ারপোর্টে। নেমে দেখি অনিকেতদা পুরো দলবল নিয়ে হাজির। ইশতি, সাইফ ভাই, দ্রোহী ব্যবাকই হাজির। যদিও আমার চোখজোড়া অনিকেতদার সাম্ভাব্য শালিদের খুঁজছিল। না দেখতে পেয়ে একটু হতাশই হলাম। অবশ্য একটু খুশিও হলাম। কারণ শালি সাথে আসলে ইশতি নির্ঘাত আসতে আসতে রাস্তায় খাতির জমিয়ে ফেলত।
   যাক, তাহলে আমি শালিও পটাবো, আবার দ্রোহী ভাই থেকে আচারও খাবো 
তিন
   বিয়ের আয়োজন চলছে মহা সমারোহে। আমার অবশ্য বিয়ে নিয়ে কোন মাথা ব্যাথা নেই। দিনের বেলা দ্রোহীভাইকে ফুসলিয়ে আচার খাই, রাতের বেলা হাল্কা লালপানি খাই। প্রথম দুইদিন অবশ্য লালপানি সংগ্রহ বা পান করতে কোন ভেজাল হলো না...আমি দিব্যি ইশতিকে লাল পানি খাইয়ে ওর পেটের ভিতর থেকে সব কথা  বের করে ফেললাম। কিন্তু ভ্যাজাল লাগালো সাইফ ভাই। উনি হঠাৎ খেয়াল করলেন আমি আর ইশতি রোজ সন্ধ্যাবেলা গায়েব হয়ে যাই। কিভাবে আমাদের ট্র্যাক করলেন জানি না, কিন্তু আমি আর ইশতি হঠাৎ  খেয়াল করলাম সামনে সাইফ ভাই। সাথে হোয়াইট বোর্ড, আর ওর মধ্যে কিসব হাবিজাবি ডায়াগ্রাম আঁকা। মদ খেলে কি হয়, না খেলে কি হয় এসব হাবিজাবি।  সাইফ ভাইয়ের প্যাচাল শুনে আমাদের দুজনের নেশাই গেল ছুটে।
   হঠাৎ দেখি ইশতি ভেউ ভেউ করে কান্না শুরু করলো। ওকে নাকি আগে কেউ এত সুন্দর করে বুঝায় নাই। ও প্রতিজ্ঞা করলো, আর জীবনে মদ খাবে না। এই উপলক্ষ্যে আজকে শেষ পেগটা খাবে, আমাকে আর সাইফ ভাইকে নিয়ে।
   এর আধাঘন্টা পর দেখা গেল, সাইফ ভাই হেড়ে গলায় গান গাচ্ছে। হঠাৎ গান থামিয়ে বললো...হেই...চলো গাড়ি নিয়ে বের হই...অনেকদিন মামীদের সাথে দেখা হয় না...
চার
   আজ অনিকেতদার বিয়ে। কাল কখন কিভাবে বাসায় ফিরেছি, তা কেউ জানিনা।  অনিকেতদা সাত সকাল বেলা এসে দরজা ধাক্কানো  শুরু করলো...হৈ মিয়ারা...তোমাদের জন্য আমার লেট হয়ে যাচ্ছে...জীবনে আরো বহুত ঘুমাতে পারবা... তাড়াতাড়ি চল...নাইলে তোমাদের ভাবী বললাম ভয়ানক ক্ষেপবে...উঠ না কেন? আরে আমার শালি সেই কখন থেকে সেজেগুজে একা একা বসে আছে...
   শালী শব্দটা কানে যেতেই আমাদের ঘুম ভেংগে গেল। দুজনই মোটামুটি ১০০ মিটার স্প্রিন্ট দিলাম টয়লেটের দিকে (দুইজন দুই টয়লেটের দিকে কিন্তু...খেয়াল কৈরা)
   যাহোক, নির্ধারিত সময়ে আমরা পরিপাটি হয়ে বের হয়ে গেলাম।
আজকে দিন শালী পটানোর...থুক্কু...আজকে অনিকেতদার বিয়ে।
পাঁচ
  ইশতি যে হাড়ে হাড়ে শয়তান, তা ওর কুলার মত দুইকান দেখেই বুঝতে পেরেছিলাম। বিয়েবাড়িতে গিয়েই দেখি ও অনিকেতদার শালির সাথে টাংকি মারা শুরু করলো। কয়েকবার দেখলাম ওর আইফোন থেকে সচলের কি যেন দেখাচ্ছে। খাইছে...ওর লেখাগুলো নাতো!
  আমিও অবশ্য কম যাই নাকি। আর তাছাড়া অনিকেতদা তো কথাই দিয়েছেন তার শালিগুলো আমার জন্য। কাজেই ইশতি সময় নষ্ট করুকগে খামাখা। ওর হাবিজাবি পোস্টগুলো পড়ে মেয়েগুলো এম্নিতেই কাঁদতে কাঁদতে আমার কাছে চলে আসবে।
  এরকম সাত পাঁচ ভাবছি, হঠাৎ  শুনি মহা হৈচৈ...কি ব্যাপার, কি ব্যাপার? সাইফ ভাই ফাঁস করলো, আজকে শুধু অনিকেতদার বিয়েই না, আজ অনিকেতদার জন্মদিনও!
  আরে তাইতো!! তাইতো!! এখন তো তাহলে ডাবল আনন্দ!! এর মধ্যে ইশতিটা আবার কই গেল? শালিটাকেও তো কোথাও দেখছি না!!
নাহ, ওরা মনে হয় বুদ্ধি করে জন্মদিনের কেক আনতে গেছে। তা ভালোই হলো। ওরা খাটাখাটনি করুক...আমি আরামসে  খাবো।
   অনিকেতদার বিয়ে হয়ে গেল। সবার মুখ হাসি হাসি। সারা বাড়িময় আনন্দ। এর মধ্যে শ্রদ্ধেয় তালৈ মশাই (মতান্তরে হবু শ্বশুড়) চিৎকার দিয়ে ফিট হয়ে পড়ে গেলেন।
  পানি ছিটিয়ে তার জ্ঞান ফিরানো হলো। কি ব্যাপার? কি ব্যাপার? একটু আগে নাকি অনিকেতদার শালির ফোন এসেছিল। ও আর ইশতি নাকি হাওয়াইয়ের পথে...হানিমুনে!


কমেন্ট সাহিত্য



সাহিত্যের এই নতুন ধারার সাথে আমার পরিচয় সচলায়তনে এসেই। কমেন্ট ও যে পড়ার মত একটা জিনিষ, তা আগে বুঝিনি। কমেন্ট বলতে আমি শুধু বুঝতাম, ভালো লাগলো, ফাটাফাটি, ঝাক্কাস, এরকম এক-দুই শব্দের ভাব প্রকাশকে।
কিন্তু সচলায়তনে এসে ব্লগ পড়তে পড়তে যখন কিছুটা বিরক্ত, তখন অবাক হয়ে খেয়াল করলাম, মূল লেখা না পড়েও শুধু কমেন্ট পড়েই আমি ব্যাপক মজা পাচ্ছি।
সচলায়তনের যে দুই সচলের মন্তব্য আমি খুঁজে খঁজে পড়ি, তারা হচ্ছেন মাহাবুব লীলেন ভাই ও ধুসর গোধুলী (ওরফে ধুগো ভাই)।
কবি ও কবিতা এই দুইই আমি মোটামুটি এড়িয়ে চলি। প্রথম কারণ, কবিতা আমি বেশি বুঝিনা। বোঝার চেষ্টা করে তাই সময় নষ্ট ও করি না।আমার কাছে কবিতা মানেই কবির খামোখা প্যাঁচাল। কোন কারণে কবির মনে কোন ভাবের উদয় হয়েছে, অমনি সে কিছু একটা লিখে ফেলল।
 হে ক্ষুধা তুমি কি?
 গত দুইদিন ধরে আমি না খেয়ে আছি
 মনে পড়ে যাচ্ছে ইলিশ মাছের কথা
 সেই যে সেদিন তুমি রান্না করেছিলে।
 তোমাকে ও কতদিন দেখি না।
এইসব হাবি জাবি পড়ার কোন মানে হয়? কবিতা লেখা আর এমন কি কাজ? আমি ও তো লিখলাম ৫ লাইন, কোন চিন্তা ছাড়াই।
এরকম মনোভাবের কারণে আমি লীলেন ভাইকেও প্রথম প্রথম এড়িয়ে চলতাম। উনার ব্লগে পর্যন্ত ঢুকিনি বেশ অনেক দিন। এরপর একদিন হঠাত তার কমেন্ট চোখে পড়লো। বেশ মজার কমেন্ট। কায়দা ও নতুন। ০১, ০২, ০৩ ক্রমিক সংখ্যা দিয়ে। এরপর আরো কয়েকটা কমেন্ট পড়ে দেখলাম, সবগুলোই মজা লাগলো। এরপর থেকে আমি ঘুরে ঘুরে তার কমেন্ট পড়ি। সাম্প্রতিক মন্তব্যে চোখ রাখি, যদি দেখি উনি কোন কমেন্ট করেছেন কোথাও, অমনি টুপ করে গিয়ে তার কমেন্ট পড়ে আসি। কবি লীলেন কেমন আমি জানি না, তবে মন্তব্যকারী লীলেন আমার কাছে ১০০ তে ২০০। আমার মনোভাব বুঝতে পেরেই কিনা জানি না, উনি ও কবিতা লেখা বাদ দিয়ে ইদানীং গদ্য লেখা শুরু করেছেন। যাহোক, অন্তত একজন কবির সুমতি হল!
দ্বিতীয় যার কমেন্ট টর্চলাইট দিয়ে খুঁজে পড়ি, তিনি হচ্ছেন ধুগো ভাই। উনি লেখালেখি করেন অনেক দিন পর পর, সেই কারণেই হয়তোবা মন্তব্যগুলো উনি স্পেশাল যত্ন নিয়ে লিখার সময় ও ধৈর্য্য পান। মাঝে মাঝে কমেন্টের কোটাও শেষ করে ফেলেন, এতই তার কমেন্ট প্রীতি! বিভিন্ন ব্লগের কমেন্ট চিপানোর পিছনে মনে হয় সিংহভাগ অবদানই তার। তবে তার লেখাও সব পড়া হয় না। আমি মোটামুটি ফাঁকিবাজ পাঠক। যেকোন লেখা শুরু করার আগেই স্ক্রল করে দেখে নিই লেখা কত বড়। লেখা বেশী বড় হলে আর পড়ি না। উনার কোন একটা লেখা, বুঝতে পারলাম, পড়ার মতই কিছু একটা হয়েছে, সবাই আগ্রহ নিয়ে পড়ছে। কিন্তু ঐযে বললাম, স্ক্রল করে সাইজ দেখে আর পড়া হয় নি! তবে উনার মন্তব্য, তা যত বড়ই হোক না কেন, সব পড়ে ফেলি।
এত গেল বেশ বাহারি কমেন্টের কথা। আরেকজনের কমেন্টও আমার পড়তে বেশ ভালো লাগে। উনি হচ্ছেন বদ্দা, অণু মন্তব্যের আবিস্কারক। উনার মন্তব্যের বেশিরভাগই
-হ
-ঠিক আছে
একটা অক্ষর দিয়েও উনি যেভাবে উনার উপস্থিতি সরবে জানিয়ে যান, তা সত্যিই আশ্চর্যের।
ফাঁকিবাজির আরেকটা কায়দাও রপ্ত করে ফেললাম। হাতে সময় না থাকলে কিংবা কোন লেখা পড়ব কি পড়ব না বুঝতে না পারলে আমি আগে কমেন্ট পড়া শুরু করি।কমেন্ট পড়ে জনগনের মতি গতি দেখে তারপর মূল লেখা পড়া শুরু করি।
আমি পাঠক হিসাবে ও ফাঁকিবাজ, লেখক হিসাবে ও ফাঁকিবাজ। আমার লেখা কখনই লম্বা হয় না (আসলে পারি না...কয়েক লাইন লিখলেই আর লেখার কিছু খুঁজে পাই না, কিংবা হাত ব্যাথা করতে থাকে)। আর লেখি ও সব হাবি জাবি টপিক নিয়ে, যা দেশ ও জাতির কোন কাজেই আসবে না। তবে এ নিয়ে আমার কোন মাথা ব্যাথা ও নেই। সচলায়তন ভর্তি সব নামী দামী লেখক, কবি আর সাংবাদিক দিয়ে। আমি তেমন কোন গুরুত্বপূর্ণ কিছু নিয়ে না লিখলে ও মনে হয় সবাই ভালোই থাকবে।    


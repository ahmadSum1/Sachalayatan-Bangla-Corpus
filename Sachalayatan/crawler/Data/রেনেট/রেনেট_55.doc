মুমু কাহিনী



( উতসর্গঃ মুশফিকা মুমু, আমার একনিষ্ঠ পাঠিকা। আমার ধারণা, মুমু আমার ব্লগে ঢুকে প্রথমে একটা পাঁচতারা দিয়ে নেয়, তারপর আমি কি লিখলাম পড়তে বসে)
এক
  মুমুর সাথে পরিচয় বেশ আনেকদিন আগে। সাল তারিখ মনে নেই। হঠাত করে পরিচয়। তখন নতুন নতুন সিগারেট খাওয়া শিখেছি। রাস্তার মোড়ে দাঁড়িয়ে মাত্র সিগারেট ধরিয়েছি কি ধরাই নি, এমন সময় পিছন থেকে কে যেন ডাকলো। এই যে, শুনুন! নতুন সিগারেট খাই, সারাক্ষণ ভয়ে ভয়ে থাকি, কে না কে দেখে ফেলে। তাই অপ্রত্যাশিত ডাক শুনে সিগারেটটা টুপ করে হাত থেকে পড়ে গেল। অবশ্য এই পড়ে যাওয়াটা কি আকস্মাত ভয় থেকে হয়েছে, না আমি বুদ্ধিমানের মত কৌশলে জলদি করে সিগারেটটা ফেলে দিয়েছি, তা বলা মুশকিল। তবে আপনারা কেউ যেহেতু ঘটনা স্থলে ছিলেন না, কাজেই আমি মনে করি, বেনিফিট অফ ডাউটটা আমাকেই দেয়া উচিত। যাহোক, আমি কৌশলে সিগারেটটা ফেলে দিয়ে ঘুরে দাঁড়ালাম।
  আমার নির্বিঘ্নে সিগারেট খাওয়ায় বিঘ্ন ঘটানোকারী আর কেউ নয়। একটা মেয়ে। যাকে আমি সাত জন্মেও চোখে দেখিনি। এরকম অপরিচিত কারো জন্যে খামোখা সিগারেটটা নষ্ট করলাম বলে মেজাজ খারাপ হতে লাগলো। আর আমার তখনও মেয়ে দেখলেই গলে যাওয়ার রোগটা শুরু হয় নি। আমি দিব্যি মোটা মেয়েকে মোটা, চিকন মেয়েকে চিকন ইত্যাদি বলতে কার্পণ্য বোধ করি না। কাজেই, একটা মেয়ে আমাকে ডাকছে, এটা আমার মনের মধ্যে কোন প্রভাবই ফেলতে পারলো না। 
   মেয়েটি একটা সি এন জির সামনে দাঁড়িয়ে আছে। সি এন জি তে উঠবে, না সি এন জি থেকে নেমেছে, বুঝতে পারলাম না। সি এন জি ধাক্কা দিতে হবে নাকি? আমি শুনতে পাই নি, এমন একটা ভান করতে লাগলাম। মেয়েটা এবার আরেকটু কাছে এসে আরেকটু জোরে বলল, এই যে, শুনুন! এখন না শুনতে পাওয়ার ভান করে আর লাভ নেই। এখন না শোনার ভান করলে শেষে আমাকে কালা ভাবতে পারে। 
    আমি একটু বিরক্ত হওয়ার ভান করে বললাম, জ্বী, আমাকে বলছেন?
    -হ্যাঁ।
    - বলুন।
   - আপনার কাছে ভাংতি টাকা হবে?
   -কত টাকা?
   - ভাড়া উঠেছে ২৫ টাকা। আমার কাছে আছে ১০০ টাকার নোট।
   - জ্বী, আমার কাছে ২৫ টাকা আছে। বলে আমি পকেটে হাত ঢুকালাম। গতকাল আমার একটা ৫০ টাকার নোট কিভাবে যেন মাঝখান থেকে ছিড়ে গেছে। আপাতত ৫০ টাকার নোটটি দ্বি খন্ডিত অবস্থায় আমার মানিব্যাগে পড়ে আছে। ওর এক খন্ডই এই মেয়েটিকে দেয়া যাক।
   আমি নির্বিকার মুখে অর্ধেক খানা ৫০ টাকার নোট বাড়িয়ে দিলাম। 
   মেয়েটি কিছুক্ষণ নোটের দিকে হা করে তাকিয়ে রইলো।
   কিছুক্ষণ উলটে পালটে দেখে জিজ্ঞেস করলো, এটা কি?
   -দেখতেই পাচ্ছেন, এটা কি। এটা হচ্ছে ৫০ টাকার অর্ধেক, অর্থাৎ ২৫ টাকা।     
     মেয়েটির দৃষ্টি দেখে মনে হল, আমাকে কাঁচা খেয়ে ফেলবে। হুমমমম...কেমন লাগে এখন?বেশ হয়েছে, আমাকে সিগারেট খেতে দাও নি, এখন এই ছেড়া ৫০ টাকার নোট দিয়ে কটকটি খাও।  
   অবশ্য ততক্ষণে রাস্তায় আতি উতসাহী কিছু লোক এগিয়ে এল। আপা কি সমস্যা?
   -জ্বী, আমার ১০০ টাকার ভাংতি দরকার।
   -এই যে নেন আপা। ১০০ টাকার ভাংতি।
   -থ্যাঙ্কু ভাই। আপনি আমাকে বাঁচালেন।
   মেয়েটি ভাড়া মিটিয়ে আমার দিকে আরেকবার অগ্নি দৃষ্টি হেনে হন হন করে চলে গেল।
   যাহ বাবা, আমার আধা খানি ৫০ টাকার নোটটাও সাথে করে নিয়ে গেল। এখন আমি বাকি অর্ধেক দিয়ে কি করি? 
দুই
 মেয়েটির সাথে আমার আবার দেখা বেশ অনেকদিন পরে। ততদিনে অবশ্য মেয়ে দেখলেই আমার গলে যাওয়া রোগটা মোটামুটি ভালোভাবেই শুরু হয়েছে। এখন আমি আর মোটা মেয়েদের মোটা, চিকন মেয়েদের চিকন ইত্যাদি বলি না। যে যেটা শুনলে খুশি হয়, তাকে সেটা বলি। ঢাকা ভার্সিটির ফর্ম কিনতে এসেছি। লাইনে দাঁড়িয়ে আছি। আমার সামনে আরো শখানেক পোলাপান। এই সময় আবার সেই ডাক। এই যে, শুনুন! এইবার অবশ্য কথা শেষ হবার আগেই শুনে ফেললাম। এবং হাসি হাসি মুখ করে ঘুরে তাকালাম। একটা মেয়ে!মেয়েটি বললো, আপনি কি আমার আর আমার বান্ধবীর জন্য দুটো ফর্ম কিনে দিতে পারবেন? যে লম্বা লাইন, এখন লাইনে দাঁড়ালে ২ ঘন্টার আগে কাউন্টারের কাছে পৌছাতে পারবো না। আপনি কি একটু হেল্প করবেন?
করবো না মানে? অবশ্যই করবো! (এটা অবশ্য বলিনি) মুখে বললাম, জ্বী, হেল্প করবো।
মেয়েটি ততক্ষনাত ব্যাগ থেকে টাকা বের করে এগিয়ে দিল। আমি এসবের আবার কি দরকার ছিল ভংগিতে টাকাটা নিলাম।
অসহায় মেয়েদুটিকে সাহায্য করছি, আবার উপরি হিসাবে মেয়ে দুটির সিট আমার সাথেই পড়বে। আহ, আজকে যে কার মুখ দেখে উঠেছিলাম!
তিন
  মুমুর সাথে পরিচয় হবার পর যেটি সবচেয়ে বেশী করতে হত, তা হলো সিনেমা হলে গিয়ে সিনেমা দেখা। ব্যাপারটা শুনে যতটা রোমান্টিক মনে হয়, আসলে কিন্তু ঘটনা পুরো উলটো। আমি সাধারনত সিনেমা দেখিনা। যাও দুয়েকবার সিনেমা হলে গিয়ে সিনেমা দেখেছি, বেশিরভাগ সময়ই হয় সিনেমা শুরু হওয়ার পর ঘুমিয়েছি, অথবা আশে পাশের মেয়েদের দেখেছি। বলাই বাহুল্য, মুমুর সাথে গিয়ে এগুলোর কোনটাই করা যেত না।
   উপরন্তু পান্থপথে বসুন্ধরা সিটি কমপ্লেক্স না কি যেন নাম , ওইখানে সিনেমা থিয়েটার চালু হয়েছে। টিকেটের দাম সেইরকম। প্রতি সপ্তাহে টিকেটের টাকা দিতে দিতে আমার ফতুর হবার মত দশা। সিনেমা দেখার ২ দিন পর পর্যন্ত আমাকে না খেয়ে থাকতে হয়, এই অবস্থা। 
  তাও আমার মনমত সিনেমা হলে একটা কথা ছিল। এতকাল সিনেমা দেখেছি বিনোদনের জন্য, যেমন খায়রুন সুন্দরী। আর এখন সিনেমা দেখতে হয় জ্ঞান ভান্ডার বৃদ্ধির জন্য, যেমন আকাশ কেন নীল? সিনেমা যত বোরিং, মুমুর সেটা তত পছন্দ হয়। আর আমাকে একগাদা টিস্যু পেপার নিয়ে পাশের সিটে বসে থাকতে হয়। সিনেমার এক পর্যায়ে গিয়ে মুমু কান্নাকাটি শুরু করে, তখন আমাকে টিস্যু পেপার এগিয়ে দিতে হয়। মাঝে মাঝে কান্নার ভাব ও করতে হয়।
   একদিন আমি ভুল করে কাঁদিনি। ওদিকে ও সমানে কেঁদে যাচ্ছে। আমি টিস্যু পেপার গোনার চেষ্টা করছি, ভাবছি, বাকি টিস্যু পেপারে আজকের সিনেমা শেষ হবে কিনা। হঠাত ও নিচু স্বরে ধমক দিয়ে উঠলো, কি রকম পাষান ছেলে তুমি? নায়িকার এত আদরের কুকুরটা মারা গেল, আর তোমার একটু ও কান্না পেল না? আমি কি বলব ভেবে না পেয়ে বললাম, কি করব বল, আজকে টিস্যু পেপারে শর্ট আছে।
   এর পরিনাম হল, এর পর থেকে আমাকে ২ বান্ডিল টিস্যু পেপার নিয়ে যেতে হত। এক বান্ডিল ওর জন্য, এক বান্ডিল আমার জন্য। মাঝে মঝে অবশ্য ওর টিস্যু পেপারে শর্ট পড়ত, তখন আমার বান্ডিল থেকে অর্ধেকটা ওকে দিয়ে দিতাম।    
চার
  এর পরে আরো অনেক ঘটনা ঘটলো। কোথাকার জল কোথায় গড়িয়ে গেল। কত ফুচকাওয়ালারা ব্যবসা করে কোটিপতি হল। আর্চিস, হলমার্কের বেচাকেনা বেড়ে গেল। আমার অঙ্ক খাতা আমার লেখা কবিতায় ভরে যেতে লাগলো। আমি আমেরিকায় আসার প্রস্তুতি নিতে লাগলাম।
এমন সময় একদিন হঠাত মুমুর ফোন।
  -এই রেনেট, কি কর?
  - কিছু না।
  -এই জানো, আমার না একটা বিরাট খবর আছে!
  - কি খবর?
  - আমি না বিদেশ চলে যাচ্ছি!
  -তাই নাকি?
  - হ্যাঁ
   -কোন দেশ?
   -উমম... দেশের নাম শুরু হয় a দিয়ে, শেষ ও হয় a দিয়ে।
  আমার বুকে ড্রাম বাজতে লাগলো। মুমুও কি তাহলে america যাবে?
  কিছু বলতে যাবো, এসময় মুমু আবার বলে উঠলো, কি ব্যাপার কিছু বলছো না যে?
আরে হ্যাঁ। এতো বেজায় খুশির খবর!
আমার ও অনেক আনন্দ লাগছে! ভাবতেই পারছি না, আগামী মাসে আমি australia চলে যাব! 
মুমুর মুখে australia নাম শুনে সেই যে প্রথম দিন আমার হাত থেকে সিগারেটটা যেভাবে পড়ে গিয়েছিল, আজকেও ফোনের রিসিভারটা ঠিক সেভাবে পড়ে গেল।  


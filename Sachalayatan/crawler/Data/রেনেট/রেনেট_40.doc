পরীক্ষা হলে একদিন...



(দেশে এখন ইন্টারমিডিয়েট পরীক্ষা চলছে... পরীক্ষা বিষয়ক কিছু স্মৃতি নিয়ে লেখার এটাই মনে হয় মোক্ষম সময়। অন্য সময় লিখলে কেউ নাও পড়তে পারে।)
১
  আমি ইন্টারমিডিয়েট দিই ২০০১ সালে। নটরডেমের ছাত্র। বিজ্ঞান শাখা। ব্যক্তিগত ভাবে ছাত্র যেমনই হই না কেন, নটরডেমের সাইনবোর্ডের কল্যাণে সব জায়গাতেই আমাদের স্পেশাল খাতির। কিছু না পারলে ও অনেকে মনে করে, অনেক কিছু পারি। পরীক্ষার হলে কোন প্রশ্নের উত্তর নটরডেমিয়ানরা জানে না, এটা হতেই পারে না। কথা অবশ্য আংশিক সত্য। পরীক্ষার হলে কেউ কিছু না পারলে আমরা ভূত থেকে ভূতে পদ্ধতিতে মোটামুটি সব জেনে যেতাম। রুমে এক নটরডেমিয়ান পারলেই হল। সব টেনশন খতম।
   কিন্তু পরীক্ষা দিতে গিয়ে মেজাজটাই খারাপ হয়ে গেল। সিট পরেছে তেঁজগাও বিজ্ঞান কলেজে। সরকারী কলেজ। ব্যাবস্থাও সরকারী।
 প্রথম দিন একটু বাড়তি টেনশন সবারই থাকে। আর থাকে গেটের বাইরে গার্জিয়ানদের ভীড়। টুয়েলভে পড়া এত্ত বড় দামড়া ছেলেদের সাথে তাদের বাবা মা ভাই বোন চৌদ্দ গুষ্ঠি এসে হাজির।
   কোন মতে গার্জিয়ানদের ভীড় ঠেলে গেটের ভিতরে ঢুকলাম। রোল নাম্বার অনুযায়ী রুম খুঁজে পেয়ে ভিতরে ঢুকব, দেখি কারেন্ট নাই। অজানা কাউকে গালি গালাজ করতে করতে রুমে ঢুকছি, তখন সামী প্রায় আমার উপর উস্টা খেয়ে পড়ল। সামী এমনিতেই দেখতে কালো, ১০০ ওয়াটের বাতিতে ও ওকে ঠাহর করা কষ্টকর। তার উপর আবার কারেন্ট নেই। 
   সামি বলে, ঢুকে লাভ নেই, বেরুতে হবে আবার। ক্লাস ভর্তি সবাই দেখি বেরুচ্ছে। কি ব্যাপার? মোমবাতি কিনতে হবে। সরকারী স্কুল, কারেন্ট নেই, ওরা লইটের কোন ব্যাবস্থা করবে কি করবে না জানা নেই। তাই সময় থাকতে নিজেদের ব্যাবস্থা নিজেদের করাই ভালো।
   বেরুলাম দল বেধে সব। কিন্তু মোমবাতি কি আমাদের জন্য বসে আছে? আমরা যতক্ষণে বের হলাম, ততক্ষণে ফার্মগেট এলকার সব মোমবাতি শেষ। কোন দোকানে কোন মোমবাতি নেই।  ১০ টা থেকে পরীক্ষা শুরু, ৯ টা ৫৫ তে ও আমরা এক দোকান থেকে অন্য দোকান ঘুরছি।  কিন্তু নো মোমাবাতি।
  অবশেষে শুণ্য হাতেই হলে ফেরত আসলাম। যার কাছেই মোমবাতি দেখছি, তাকেই ধরছি। অবশেষে মোমবাতি সংগ্রহ করে যখন পরীক্ষা শুরু করলাম, তখন ১০ টা ১০।
   কিছুক্ষণ পরে নতুন বিপত্তি। বাইরে বৃষ্টি হচ্ছে। আর ছাদ ফুটা। ঢাউস এক পানির ফোটা ঠিক আমার খাতার মাঝখানে পড়ল।
খাতার সামনে মোমবাতি জ্বলছে, আর আমরা খাতার উপর উবু হয়ে লিখছি, যাতে খাতার উপর পানির ফোটা না পরে। মাঝে মাঝে অবস্থা অনুযায়ী খাতা সহ ডানে বা বামেও সরতে হচ্ছে।
এই হচ্ছে প্রথম পরীক্ষার অবস্থা!
    দ্বিতীয় দিন থেকে অন্য কিছু সাথে নিয়েছি আর না নিয়েছি, একটা মোমবাতি অবশ্যই নিয়েছি।
  ২
   বাংলা পরীক্ষা আমরা সাধারন ছাত্ররা কখনই সেরকম পড়ে দিতাম না। ও একরকম হলেই হল। তো বাংলা প্রথম পত্র পরীক্ষায় গদ্য অংশের কি এক ব্যাখ্যা আসল, হলভর্তি পোলাপান কেউই বুঝতে পারছে না এটা কোন গদ্য থেকে এসেছে। হৈমন্তি ও হতে পারে, সৌদামিনী মালো ও হতে পারে, আবার বিলাসী ও হতে পারে----এই অবস্থা।  এখানে বলে রাখা ভালো, আমাদের সাথে অন্য কোন কলেজের সিট পড়তো না। শুধু আমরা আমরাই। মনে হত, যেন নটরডেমে বসে ক্লাস করছি!
   অবশেষে আলাপ আলোচনার মাধমে সবাই ঐক্যমত্যে পৌছালো, আলোচ্য লাইনটুকু বিলাসী থেকেই এসেছে! মুশকিল আসান! অতঃপর যার মনে বিলাসী সম্পর্কে যা আছে, সব লেখ খাতায়।
   বাংলা ২য় পত্রের পরীক্ষার আগের দিন আমার নানী মারা গেলেন। কিছুই পড়িনি। কাঁদতে কাঁদতে পরীক্ষা দিতে গেলাম। আমার অবস্থা দেখে বন্ধুরা অভয় দিল, চিন্তার কিছু নেই। পরীক্ষা দেয়ার আগেই বুঝতে পারলাম, এর চেয়ে ভালো প্রিপারেশন আমি কলেজের ৫ মার্কের কুইজেও নিয়েছি। আর আজ এ অবস্থায় এসেছি বোর্ডের পরীক্ষা দিতে। পরীক্ষা শুরু হওয়ার পর থেকে শুরু হল আমার চারপাশ থেকে ধারা বর্ণনা। 
  -সজীব, ঘোড়ার ৫ টা প্রতিশব্দ কি?
   -এটা, এটা, এটা, এটা, আর এটা।
   -এটার বানান কি? বানান বল। স, না ষ?
    -স
   -আচ্ছা। 
  রাসেল, এই সংলাপ কোন দৃশ্যের কোন অঙ্ক থেকে এসেছে?
  -অমুক দৃশ্য।
   - কে না বলেছিল এই কথাটা?
   - অমুক।
   -আচ্ছা।
    নাফিস, মনু মিয়ার বৌয়ের নাম জানি কি?
   - কুলসুম বেগম।
  - থ্যাঙ্কু।
   এই ছিল আমার বাংলা ২য় পত্র পরীক্ষা।
   আরো লিখব? নাহ, থাক আজকে, রাত সাড়ে তিনটা বাজে।
   পরীক্ষার্থী বন্ধুদের জন্য শুভ কামনা।


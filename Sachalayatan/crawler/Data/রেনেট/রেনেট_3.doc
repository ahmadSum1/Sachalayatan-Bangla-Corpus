মেহদীর বিরুদ্ধে আমার অভিযোগ সমূহ



     আমার একটা গোপন লিস্ট আছে। সেইখানে আমি কিছু কিছু মানুষের নাম লিখে রাখি। যাদের আমার সুযোগ পেলে ইচ্ছামত ডলা দিতে মন চায়। এখানে হরেক রকমের মানুষ আছে। এদের মধ্যে কেউ কেউ প্রায়ই আমাকে টপকে ফার্স্ট হত, কেউ হয়তোবা আমি যে মেয়েটাকে পছন্দ করতাম, তাকে বিয়ে করেছে। আবার আমার সাথে জীবনেও দেখা হয়নি, এমন মানুষের নামও সেই লিস্টে আছে। এরকম একজনের কথাই আজকে বলি।
   ছেলেটার নাম মেহদী হাসান খান। এই ছোকরা সমন্ধে এত কিছু তখন জানতাম না। হঠাৎ একদিন সচলে দেখি এই পোস্ট। ছবি পোস্ট দেখে সেই প্রথম আক্ষরিক অর্থেই আমার মাথা ঘুরে গেল। প্রথমে কিছুক্ষন স্তব্ধ হয়ে বসে রইলাম। যাহোক, প্রাথমিক মুগ্ধতা কেটে যাওয়ার পর আমার মাথায় ব্যবসায়িক বুদ্ধি খেলে গেল। এই ছবিগুলো চুরি করে বিক্রি করে দিতে পারলে মন্দ হয়না। তাহলে আর প্রত্যেক সপ্তা কামলা খাটতে হবে না। যাহোক, ছবিতে রাইট ক্লিক, লেফট ক্লিক, মিডল ক্লিক সবরকম ক্লিকই করলাম। কিন্তু ছবিগুলো ডাউনলোডেবল না।  তার উপর ছবির মধ্যে আবার ছোকড়ার নামধাম লেখা। শালা মেজাজটাই গেল খিচড়ে! আমার মাল্টি মিলিয়ন ডলার প্ল্যান ভেস্তে গেল এই মুখপোড়াটার জন্য।
   কিন্তু সিনেমা তখনও আরো বাকি। আমি ভাবতাম এই পুলা খালি ছবিই তুলে আর ফ্যাং ফ্যাং করে ঘুরে বেড়ায়। হু...আমারও এরকম ক্যামেরা থাকলে, আর আমারও এরকম ফ্যাং ফ্যাং করে ঘুরে বেড়ানোর টাইম থাকলে আমিও কি কম যেতাম নাকি! এমুন আজাইরা ক্যামেরা নিয়া ঘুরতে পারলে ক্যামেরাতে এরম দুই/চাইরটা টিপ সবাইই দিতে পারে।
  কিন্তু হঠাৎ একদিন সচলে কোন এক পোস্টে দেখি সেই একই ছোকড়া নাকি অভ্র বানিয়েছে! ঘোর কলিকাল আর কাকে বলে! এই ছেলে ক্যামেরা নিয়ে বনে বাদাড়েই ঘুরে কখন, আবার অভ্রই বানায় কখন! প্রথমে ভাবলাম, মানুষজন হয়তো ভুলে ওর নাম বলে ফেলেছে...কিন্তু কিছুক্ষন পর বুঝতে পারলাম ঘটনা সত্যি। ছবিব্লগ দেখার পর থেকেই ছেলেটার নাম ঐ লিস্টে তুলবো কিনা ভাবছিলাম, এই ঘটনার পর একেবারে নিশ্চিত হয়ে গেলাম। লিস্টে ২০ নাম্বারে বড় বড় করে লাল কালিতে লিখলাম 'মেহদী হাসান খান'। এরপরও আমার মন ভরলো না। ভাবলাম, এই ব্যাটাকে ফেসবুকে এডাই। ব্যাটা কই থাকে না থাকে এগুলো বাইর করা জরুরী। এডালাম। 
   ফেসবুকে পার্সোনাল ইনফরমেশন দেখে আমার মাথা আরো হট হয়ে গেল। ব্যাটা নাকি মেডিকেলের ছাত্র! স্কুল জীবনে যেই বাদরটা প্রায়ই ফার্স্ট হত (এবং ঐ লিস্টে আছে), সেই ব্যাটাও এখন ডাক্তার। কাজেই ডাক্তারদের প্রতি আমার কেমন যেন একটা বিদ্বেষ আছে। মেহদীর নাম আগেই লাল কালিতে লিখেছিলাম, ওর ডাক্তার পরিচয় পাওয়ার পর ওর নামের পাশে আরো গোটাকতক স্টার বসিয়ে দিলাম। ব্যাটার সাহস কত! একেতে  ফটোগ্রাফার, দুইয়েতে অভ্রকার, তিনেতে ডাক্তার। এত গুনের ঠেলায় ওর ডাক্তার পরিচয়ই চাপা পড়ে যাওয়ার দশা! 
  ভাবছেন, এতো ভালো কথা! এতে ক্ষেপার কি আছে? ক্ষেপার কি নাই, তাই বলুন। ছোটবেলা থেকেই ওমুক ছেলেটা ফার্স্ট হচ্ছে, তমুকের ছেলেটা ডাক্তারি পড়ছে, অমুকের ছেলেটা এই করছে, সেই করছে শুনতে শুনতে কান ঝালাপালা। তারমধ্যে আমার বাপ মা যদি জানতে পারে এই ছেলের কথা, তাহলে আমার জীবন যে কিরকম দুর্বিসহ হয়ে যাবে একবার ভেবে দেখেছেন? 
  তাই আপনারা যে যাই বলুন না কেন, আমি কাগুর এক নাম্বার সাপোর্টার। একমাত্র কাগুই পারবে এই বিটকেলে ছোকড়াটাকে আচ্ছামত টাইট দিতে। কি দরকার বাপু এত কিছু পারার? বাবা মার কাছে ঝাড়ি খাওয়াতে তোমার বুঝি খুব ভালো লাগে? কি, এবার হলো তো? কাগু যখন সাম্নের সপ্তায় তার লেখাটা জনকন্ঠে দিবে, তখন কোথায় গিয়ে মুখ লুকাবে শুনি?
   এখনও সময় আছে মেহদী...শেখো, শেখো...আমি এত কিছু পারি না, তাই আমি কারোর ডলা দেয়ার লিস্টেও নাই, আমাকে কাগুর মত সম্মানিত লোকেরা ঘাটাতেও সাহস পায় না। দুদিনের এই জীবন...খেয়ে দেয়ে  বিকাল বেলাটা সটান হয়ে একটু ঘুমাবে, তা না...কি না কি ছবি তোল, অভ্র বানাও...এবার হলো তো?
   হেহে... কথায় আছে না, ধর্মের কল কাগু নাড়ে।


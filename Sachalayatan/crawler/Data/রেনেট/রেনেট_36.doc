শুভ জন্মদিন, প্রিয় বেক্কল ছড়াকার!



আজ আমাদের সবার প্রিয় 'বেক্কল ছড়াকার' খ্যাত আকতার ভাইয়ের শুভ জন্মদিন।
   আকতার ভাই সম্পর্কে কি বলব! ছড়ার মাধ্যমে উনি প্রতিদিন একটার পর একটা বোমা ফাটিয়ে যাচ্ছেন, অথচ দেশের শীর্ষ বোমাবাজের তালিকায় তার নাম নেই! (দুদক কি করে?) আজ রাষ্ট্রপতিকে ধরছেন তো কাল উপদেষ্টাকে চোখ রাঙাচ্ছেন তো পরশু জলপাই বাহিনীকে সাপের পাঁচ পা দেখাচ্ছেন।
      আকতার ভাইই মনে হয় একমাত্র অতিথি লেখক ছিলেন, যিনি অতিথি লেখক হিসেবে থাকাকালীন সময়েই সুপারস্টার হয়ে উঠেছিলেন। আর তিনিই মনে হয় একমাত্র অতিথি লেখক, যাকে সচলরা নিজ উদ্যেগে রাজপথে সংগ্রাম করে তাকে সচল বানিয়েছেন। কোন অতিথি লেখকের জন্য সচলদের এরকম নিঃসার্থ আন্দোলন আর কখনও দেখা যায় নি।
   আকতার ভাই যখন অতিথি লেখক ছিলেন, তখন আমি ও অতিথি লেখক ছিলাম। আর তাই আমার লেখা জমা দিতে গিয়ে বহুবার তার কালের ছড়া প্রকাশ হবার আগেই পড়ে ফেলেছি। আমি সাধারণত কবিতা পড়ি না। ছড়াও পড়তাম না বলতে গেলে। আকতার ভাইই আমাকে বাধ্য করেছেন ছড়া পড়তে। একটি ছড়ার কথা আমার আজো মনে আছে, কালের ছড়া ১০, আমি যথারীতি ড্রাফট থেকে ছড়াটি পড়ে ফেললাম, এবং পড়ে আমার রক্ত গরম হয়ে গেল! অপেক্ষা করতে লাগলাম, কখন হতভাগা মডুরা অনলাইনে আসবে, কখন ছড়াটি প্রকাশ করবে, কখন আমি একটা মন্তব্য করে আমার অনুভূতি জানাতে পারবো। অবশেষে এক মডু এলেন(বদ্দা), ছড়াটি প্রকাশ ও করলেন, কিন্তু বদ্দাই সবার আগে কমেন্ট করে বসলেন  সেদিন বদ্দার উপর বেজায় রাগ হয়েছিল। আমি কিনা ঘন্টার পর ঘন্টা অপেক্ষা করলাম মন্তব্য করার জন্য, আর উনি কিনা ছাপানোর আগেই মন্তব্য করে বসলেন 
  আকতার ভাই আমাদের সচলে লিখেন, এটা পাঠক হিসেবে আমাদের পরম সৌভাগ্য।
  শুভ জন্মদিন প্রিয় আকতার ভাই! আপনি যদি বেক্কল হয়ে এরকম ছড়া লিখতে পারেন, তবে দেশের প্রতিটা মানুষই আপনার চেয়ে বেশী পরিমানে বেক্কল হয়ে উঠুক।  


স্মৃতিতে র‌্যান্ডি পাউশ



       সচলে আমার যাত্রা শুরু হয় প্রফেসর র‌্যান্ডি পাউশকে নিয়ে একটা লেখা দিয়ে। প্রায় একবছরেরও বেশি সময় শেষে যখন আমি পিছন ফিরে তাকালাম, তখন দেখলাম, আমার নিজের লেখার মধ্যে সবচেয়ে প্রিয় পোস্ট র‌্যান্ডিকে নিয়ে ঐ লেখাটিই।
     র‌্যান্ডি পাউশকে যারা চিনেন না, তাদের কাছে ছোট্ট করে পরিচয় দিই। র‌্যান্ডি ছিলেন কার্নেগী মেলন ইউনিভার্সিটির কম্পিউটার সায়েন্সের একজন প্রফেসর। ২০০৭ সালের আগস্ট মাসে তিনি জানতে পারেন, তিনি প্যানক্রিয়াটিক ক্যান্সারে আক্রান্ত। ডাক্তাররা তাকে জানিয়ে দেন তার হাতে ৩ থেকে ৬ মাস সময় হাতে আছে। এই ধরনের খবরে যে কেউ ভেঙ্গে পরবে এটা এ স্বাভাবিক। কিন্তু তিনি অন্য ধাতুতে গড়া মানুষ।
র‌্যান্ডি পাউশ
    আমার এক বিজনেস ক্লাসের জন্য তার একটা বক্তৃতা শুনতে হয়েছিল। প্রথমে আমি ও ভেবেছিলাম হাবি জাবি কোন লেকচার হবে। কিন্তু লেকচার শোনার পর বুঝলাম, এটা না শুনলে কি মিসটাই না করতাম!
    দারুণ সব হিউমারে সমৃদ্ধ এই লেকচারের নাম দা লাস্ট লেকচার, যা বিশ্বব্যাপী বিপুল মনযোগ লাভ করেছে। যাদের হাতে ১ ঘন্টা মত অবসর সময় আছে, তারা দেখতে পারেন...।আমি নিশ্চিত, দেখার পর আপনি নিজেই নিজেকে সৌভাগ্যবান মনে করবেন এটা দেখেছেন বলে।
    আমরা কত ফালতু জিনিস দেখে সময় নষ্ট করি...হিন্দি সিনেমা ইত্যাদি... এক ঘন্টা আমাদের জীবনের তুলনায় তেমন বড় কিছু না, বরং, এই লেকচার থেকে আপনি যা শিখবেন, তা আপনার জীবনের গতিপথও পালটে দিতে পারে...আর হ্যাঁ, লেকচারটি মোটেই বোরিং না।  র‌্যান্ডিকে নিয়ে বেশি প্রশংসাবাক্য লিখলাম না, কারণ আমি নিশ্চিত, লেকচারটি শোনার পর আপনি নিজেই বুঝতে পারবেন কোন প্রশংসাবাক্যই র‌্যান্ডির জন্য যথেষ্ঠ নয়।

  এই লেকচারটি দেখে যাদের ভালো লাগবে, তারা নিচের লেকচারটিও দেখতে পারেন।
 
   আজকে আবার র‌্যান্ডিকে নিয়ে লেখার কারণ হলো, আজ র‌্যান্ডির প্রথম মৃত্যুবার্ষিকী।  স্কুল কলেজে 'তোমার প্রিয় ব্যক্তিত্ব' বিষয়ক রচনা লেখার কাল অনেক আগেই পেরিয়ে এসেছি। যখন লিখতে হতো, তখন সেই অর্থে তেমন প্রিয় ব্যক্তিত্ব ছিলও না। লিখতাম গৎবাঁধা সব রচনা...স্যারদের খুশি করানোর জন্য।
   কিন্তু আজ যদি আমাকে কোন কারণে আবার ঐ রচনা লিখতে হতো, তাহলে রচনাটি র‌্যান্ডিকে নিয়েই লিখতাম।
   র‌্যান্ডির কাছে আমার অনেক কৃতজ্ঞতা। যখনই আমার মন খুব খারাপ থাকে, বা খুব হতাশাগ্রস্থ হয়ে যাই, তখন র‌্যান্ডির লেকচারগুলো শুনি। মন আমার আপনা আপনিই ভালো হয়ে যায়।
আমরা জীবনে কত তুচ্ছ বিষয় নিয়ে মন খারাপ করি, অভিযোগ করি। আর র‌্যান্ডি অবশ্যম্ভাবী মৃত্যুকে সামনে রেখেও কেমন অবিচল! তাহলে কোন যুক্তিতে আমি পরীক্ষা খারাপ হয়েছে, বা ঘরে খাবার নেই এইসব ব্যাপারে হাউকাউ করি?
   র‌্যান্ডির একটা উক্তি দীর্ঘদিন আমি সচলে আমার সিগনেচার হিসাবে ব্যবহার করেছি-- We cannot change the cards we are dealt, just how we play the hand.
   র‌্যান্ডিকে নিয়ে আমি এতই মুগ্ধ, যে আমি সিদ্ধান্ত নিয়েছি (যদি বউ বাগড়া না দেয়) আমার ছেলের নাম রাখবো র‌্যান্ডি 
  র‌্যান্ডির জন্য অনন্ত শুভ কামনা।
 কৃতজ্ঞতা স্বীকারঃ এই লেখাটি হয়তো লেখা হতো না, যদি না প্রহরী ভাই নিজ দায়িত্বে লাস্ট লেকচার ভিডিওটি দেখে মুগ্ধ না হতেন, এবং আমাকে লিখতে অনুপ্রেরণা না দিতেন (দেখলেন, খালি আমি একা বললে বলতেন আমি চাপাবাজী করছি...প্রহরী ভাইও যেহেতু পছন্দ করছেন, তাইলে বলা যায় ভিডিওটা লাইকেবল)
 

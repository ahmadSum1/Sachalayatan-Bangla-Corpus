আবারও আশরাফুল



(উৎসর্গঃ অত্যন্ত প্রিয় এক সচল, সন্ন্যাসীদাকে-- যিনি এখন কাম্রাজ্যে (তুলনা :সাম্রাজ্য) অবসর জীবন কাটাচ্ছেন।)
 প্রথম পর্বঃ আশরাফুল ও মাশরাফিদের সাথে একদিন 
দ্বিতীয় পর্বঃ এবার কান্ড পাকিস্তানে
এক
  আশরাফুল ড্রইংরুমে বিরস বদনে বসে আছে। একটু আগেই বউয়ের সাথে রাগারাগি হলো। রাগারাগির বেশিরভাগই অবশ্য ওর বউ করলো...আশরাফুল শুধু মাঝখানে বারদুয়েক বলতে পারলো...জানো? আমি বাংলাদেশের ক্যাপ্টেন??
   তাও এটাকে একধরনের অগ্রগতি বলা যায়। গতবার ঝগড়ার সময় আশরাফুল যেই না একবার বলতে গিয়েছিল সে বাংলাদেশের ক্যাপ্টেন, ওর বউ ওকে মাঝপথেই থামিয়ে দিয়েছিল, বলেছিলো "আরে রাখো বাংলাদেশের ক্যাপ্টেন! এই ঘরের ক্যাপ্টেন আমি!" আজ তো সেই তুলনায় দুইবার (!!) বীরদর্পে বলে দিয়েছে "আমি বাংলাদেশের ক্যাপ্টেন"। সেটাই বা কম কি! 
দুই
  ঝগড়ার বিষয়বস্তু আর কিছুই না---আসন্ন ওয়েস্ট ইন্ডিজ ট্যুর। ভাবছেন, ওয়েস্ট ইন্ডিজ ট্যুর আবার ঝগড়ার বিষয়বস্তু হয় কি করে?
  হয়, হয়।
তবে বলছি, শুনুন।
আগামীকাল আশরাফুল & গ্যাং যাবে ওয়েস্ট ইন্ডিজ ট্যুরে…মাসখানেকের জন্য।যাওয়ার আগে আশরাফুল বসে বসে বউয়ের সাথে একটু সুখ-দুঃখের গল্প করছিল…হঠাৎ বউ বলে…”আচ্ছা, ওয়েস্ট ইন্ডিজে যখন খেলা শুরু হবে, তখন বাংলাদেশে কয়টা বাজবে?”
আশরাফুলের সময়জ্ঞান একটু কম হলেও এই প্রশ্নের উত্তরটা কিভাবে কিভাবে যেন জানত। চটপট বলে দিল “আটটা”
-হায় হায়! কি সর্বনাশ! বউ আর্তনাদ করে উঠল।
খেলা আটটায় শুরু হওয়ার সাথে সর্বনাশের কি সম্পর্ক আছে আশরাফুল অনেক ভেবেও বুঝে উঠলো না। প্রশ্নবোধক চোখে তাকিয়ে রইলো।
-কেন, কি হয়েছে আটটায় খেলা বলে?
-তারমানে, নয়টা নাগাদ তুমি ক্রিজে থাকবে?
আশরাফুল একটু চিন্তা করে দেখল তামিম আর জুনায়েদের ১ ঘন্টা টিকার সম্ভাবনা তেমন নাই বললেই চলে…
-হ্যাঁ থাকতেও পারি…কেন কি সমস্যা?
- নয়টার সময় স্টার প্লাসে “কিউকি সাস ভি কাভি বহু থি” হয়।
-তো?
- তুমি ক্রিজে থাকলে তো আব্বা আম্মা খেলা ছাড়া অন্য কিছু দেখতে দিবে না…আমি কিউ কি… দেখব কিভাবে?
-কি আশ্চর্য! আমার খেলা, দেশের খেলা, দেশের সম্মানের চেয়ে তোমার টিভি সিরিয়াল গুরুত্বপূর্ণ হয়ে গেল?
এই পর্যায়ে বউ বেশ ক্ষেপে গেল…
-আরে রাখো তোমার দেশ! ওসব আমার খুব দেখা আছে। সুমন ভাইও তো এতদিন ক্যাপ্টেন ছিলো। এখন দেয়নি তাকে গলাধাক্কা দিয়ে বের করে?
আশরাফুল তার বউয়ের এই মূর্তি চিনে। অভিজ্ঞতা থেকে জানে এই সময় চুপ করে থাকাটা বুদ্ধিমানের কাজ।
তাতেও অবশ্য বউয়ের মেজাজের তেমন হেরফের হলো না।বউ গজগজ করে যেতেই থাকলো।
-খবরদার বলছি…যখনই খেলতে নামো…বাংলাদেশ সময় রাত নয়টার আগে আউট না হলে কিন্তু তোমার একদিন কি আমার একদিন…ওরে আমার প্লেয়ার রে! ওরে আমার শচীন রে! ইত্যাদি কথা বলে সারাবাড়ি মাথায় তুলতে লাগলো।
অবশেষে আশরাফুলকে হার মানতে হলো। বউকে কথা দিলো, নয়টার পর একমিনিটও ক্রিজে থাকবে না।
তিন
আজকে ওয়েস্ট ইন্ডিজের সাথে প্রথম খেলা। আশরাফুল মনে প্রাণে চাইছিলো বাংলাদেশকে যেন প্রথমে ব্যাটিং করতে না হয়। কিন্তু ঐ বিটকেল কয়েনটা মাটিতে ডিগবাজী খেতে খেতে রেইফারকে জিতিয়ে দিলো। আর কালু গব্দুটাও বাংলাদেশকে ব্যাটিংয়ে পাঠিয়ে দিল। আশরাফুল ফোঁস করে একটা দীর্ঘ নিঃশ্বাস ছাড়লো। পরক্ষণেই কি মনে হতে রেইফারের চোখের দিকে তাকালো। আহারে বেচারা! রেইফারের বউও নিশ্চয়ই এই টাইমে কোন টিভি সিরিয়াল দেখে…তাই রেইফার ব্যাটিং নিতে পারছে না। রেইফার কিছু না বললেও আশরাফুল ঠিকই বুঝতে পারলো। এক নির্যাতিত পুরুষের দুঃখ আরেক নির্যাতিত পুরুষ না বুঝলে আর কে বুঝবে!
চার
তারপর আর কি! যা হবার তাই হলো! তামিম-জুনায়েদ ৯ টার আগেই আউট হয়ে ফেরত আসলো। আশরাফুল গোমড়া মুখে নামলো ব্যাটিং করতে। এখন বাজে ৮:৫৭। অর্থাৎ তিন মিনিটের মধ্যে আউট হতে হবে। যাচ্চলে।
 প্রথম বলেই চার হাঁকালো আশরাফুল। যা রান করার এই তিন মিনিটেই করে নিতে হবে।
 দ্বিতীয় বলেও চার।দর্শক দারুণ খুশি।
 তৃতীয় বল ডট গেল…না এবার আউট হতে হবে।
পরের বলে আশরাফুল উইকেটের পিছনে ক্যাচ দিল। উইকেট কিপার আর স্লিপ ফিল্ডার মিলে লেজে গোবর পাকিয়ে ক্যাচটা ফেলে দিল। হারামজাদা।
পরের বল আবারও ডট দিল। না, এইবার আউট হতেই হবে!
আশরাফুল আবারও উইকেটের পিছনে একই জায়গায় ক্যাচ দিল। ধর ক্যাচটা, ভাই আমার। আশরাফুল করুণ চোখে ফিল্ডারের দিকে তাকিয়ে রইলো।
ফিল্ডারটা বোধহয় আশরাফুলের আকুতি বুঝতে পারলো। ক্যাচটা লুফে নিলো।
আশরাফুল স্বস্তির নিঃশ্বাস ফেলে প্যাভিলিয়নের দিকে হাঁটা দিল।   


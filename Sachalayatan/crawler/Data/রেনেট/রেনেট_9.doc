পাত্রী দেখার গল্প



   অনেকেই জানেন, গত ডিসেম্বরে আমি দেশে গিয়েছিলাম। একমাসের জন্য। এই সফরে পরিবারের (আমার না) অন্যতম এজেন্ডা ছিল আমার জন্য পাত্রী দেখা। 
   বিয়ে করার আমার তেমন তাড়া নেই...তারপরও ভাবলাম...ফ্রি ফ্রি চা নাস্তা খাবো...সাথে মেয়ে দেখা ফ্রি...মন্দ কি!
    আমি আরো ভাবলাম গড়ে প্রতিদিন ২ টা করে মেয়ে দেখলে সকালের টিফিন আর বিকালের চা-নাস্তা খেতে পারবো প্রায় বিনে-পয়সায়। কিন্তু দেশে গিয়ে শুনি কিসের কি! বাবা মা একটা মেয়ে দেখে রেখেছে, আমি সেই মেয়েকে দেখবো...প্রাথমিক পছন্দ হলে মাসখানেক দেখা সাক্ষাৎ করবো...তারপর বিদেশে চলে আসার আগে হয়তো হ্যাঁ বা না কোন একটা ডিশিসন দিয়ে আসবো।
   এরমধ্যে আমার বোন আবার আরেক কাঠি সরেস...সে আমাকে প্রথম দিনই  নিয়ে যাবে মেয়ের বাসায় (সময় নাকি এম্নিতেই কম!)। ৩৩ ঘন্টা জার্নি করে আমি এম্নিতেই টায়ার্ড, তার উপর চুল কাটা নাই, শেভ করা নাই  (আমি শেভ করি মাসে একবার)। এখন বোন আমাকে ঘুমাতে দিবে না...চুল কাটাতে যেতে হবে, শেভ করতে হবে ইত্যাদি নখরা শুরু করে দিলো। আমি পই পই করে বললাম...আজকের দিনটা রেস্ট নিই, কালকে মেয়ে দেখতে যাবো নে...মেয়ে তো আর উড়ে যাচ্ছে না...না তার এককথা...মেয়ে আজকেই দেখতে যাতি হবি।
   আমি ঘুমে ঢুলতে ঢুলতে সেলুনে গেলাম, সেলুন থেকে ফিরে প্রায় ঘুমাতে ঘুমাতে শেভ করলাম। ততক্ষনে দেখি পুরা ফ্যামিলি রেডি...মেয়ের ফ্যামিলি থেকেও নাকি কল আসা শুরু হয়েছে...আমরা কতদূর...আর কতক্ষণ ইত্যাদি।
  শেষে তিন চারবার ড্রেস বদল করে (কোন ড্রেসেই নাকি পাত্র পাত্র দেখাচ্ছে না!) অবশেষে রেডি হয়ে বের হলাম। সাথে বাবা-মা, বোন, ভাগিনী...আর দুলাভাই যাবে অফিস থেকে।
   শেষ পর্যন্ত গিয়ে হাজির হলাম মেয়ের বাসায় (মেয়ের বোনের বাসা)। (আমাদের হাতে মিষ্টির হাড়ি টাড়ি ছিলো মনে হয়)
  যাহোক, ঐ মেয়ে থাকে ওর বোন-দুলাভাইয়ের সাথে। ওখানেও পিচ্চি পাচ্ছি আছে ২ টা। ঐ বাসায় গিয়েই আমার ভাগিনী মহা মাস্তানী শুরু করে দিল। বাবা যেন ঐ পিচ্চিদের জন্য কি নিয়ে গেছিলো...তো...ওরা নিলো...তারপর খাওয়া শুরু করলো। আমার ভাগিনী দেখি মহা ঝাড়ি ঐ দুই পিচ্চিরে..."দাদুকে থ্যাঙ্কু বলছ?...জানো না, কিছু নিলে থ্যাঙ্কু বলতে হয়?" (আমার ভাগিনী তখন ৩ বছর)...ঐ পিচ্চি মেয়ে দুটো হতভম্ব হয়ে বাবাকে বলল থ্যাঙ্কু দাদু। (আমি মনে মনে বললাম সাবাস! এই নাহলে আমার ভাগিনী!)
   অবশ্য একটু পর অবশ্য দেখা গেল আমার ভাগিনী পাত্রীর কোলে উঠে একটার পর একটা খাবার খেয়ে চলছে (কাউরে কোন থ্যাঙ্কু কিন্তু সে নিজেই বলে নাই)...আবার একটু পর পর দেখি অন্য দুটো পিচ্চির সাথে মারামারি লেগে যাচ্ছে। (আমি মনে মনে বললাম...সাবাস ভাগিনী...কিল দিয়া ঐ দুই পিচ্চিরে শোয়াইয়া ফালা)...অবশ্য বড়দের হস্তক্ষেপে অবশ্য তাদের মারামারি থেমে গেল কিছুক্ষণের মধ্যেই   থেমে গেল।
  তারপর কিছুক্ষণ পরে শুরু হল খাবার দাবারের উৎসব। টেবিলে হরেক রকমের খাবার দাবার...সবাই মহানন্দে খাচ্ছে...আমি একেতে পাত্র, তার উপর আবার লাজুক...তাই না না ঠিকাছে করে সময় কাটাচ্ছি। বেশিরভাগ রান্না নাকি মেয়ে নিজের হাতে করেছে (ঐসব দিনে সবাই একথাই বলে)
  সবাই খাচ্ছে দাচ্ছে, আমিও খাচ্ছি, তবে অল্প স্বল্প। চুপচাপ বসে থকে থেকে বোর হচ্ছি...ভাবছি...কি করা যায়... ভাবলাম...মুমুকে মেসেজ পাঠাই...মুমুকে মেসেজ পাঠালাম..."মুমু...শরীর ভালো?" কিছুক্ষন পর রিপ্লাই আসলো "আপনি কে?"
   সো, মেসেজ চালা চালিও বন্ধ। হরেক রকম খাবারের কারণেই কিনা যানি না, আমার হঠাৎ বাথরুম পেয়ে গেল (বড়টা)। বড়ই অস্বস্তিকর অবস্থা। চেপে রাখার চেষ্টা করলাম অনেক্ষণ। শেষে আর না পেরে বাথরুমের ঠিকানা জিজ্ঞেস করতে হলো...
   বাথরুমে ঢুকে একটা সর্বনাশ হয়ে গেল...আমি দ্রোহী ভাইয়ের মত শব্দসহ বায়ু নিস্কাশন করলাম (২-৩ টা)। আমার তো  তখন মনে হচ্ছিলো টয়লেটের ভেন্টিলেটার দিয়ে পালিয়ে যাই।
   যাহোক, আর কোন শব্দ উৎপাদন ছাড়া কাজ সম্পন্ন করে বেরিয়ে এলাম। বাইরের দেখি আমার বোন দাঁড়িয়ে আছে...বোনকে চুপি চুপি জিজ্ঞেস করলাম ও কোন শব্দ শুনেছে কিনা... ও বললো...না (আল্লাহ বাঁচাইছে)।
   যাহোক, পাত্র হিসাবে আমার তেমন কোন গুণ নাই। এজন্য মনে হয় মেয়ে পক্ষের গার্জিয়ানরা আমারে বেশি পছন্দ করে নাই...মেয়ে অবশ্য আমার লেখা টেখা পড়ছে অনলাইনে এবং লেখা পড়ে মোটামুটি দ্রবীভূত হইসে...তো মেয়ের বোন বলতেসে..." আমরা জানি, রেনেট দেখতে সেরকম ভালো না হইলেও ওর অন্যান্য গুণাবলী আছে...বোনের কাছ থেকে শুনছি ও নাকি ভালো লেখে...ইত্যাদি... (দেখলেন...মুখের উপর সরাসরি কিভাবে বলে দিলো আমার চেহারা ভালো না)  দাঁড়ান...আপনার বোনের সাথে আমার কিছু হলে আপ্নারে আমি পাইছি...
   যাহোক, সেদিনের বাদবাকি ঘটনা কার তেমন কিছু মনে নাই...
পরবর্তীতে মেয়ের সাথে আরো কয়েকবার দেখা হইসে...কিন্তু মেয়ে পক্ষের দাবী...এই একমাসের মধ্যেই বিয়ে করতে হবে...আমি বলি...আমারে কি পাগলে পাইসে...প্রেমের বিয়ে হলে নাহয় কথা ছিলো...কোথাকার কোন মেয়েকে একমাসের মাথায় বিয়ে করার কোন প্রশ্নই আসে না...মেয়েপক্ষের মতে...তাদের আরো অনেক সম্বন্ধ আসছে...আমি মাসখানেকের মধ্যে বিয়ে না করলে তারা তাদের মেয়ের বিয়ে অন্য কোথাও দিয়ে দিবে...মেয়ের বিয়ের বয়স পার হয়ে যাচ্ছে... (মেয়ের বয়স ২২)। বটম লাইন, তারা মাস-দেড়েকের মধ্যে মেয়ে বিয়ে দিবে...তা যার সাথেই হোক...আমি বললাম...ভালো কথা...বিয়ে দিয়ে দ্যান...মানা করসে কে? ওদিকে মেয়ে বেঁকে বসছে...তার নাকি আমাকেই পছন্দ! 
   লেখকদের ব্যাপারে মেয়ের নাকি ফ্যান্টাসি আছে... কতদিন নাকি স্বপ্নে হুমায়ুন আহমেদ আর মুঃ জাফর ইকবালের সাথে তার বিয়ে হইসে...(এই সেরেচে!) এর মধ্যে মেয়ে আমারে একদিন জিজ্ঞেস করে...আমি পড়াশোনা শেষ করে কি হতে চাই...আমি বললাম...সম্ভবত প্রাইভেট ইউনিভার্সিটির টিচার...এইটা শুনে মেয়ে আরো খুশি...বলে...ভালৈ হইসে...আপনি হুমায়ুন আহমেদ।জাফর ইকবালের মত লিখবেন, আবার ওদের মত শিক্ষকতাও করবেন...ঠিক যেমনটা আমি কল্পনা করে আসছি... (আবারও ওরে সারছে!)
  তো, আমি ফাজলেমি করে বললাম...তা, লেখকদের এত পছন্দ, লেখকদের একটু আধটু আলুর্দোষ থাকে জানো তো? মেয়ে বলে , হ্যাঁ জানি...তা, আপনি ভালো লিখলে আপনার মেয়ে ভক্ত তো থাকবেই...ওটা নিয়ে আমি কিছু মনে করি না (এই কথা শুনে এই প্রথম মেয়েটাকে একটু ভালো লেগে গেল  )
    যাহোক, মেয়ের গার্জিয়ানের অনড় অবস্থানের কারণে ঐ সম্পর্ক আর আগায় নি... তাদের কথা...তাদের মেয়ের ভূড়ি ভূড়ি প্রোপোজাল আসে...আমার জন্য বছরখানেক ওয়েট তারা করতে পারবে না...তারা মেয়ের বিয়ে ২০০৯ এর মাঝামাঝির মধ্যে দিয়ে দিবে...
  আমি বলিলাম, ভালো কথা...দিয়ে দ্যান...আমি এখন বিয়া করুম্না। ভদ্রলোকের এক কথা।
 যেদিন চলে আসবো, সেদিন মেয়ে ফোন করলো...জিজ্ঞেস করলো, আমি দেখা করতে পারবো কিনা...আমি বললাম ঠিকাছে...গিয়ে দেখি...মেয়ে হাতে একটা গল্পবই নিয়ে দাঁড়িয়ে...
   গল্পবই নিয়ে বিদায় জানিয়ে আমি চলে এলাম। 
    এরপর কি হইসে আমি কইতারিনা...  


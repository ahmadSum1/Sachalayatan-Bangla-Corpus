এলো ফেব্রুয়ারী



    আমি খুব দেশপ্রেমিক মানুষ কিনা, আমি জানি না। দেশপ্রেমিক মানুষেরা দেশের চরম দুঃসময়েও স্বপ্ন দেখেন। আমি তাদের মত স্বপ্ন দেখতে পারি না। যেকোন পরিস্থিতিতে আমার মধ্যে শঙ্কা কাজ করে...এটা বুঝি হবে না, ওটা বুঝি হবে না, কারণ, দেশটার নাম বাংলাদেশ। 
  থাকি বিদেশে, দেশকে মিস করি প্রতিনিয়ত। এই মিস করা নিয়েও আমি দ্বিধাগ্রস্থ। এটাকি আসলেই দেশকে মিস  করা, নাকি মা-বাবার আদর মিস করা, মার হাতের রান্না মিস করা, বন্ধুবান্ধবকে মিস করা...দেশ আমাকে যে সুবিধা দিত, সেসব সুবিধা মিস করা...দেশের ১ম শ্রেণীর নাগরিক হওয়াকে মিস করা...নাকি নিজের দেশে বুক ভরে শ্বাস নেয়াকে মিস করা। সুবিধাবাদী মানুষ আমি, তাই আমার ধারণা, আমি দেশকে মিস করার চেয়ে ব্যক্তিগত সুবিধাগুলোই মিস করি বেশী।
       তবে একটা ব্যাপারে আমি নিঃসন্দেহ। বাংলা ভাষাকে আমি নিঃশর্তভাবেই ভালোবাসি। বাংলা আমার প্রাণের ভাষা। ভাত না খেয়ে আমি বছরের পর বছর পার করতে পারব (করেছি ও)...কিন্তু বাংলা ভাষায় কথা না বলে আমি একদিনও পার করতে পারবো না। 
     এই বাংলা ভাষায় কথা বলার অধিকার আমাদের যারা এনে দিল, তাদের কথা ভাবলে আমার গর্ব লাগে, আশ্চর্য হই। পৃথিবীর আর কোথায়, কারা এভাবে ভাষার জন্য প্রাণ দিয়েছে? আমরা আমাদের সুখের জীবন নিয়ে সবাই কত ব্যস্ত...আর সেসব অকুতোভয় ভাষা শহীদরা শুধু মাত্র বাংলাতে কথা বলার অধিকার আদায়ের জন্য নির্দ্বিধায় নিজেদের প্রাণ দিয়ে দিল!
    পৃথিবীর আরো অনেক জাতি আমাদের মত যুদ্ধ করে স্বাধীন হয়েছে। এটি অবশ্যই গর্ব করার মত একটা ব্যাপার। কিন্তু পৃথিবীর আর অন্য কোন জাতি ভাষার জন্য এভাবে প্রাণ দেয়নি। শুধু এই একটি জায়গায় আমরা অন্য সবার থেকে আলাদা, অনন্য। আমি সত্যিই দারুণ গর্ববোধ করি এমন একটি অনন্য জাতির অংশ হতে পেরে। ভাষা সৈনিকদের প্রতি শ্রদ্ধায় আমার মাথা নুয়ে আসে। কোটি কোটি ধন্যবাদ দিই তাদের হৃদয়ের অন্তঃস্থল থেকে।
  রফিক, সালাম বরকত ও নাম না জানা শহীদদের প্রতি রইল আমার শ্রদ্ধাঞ্জলি। ধন্যবাদ তোমাদের, মায়ের ভাষায় কথা বলার অধিকার দেয়ার জন্য, বাংলায় বুক ভরে নিশ্বাস নেয়ার সুযোগ করে দেয়ার জন্য।
তোমরা চির অমর।



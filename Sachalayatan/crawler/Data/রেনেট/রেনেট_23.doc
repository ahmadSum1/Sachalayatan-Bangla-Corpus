পরিবর্তনশীলের সাথে এক ঘন্টা



      আমি খোমাখাতার চ্যাট অপশন বেশীরভাগ সময়ই অফ করে রাখি। বেশ কয়েকটি কারণেঃ ১) অন্য কাউকে জানতে দিতে চাই না আমি কখন ঢুকছি, কখন বেরুচ্ছি। ২) অনেক সময় চ্যাট করার মত সময় থাকেনা, কিন্তু অনলাইনে দেখলে অনেকে টোকা মারে, বেশীক্ষণ কথা না বললে মনে কষ্ট পায়। ৩) বসকে ফেসবুকে ফ্রেন্ডলিস্টে অ্যাড করে বিপদে পড়েছি। না পারি রাখতে, না পারি ডিলিট করতে। সারাক্ষণ মনে হয় ব্যাটা আমার দিকে নজর রাখছে, বা অনলাইনে আমাকে পেলেই নতুন কোন কাজ ধরিয়ে দিবে।
      সে যাক, এরকম কোন একদিন ভয়ে ভয়ে খোমাখাতার চ্যাট অপশন অন করলাম। আমার বস থাকলেই সাথে সাথে অফ করে দিব, এরকম প্রস্তুতি। কিন্তু, সৌভাগ্যের বিষয়, বস ব্যাটা তো নাইই, অনলাইনে পেয়ে গেলাম প্রিয় লেখক পরিবর্তনশীলকে। এরপর এতদিন পত্র-পত্রিকায় যে স্টাইলে লেখকদের সাক্ষাতকার নিতে দেখতাম, আমিও আমার প্রশ্নাবলী নিয়ে ঝাপিয়ে পরলাম পরিবর্তনশীলের উপর (বলাই বাহুল্য, অনেক প্রশ্ন পরিবর্তনশীলের কমন পরে নাই)। সেই একান্ত সাক্ষাতকারের কিছু চুম্বক অংশ বিনা অনুমতিক্রমে সচলের পাঠকদের জন্য তুলে ধরলামঃ
  আমিঃ কেমন আছেন পরিবর্তনশীল ভাই?
 পরিবর্তনশীলঃ ভালো না 
আমিঃ কেন? কি হইসে? সিলেটি মেয়ে পান নাই?
পরিবর্তনশীলঃ আর সিলেটি মেয়ে।
আমিঃ হুমম।
পরিবর্তনশীলঃ আপনার খবর কি?
আমিঃ আমার খবর আর কি...সিলেটি, বরিশাইল্যা, নোয়াখাইল্যা কোন দেশী মেয়েই পাই না 
পরিবর্তনশীলঃ কি আর বলব রেনেট ভাই। বাজার বড় খারাপ। এককালে লেখকদের কত কদর ছিল। ভালো লিখলেই মেয়েদের দল হুমড়ি খেয়ে পরতো। আর এখন?
  আমিঃ তা যা বলেছেন। একটা বছর নিষ্ঠার সাথে মন প্রাণ দিয়ে শুধু লেখালেখি করে গেলাম। বিনিময়ে কি পেলাম?
  মেয়ে ভক্তের চেয়ে পুরুষ ভক্ত বেশি। আমি তো লেখক নামের কলঙ্ক।
পরিবর্তনশীলঃ আসলেই। এজন্যই মাঝে মাঝে মনে হয় লেখালেখি ছেড়ে দিই। সিলেটে গিয়ে পানের ব্যাবসা শুরু করি।
আমিঃ এজন্যই আগের মত আর ভালো লেখার চেষ্টা করি না। আজ পর্যন্ত কোন মেয়েই বলল না আমার লেখা ভালো লাগে। কি লাভ ভালো লিখে?
পরিবর্তনশীলঃ আর সচলের কান্ডটা দেখছেন? মেয়ে বলতে গেলে নাইই। মেয়ে ভক্ত পাবেন কোত্থেকে?
আমিঃ সচলের মডুরা আসলেই মাথামোটা। মেয়েদের বেশি বেশি করে সচল বানিয়ে দিবে, তা না। কোত্থেকে ধরে ধরে চিন্তাবিদ, দার্শনিকদের ধরে ধরে সচল বানায়। পোস্টের শিরোনাম দেখলেই মাথা ধরে যায়। উফ!
 পরিবর্তনশীলঃ মডুরা আর আমাদের মত হতভাগাদের দুঃখ বুঝবে কিভাবে? মডুদের বেশীরভাগই তো হয় বিবাহিত, নাহলে কারো শালীর সাথে বিয়ে ঠিক হয়ে আছে।
আমিঃ কি করা যায় বলেন তো? এর একটা বিহিত করা দরকার। এভাবে চলতে দেয়া যায় না। আমাদের মত প্রতিভাবান লেখক শুধু সামান্য অনুপ্রেরণার অভাবে লেখা থামিয়ে দিবে, এটা মেনে নেয়া যায় না।
পরিবর্তনশীলঃ অনশন করলে কেমন হয়?
আমিঃ কি রকম?
 পরিবর্তনশীলঃ চলেন, সচলে একটা পোস্ট দেই, যতদিন না পর্যন্ত আমাদের কোন সিলেটি/ বরিশাইল্যা/নোয়াখাইল্যা মেয়ে বা নিদেনপক্ষে যে কোন এলাকার মেয়ে ভক্ত/বান্ধবী/ বউ না জুটছে, ততদিন সব লেখা বন্ধ।
আমিঃ কিংবা এর উল্টোটাও করা যায়।
পরিবর্তনশীলঃ কি রকম?
আমিঃ যতদিন না পর্যন্ত আমাদের কোন সিলেটি/ বরিশাইল্যা/নোয়াখাইল্যা মেয়ে বা নিদেনপক্ষে যে কোন এলাকার মেয়ে ভক্ত/বান্ধবী/ বউ না জুটছে, ততদিন নিম্নমানের লেখা দিয়ে সচলের পাতা ভরে দিব। যতদিন না পর্যন্ত আমাদের একটা গতি হয়, ততদিন পর্যন্ত পাবলিককে আমাদের পঁচা লেখা গিলতে হবেই। থামাথামি নাই। প্রতিদিন একটা লেখা।
পরিবর্তনশীলঃ ইয়ে, মানে, আইডিয়াটা এট্টু রিস্কি হয়া যায়। হাজার হোক, পরিবর্তনশীল নামটার উপর পাবলিকের আস্থা আছে। হঠাত লেখার মান পড়ে গেলে কেম্নে কি? তারচেয়ে আপনি শুরু করেন। আমি আছি আপনার পিছন পিছন। আপনে সিলেটি/ বরিশাইল্যা/নোয়াখাইল্যা মেয়ের সন্ধান পাওয়া শুরু করলেই আমিও একশনে নেমে যাব।
আমিঃ এটুকুতেই ডরাইয়া গেলেন মিঞা ভাই? ঠিক আছে, আমিই প্রথম দিতাছি নিম্নমানের লিখা। এই লেখা আটকানোর জন্য যখন হিমু ভাই, মুর্শেদ ভাই সুন্দর সুন্দর মেয়েদের নাম ঠিকানা পাঠানো শুরু করবে, তখন কিন্তু আপনারে কিস্যু দিমু না। বুইঝেন!
  (শর্ত মোতাবেক পরের পর্ব পরিবর্তনশীলের লেখার কথা)


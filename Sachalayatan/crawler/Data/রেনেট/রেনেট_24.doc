সবচেয়ে প্রয়োজনীয় জিনিস



-আপনার কাছে সবচেয়ে প্রয়োজনীয় জিনিস কোনটি? তাড়াহুড়া করার দরকার নেই, ধীরে সুস্থে চিন্তা করে বলুন---- বলেই প্রশ্নকর্তা আমার দিকে হাসিহাসি মুখ করে তাকালেন।
   চিন্তা ভাবনা করার কিছু নেই। এই প্রশ্নের উত্তর আমার জানা আছে-- ঘুম। কিন্তু সত্যি কথা বলা উচিত হবে কিনা বুঝতে পারছি না। কারণ আমি বসে আছি একটা চাকরীর ইন্টারভিউতে। আর চাকরীর ইন্টারভিউতে সবসময় বুদ্ধিদীপ্ত উত্তর দিতে হয়।
   আমার দেরী দেখেও প্রশ্নকর্তা কোনরকম তাড়া দেখালেন না। আগের মতই হাসিমুখ নিয়ে আমার দিকে তাকিয়ে আছেন। তাকে দেখে মনে হচ্ছে, আমার কাছে সবচেয়ে প্রয়োজনীয় জিনিস কোনটি, তা জানাই তার আজকের দিনের একমাত্র কাজ।
   আচ্ছা, ওরা কি ইতিমধ্যে কাউকে সিলেক্ট করে ফেলেছে? তাই আমার সাথে মশকরা করছে? আমার হঠাত কেন জানি এরকমই মনে হতে লাগল।
   যা শালা, কি আছে জীবনে? বলেই ফেলি সত্য কথা। চাকরী এমনিতে ও পাব না, অমনিতেও পাব না।
  - স্যার, আমার কাছে সবচেয়ে দরকারী জিনিস হচ্ছে ঘুম।
 -চিন্তা করে বলছেন তো? ঘুমের চেয়ে দরকারী জিনিস আপনার কাছে নেই?
  আমি কিছুক্ষণ চিন্তা করে বললাম -- না।
  -আচ্ছা ধরুন, আপনার কাছে সবচেয়ে দরকারী জিনিস হচ্ছে ঘুম, কিন্তু আপনি দুইদিন ধরে সারাদিন কিছু খাননি। আপনাকে একটা আরামদায়ক বিছানা দেয়া হল ঘুমানোর জন্য। কিন্তু আপনি ক্ষুধার চোটে ঘুমাতে পারছেন না। এপাশ ওপাশ করছেন। এখন বলুন, আপনার কাছে এখনো কি ঘুম সবচেয়ে প্রয়োজনীয় জিনিস?
  -উমম...না। এই পরিস্থিতিতে আমার খাবার সবচেয়ে বেশি দরকার।
  -আচ্ছা, ধরুন, আপনাকে খাবার দেয়া হল। এমন সময় দেখলেন ঘরে আগুন লেগেছে। তখনো কি আপনার কাছে খাবার সবচেয়ে বেশী প্রয়োজনীয়?
   -না। তখন আমি খুঁজব পানি।
   -আচ্ছা, ধরুন, আপনি পানি দিয়ে আগুন নেভানোর চেষ্টা করছেন, তখন খবর পেলেন আপনার স্ত্রী বাইরে থেকে বাসায় ফেরার পথে রাস্তার মোড়ে এক্সিডেন্ট করেছেন। তখন আপনি কি করবেন? আগুন নিভাতে থাকবেন , না স্ত্রীকে সাহায্য করতে ছুটবেন?
   - স্ত্রীকে সাহায্য করতে ছুটব।
   -আচ্ছা, ধরুন, আপনি আপনার স্ত্রীকে নিয়ে হাসপাতালের দিকে রওয়ানা হলেন,  হাসপাতালে ডাক্তার বললেন, এখনই রক্ত দরকার। নাহলে আপনার স্ত্রীকে বাঁচানো যাবে না। তখন আপনার জন্য কি বেশী প্রয়োজনীয়?
 -ইন্টারনেট।
 প্রশ্নকর্তা এবার একটু থতমত খেয়ে গেলেন।
 -ইন্টারনেট কেন?
 -ইন্টারনেটে সচলায়তন বলে একটা ওয়েবসাইট আছে। ঐখানে রক্ত চাই বলে পোস্ট দিয়ে  কিছুক্ষণ এর ওর লেখা পড়তে থাকলে এর মধ্যেই রক্তের সন্ধান এসে যাবে। আর তাছাড়া...
  -তাছাড়া কি?
  - তাছাড়া বউ থাকলে তো ওর যন্ত্রনায় সচলে ঢোকাই যায় না। এখন এই ফাঁকে হাসপাতালের সাইবার ক্যাফে থেকে আরাম করে চা খেতে খেতে সচলের পোস্টগুলো পড়া যাবে।
  - আচ্ছা ধরুন, ডাক্তার এসে বলল, অপারেশনের জন্য টাকা দরকার। এই মুহুর্তে আপনার কাছে সবচেয়ে বেশি প্রয়োজনীয় জিনিস কি?
  -সচলায়তন।
  -মানে?
  -মানে, সচলে আরেকটা পোস্ট দিব, 'আর্থিক সাহায্য চাই' শিরোনামে। তারপর আরেক কাপ চায়ের অর্ডার দিয়ে আবার আরাম করে সচল পড়তে থাকব। কিছুক্ষনের মধ্যেই পে-প্যালের মাধ্যমে টাকা এসে যাবে।
  -আচ্ছা, এরকম সময়ে কারেন্ট চলে গেল। এখন আপনার কাছে কি বেশি প্রয়োজনীয়?
  -মোবাইল
  -কেন?
  - সচল পড়ব। পরিবর্তনশীল একটা গল্প দিল...পড়ে শেষ করার আগেই কারেন্ট চলে গেল।
  -আপনি কি আর সচল থেকে বের হবেন না...নো ম্যাটার হোয়াট?
  - স্যার, আপনাকে অনেক ধন্যবাদ, আমার চোখ খুলে দেয়ার জন্য। আসলে আমার কাছে সবচেয়ে প্রয়োজনীয় জিনিস হচ্ছে সচলায়তন। ঘুমও না, বউ ও না। দরকার হলে আরেকটা বিয়ে করব।
   আচ্ছা, স্যার যাই, গত এক ঘন্টায় অনেক পোস্ট জমে গিয়েছে। আপনি আমাকে চাকরি এমনিতেও দিবেন না, অমনিতেও দিবেন না।
  লোকটির মুখ হা অবস্থায় রেখে আমি বেরিয়ে পরলাম। কাছাকাছি কোথায় সাইবার ক্যাফে আছে, কে জানে!   


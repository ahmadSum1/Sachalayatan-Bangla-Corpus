হাবিজাবি সমগ্র



(প্লেনে বসে লেখা হাবিজাবি...গুণগত মানে ভেজাল থাকা স্বাভাবিক)
দাঁতের ডাক্তারের কাছে গিয়েছি। ডাক্তার আপনমনে আমার দাঁত খুঁচিয়ে যাচ্ছেন। হঠাত হঠাত দাঁতের মধ্যে হাতুড়ি টাইপের কি একটা জিনিষ দিয়ে বাড়ি দিয়ে জিজ্ঞেস করছেন, ব্যাথা করছে?
     সত্যি বলছি, দাঁতে আমার কোন ব্যাথা ছিল না। এমনকি প্রথম কয়েকবার হাতুড়ি দিয়ে বাড়ি দেয়ার পরেও। কিন্তু বেশ কয়েকবার ক্রমাগত বাড়ি দেয়ার পর থেকে সত্যি সত্যি দাঁতে ব্যাথা করা শুরু করল। এরকম হাতুড়ি দিয়ে দাঁতে বাড়ি দিতে থাকলে তো যে কারোরই দাঁতে ব্যাথা করার কথা।
   ডাক্তার আবার জিজ্ঞেস করলেন, এখন ব্যাথা করছে?
   এবার বললাম, হ্যাঁ, ব্যাথা করছে।
   ডাক্তারকে এবার সন্তুষ্ট দেখা গেল।  হাতুড়ি দিয়ে বাড়ি দেয়াও থামিয়ে দিলেন। দাঁতে ব্যাথা করছে বললে বাড়ি মারা বন্ধ করবেন আগে বুঝতে পারলে তো আমি সেই প্রথম বারই বলতাম, জ্বি, দাঁতে ব্যাথা করছে।
যত্তসব।
   দাঁতের ডাক্তার দেখানো আমেরিকাতে খুবই এক্সপেনসিভ। এজন্য সারাবছর দাঁতের ব্যাথায় কষ্ট পেলেও দাঁতের ডাক্তারের কাছে যাওয়ার জো নেই। এমনকে গ্র্যাজুয়েশনের আগে যখন বলা নেই কওয়া নেই, সামনের পাটির একটা দাঁত টুপ করে পড়ে গেল, তখনও ডাক্তারের কাছে যেতে পারিনি। এক বুক চাপা কষ্ট নিয়ে গ্র্যাজুয়েশন করলাম।
গ্র্যাজুয়েশনের অফিসিয়াল ছবি তোলার সময় অন্য সবাই কি সুন্দর দাঁত কেলিয়ে হাসলো, আর আমি শুধু চেয়ে চেয়ে দেখলাম। ফটোগ্রাফার আমাকে ছবি তোলার সময় কত করে বলল বড় করে হাসি দিতে, আমি দিতে পারলাম না। ব্যাটাকে কি করে বলি, বড় করে হাসি আমি দিতে পারবো না...সমস্যা আছে। মুখ গোমড়া গোমড়া করে ছবি তুললাম। পরিচিতজনরা ভাবলো, গ্র্যাজুয়েশনে বাবা মা আসতে পারেনি বলে মন খারাপ। তা, মন খারাপ তো কিছুটা ছিলই। কিন্তু তাই বলে ছবি তোলার সময় ২ সেকেন্ডের জন্য দাঁত কেলিয়ে হাসতে পারবো না, এমন তো না।
   অবশেষে সব প্রতীক্ষার অবসান ঘটল। সারাবছরের জমানো সমস্যা নিয়ে গেলাম ডাক্তারের কাছে। ভেবেছিলাম, শুধু যে দাঁতা পড়ে গেছে, সেখানে একটা দাঁত লাগিয়ে দিবে। কিন্তু ঘটনা তা না। রুট ক্যানাল না কি জানি হাবি জাবি করবে। যে দাঁত পড়ে গেছে, তার পাশের দুটো দাঁত কেটে সরু করা হবে, তারপর একসাথে ৩টা দাঁত বসানো হবে। 
  শুরু হল ম্যারাথন দন্ত চিকিতসা। প্রতিদিন বিকাল বেলা এপয়েন্টম্যান্ট। সারাদিন যেখানেই থাকিনা কেন, বিকেল হলেই সবকিছু ফেলে দিয়ে ডাক্তারখানায় এসে বসে থাকতে হয়। খুবই বিরক্তিকর।
  দাঁতের চিকিতসা করা যে খুব আরামদায়ক না, অনেকেই বোধ করি তা জানেন। ডাক্তারের কাছে গেলেই ডাক্তার কারণে অকারণে খোঁচাখোঁচি করেন, যে দাঁতের সমস্যা নিয়ে যাইনি, সে দাঁতেও সমস্যা বের করেন, তারপর সেই দাঁতেও খোঁচাখুঁচি করেন।
     এমনই একদিন ডাক্তার প্রবল উতসাহে খোঁচাখুঁচি করে যাচ্ছেন। মানুষ দাঁতে দাঁত চেপে নাকি কষ্ট সহ্য করে। আমি তাও করতে পারছি না। আমাকে মুখ হা করে রাখতে হচ্ছে। আমি অবশ্য ডাক্তার একটু অন্যদিকে ঘুরলেই মুখ বন্ধ করে ফেলছি। আবার ডাক্তার ফিরে তাকানোর আগেই মুখ হা করে ফেলছি। অন্যদিনের তুলনায় আজকে কষ্ট বেশি হচ্ছে। খোঁচাখুচি করার সময় বেশিরভাগ ক্ষেত্রেই আমি চোখ বন্ধ করে রাখি। ভয়ালদর্শন যন্ত্রপাতি দেখলে এমনিতেই ভয় করে। তাই চোখ বন্ধ করে রাখি। না দেখলে ভয়টা একটু কম কম করে -- করুক ডাক্তার যা খুশি!
  আজকেও চোখ বন্ধ করে আধশোয়া হয়ে আছি। কিন্তু প্রচন্ড কষ্ট হচ্ছে। নিজে তেমন একটা গালিগালাজ না করলেও বাবার মুখে প্রচুর গালি গালাজ শুনেছি। ইচ্ছে হল, সেখান থেকে দুয়েকটা গালি ডাক্তারকে দিই।
  এরকম সাত পাঁচ ভাবতে ভাবতে হঠাত তোমার কথা মনে পড়লো। এই তো, তোমাকে দেখা যাচ্ছে। তুমি কি করছ, তা বুঝতে না পারলেও  তোমার মুখ যে দিব্যি দেখা যাচ্ছে, তাতে কোন সন্দেহ নেই। মনে হচ্ছে বিশাল মাঠে বসে বিগ স্ক্রিণে তোমার মুখ দেখছি। তুমি হাসছো, হাঁটছো। তোমাকে দেখতে দেখতে সময় যে কোন দিক দিয়ে পার হয়ে গেল, টেরই পেলাম না। হঠাত শুনি, ডাক্তার সাহেব বলছেন, আজকের মত এখানেই শেষ।
  ধ্যাত্তেরি... তোমাকে শান্তিমতো একটু দেখব, তারও কোন উপায় নেই দেখছি।
  সারা জীবন মনে মনে লিস্ট করার চেষ্টা করেছি, আলাদিনের আশ্চর্য চেরাগ পেলে কোন ৩ টি জিনিষ চাইবো। কিন্তু কখনোই কোন নির্দিষ্ট জিনিষে মন স্থির করতে পারিনি। কখনো ভেবেছি, অনেক টাকা, কখনো ভেবেছি অফুরন্ত আইস্ক্রীম, কখনোবা বোনকে কষে একটা থাপ্পড়।
   কিন্তু আজ আমি সত্যি সত্যি জেনে গেছি যদি কখনো আলাদিনের আশ্চর্য চেরাগ পাই, তবে কোন তিনটি জিনিষ চাইবো।
   তোমাকে, তোমাকে, তোমাকে।


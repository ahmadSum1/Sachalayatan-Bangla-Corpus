পোলাও রহস্য



  দারুন ক্ষুধা লেগেছে। ক্ষুধার চোটে নাড়ি-ভুড়ি সব হজম হয়ে যাবে মালুম হচ্ছে। কি খাওয়া যায়? চিন্তা করতে করতেই পোলাওয়ের কথা মনে এল। আহারে কতদিন পোলাও খাই না।
   থাক, আপাতত পোলাও না হলেও চলবে। একটা কিছু খাবার পেলেই হল। জান বাঁচানো ফরজ। আগে কিছু একটা খেয়ে জান বাঁচাই, তারপর পোলাওয়ের চিন্তা করা যাবে।
  চিন্তা করতে করতে রান্নাঘরের দিকে হাঁটা দিলাম। ফ্রিজে কি আছে কে জানে! 
   কিন্তু ফ্রিজের দরজা খুলে তো আমার চক্ষু ছানাবড়া! বড় একটা বাটিতে পোলাও উকিঝুকি মারছে! আমার ফ্রিজে পোলাও এল কোত্থেকে! চোখে ভুল দেখছি নাতো!
  আহ! পোলাও খাওয়ার পর যদি একটু স্প্রাইট খেতে পারতাম! কি মজাই না হত! চিন্তা করতে করতে দেখি ডাইনিং টেবিলটার উপর স্প্রাইট আর গ্লাস রাখা! আরে!! ঘটনা কি!!! আমি মনে মনে যা ভাবছি, তাই হয়ে যাচ্ছে কিভাবে? স্বপ্ন দেখছি নাতো!!
   শিওর হওয়ার জন্য জোরসে একটা চিমিটি মারলাম। এরপর আরেকটা। নাহ, তেমন তো কিছু টের পাচ্ছি না! শেষ চেষ্টা হিসাবে এবারে একটা রাম চিমিটি দিলাম। অমনি আমার বউ খেকিয়ে উঠলো, "রোজ রোজ কি তামাশা! এই ভোর রাতে আমাকে চিমটি দিচ্ছো কোন আক্কেলে, শুনি?"
  এই রে! আজকেও তাহলে পোলাওয়ের স্বপ্নটা দেখছিলাম!


ইতালিয়া ৯০



ইতালি ৯০
  শৈশবে ভালো লাগা জিনিসগুলোর প্রতি আলাদা টান থাকে সবারই। শৈশবে অনেক জিনিসই বোধহয় আমরা টেলিস্কোপের নিচে রেখে দেখি। কত ক্ষুদ্র ক্ষুদ্র ব্যাপারগুলো ও কত্তো বিশাল লাগে সেই ক্ষুদ্র শিশুটির মনে।
আমার মনে আছে, বাবাদের অফিসের ইঞ্জিনিয়ারকে কি শ্রদ্ধাভরেই না বাবা পরিচয় করিয়ে দিতেন, আর সেই ইঞ্জিনিয়ার মানুষটিকে প্রায়ই আমার কাছে মনে হত কি গুরুত্বপূর্ণ একজন মানুষ! অথচ এখন আমারই কত বন্ধু ইঞ্জিনিয়ার। কই, কাউকে তো এমন কোন স্পেশাল কিছু মনে হয় না! সময় সময়, ওরা যে পেশায় ইঞ্জিনিয়ার, এটাই আমার মনে থাকে না! আলাদা গুরুত্ব দেয়া পরের ব্যাপার।
   আমার মনে হয়, শৈশবের সেই মুগ্ধতার কারণেই ৯০ এর বিশ্বকাপ আমার হৃদয়ে আলাদা জায়গা দখল করে আছে। ৭-৮ বছরের বালক আমি। বড়রা যা নিয়ে আলাপ করে, তাই মুগ্ধ হয়ে শুনি। বড়দের আলাপের মাঝে থাকলে নিজেকে দারুন হোমড়া চোমড়া মনে হয়। এরই মধ্যে শুনি বিশ্বকাপ নিয়ে মহা তোলপাড় সবজায়গায়। একের অধিক বড় মানুষেরা একসাথে হলেই শুধু বিশ্বকাপ আর ম্যারাডোনা। আর রাত জেগে খেলা দেখা।
   আমাকে অবশ্য রাত জেগে খেলা দেখার অনুমতি আদায় করে নিতে হয়েছে। আমি নাকি ছোট। আমার নাকি রাত জেগে খেলা দেখতে হবে না! বললেই হলো! বাসার সবাই হৈচৈ করে রাতে খেলা দেখবে, আর আমি লেপ মুড়ি দিয়ে ঘুমাবো? আমি কি এখনো ফিডারের দুদু খাই?
  কাজেই আমাকে জোর করে ঘুমাতে পাঠালেও আমি ঘাপটি মেরে পড়ে থাকতাম। ঘুমাতে যাবার আগে সবাইকে পই পই করে বলে যেতাম খেলা শুরুর আগে ডেকে দিতে, কিন্তু কেউ ডেকে দিত না। তাই আমিই না ঘুমিয়ে অপেক্ষা করতাম কখন খেলা শুরু হয়, আর তখনই এক লাফে বিছানা থেকে উঠে যেতাম।
  টিভি সেটের সামনে বসে যখন দেখতাম বিশ্বকাপের মিউজিক শুরু হয়েছে, একটা ফুটবল নিজে নিজে উড়ে উড়ে কিভাবে যেন বিভিন্ন জায়গা ঘুরে স্টেডিয়ামে যাচ্ছে...তখন মনে হত, এরচেয়ে দারুণ ব্যাপার আর হতেই পারে না। স্বপ্নালু চোখে একদৃষ্টিতে তাকিয়ে থাকতাম টিভির দিকে। সত্যি বলতে কি, খেলার চেয়ে ওপেনিং মিউজিকটাই বেশি আকর্ষণ করত আমাকে।  নিচে সেই ইন্ট্রোটি:

   মাত্র আগের বিশ্বকাপে ম্যারাডোনার ভেল্কি দেখেছে সবাই। তাই দল-মত নির্বিশেষে সবার চোখ ম্যারাডোনার দিকে। আমি বরাবরই মা ঘেঁষা। আর মা ম্যারাডোনা বলতে অজ্ঞান। তাই আমিও হয়ে গেলাম আর্জেন্টিনার পাড় সমর্থক। কিন্তু প্রথম ম্যাচেই হোঁচট! কোথাকার কোন কালু প্লেয়ারগুলো ম্যারাডোনাকে মেরে কিছু বাকি রাখলো না, আর আর্জেন্টিনাও হেরে গেল। বাসায় বাবা, ছোটমামা এরা সবাই ব্রাজিলের সাপোর্টার। আমাকে আর মাকে সবাই খুব করে ক্ষেপাতে লাগলো। কিন্তু আমি ম্যারাডোনাকে ছাড়লেও মাকে ছাড়বো না। কাজেই হারুক আর জিতুক, ম্যারাডোনা জিন্দাবাদ!
   ৯০ বিশ্বকাপে ম্যারাডোনাকে  যত না ফুটবল প্রতিভার জন্য মনে আছে, তারচেয়ে বেশি মনে আছে তার ধুম ধাম পড়ার জন্য। কেউ একজন তার পাশ দিয়ে হেঁটে গেলেই হলো। ম্যারাডোনা সাহেব পপাত ধরণিতল। আর পেনাল্টি বক্সের ভিতরে হলে তো কথাই নেই! পুরো বিশ্বকাপে কতবার যে 'ফাউল' 'ফাউল' আর 'পেনাল্টি' 'পেনাল্টি' বলে চেঁচিয়েছি, তার ইয়ত্তা নেই।
   তবে সাপোর্টের বেশিরভাগই করতাম দেখাদেখি। মা ম্যারাডোনার ভক্ত, হলাম আর্জেন্টিনার সাপোর্টার। ব্রাজিলের খেলার দিন আমি আর মা মিলে শ্লোগান দিই-- ব্রাজিল, ফাজিল।
  তবে এরমধ্যেও নিজের বিচারবুদ্ধিতে দুজন খেলোয়াড়কে আমার ভালো লেগে গেল। দুজনই আবার গোলকিপার। একজন আর্জেন্টিনার বদলি গোলরক্ষক গায়কোচিয়া, আরেকজন ইতালির জেঙ্গা। বেশিরভাগ মানুষ গোল হলে খুশি হয়, আর আমি মুগ্ধ হই এই গোলকিপারদের গোল না হতে দেয়ার দক্ষতা দেখে। বিশেষ করে গায়কোচিয়ার ট্রাইবেকার ঠেকানোতে এতই মুগ্ধ হয়েছিলাম, যে পাড়ার ফুটবলে এরপর থেকে গোলকিপার হতাম। আর এই কারনেই আর্জেন্টিনা-ইটালির সেমিফাইনাল ছিল আমার কাছে ভীষন শ্বাসরুদ্ধকর। নিচে সেই খেলার ট্রাইবেকারঃ

   আর ফাইনালের কথা কি আর বলবো! আমার কাছে  সেই রেফারীর পরিচয় 'ঘুষখোর' ছিল অনেক অনেক বছর ধরেই। ফাইনালে সেই পেনাল্টি, ম্যারাডোনার সেই কান্না, এরপর কাঁদতে কাঁদতে ঘুমাতে যাওয়া...২০ বছর পার হয়ে গেছে...এখনও আমি জার্মানিকে দুই চোখে দেখতে পারিনা। ফুটবল খেলা দেখে আমার কান্না সেই প্রথম, সেই শেষ।

   এরপর গেল ৯৪, ৯৮, ০২, ০৬...কিন্তু কেন যেন সেই ছোটবেলার টানটা আর অনুভব করিনা। তাই বিশ্বকাপ এলেই মনে পড়ে সেই ৯০, মনে পড়ে ম্যারাডোনার সেই কান্নাভেজা চেহারা, আর মনে পড়ে কাঁদতে কাঁদতে ঘুমাতে যাওয়া সেই অভিমানী শিশুটির কথা, যে আজ কাঁদতেই ভুলে গেছে।
 

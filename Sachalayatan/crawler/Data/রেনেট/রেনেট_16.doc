গাঁজাখুরি গল্প



এক
  হাল্কা মদ্যপান করে বাসায় ফিরছি। মনটা বেশ ফুরফুরে। যদিও বউয়ের ক্যাচক্যাচানি শুনতে হবে কিছুক্ষণ, তবু, কি আর করা। আমি কি ভয় পাই ওকে? ভয় পেলে তো মদই খেতাম না!
  বউয়ের ভয়ে কত মানুষ মদ সিগারেট খাওয়ার পর এটা সেটা কত কিছু খায়…আমি কি খাই নাকি? অবশ্য মদ খাওয়ার পরপরই চুইং গাম চিবুই। সব সময় কাজ করে না। মাঝে মাঝে করে। আজও চিবুচ্ছি। আর মনে মনে ঠিক করে নিচ্ছি ভবিষ্যত কর্মপন্থা। ঘরে ঢুকেই সরাসরি গোসলে ঢুকে যাব। লম্বা একটা গোসল দিব ডেটল সাবান মেখে। দাঁত ব্রাশ করব। তারপর আর আমাকে সন্দেহ করবে কিভাবে?
   অবশ্য তাও বলা যায় না। মেয়ে মানুষের বুদ্ধি এমনিতে কম হলে কি হবে? সন্দেহ করার সময় বুদ্ধি বেড়ে যায়। এই যে যেমন ধরুন না গত সপ্তাহের কথা...কিঞ্চিত মদ খেয়েছি কি খাই নি, বেশ খোশ মেজাজেই বাসায় ফিরেছি...কিন্তু ঘাপলা করলাম আরেক জায়গায়। বউ বাজার থেকে পাবদা মাছ আনতে বলেছিলো...আমি আসার সময় ভুল করে ইলিশ মাছ নিয়ে এসেছি। আচ্ছা বলুন তো, এর উপর ভিত্তি করে আমাকে সন্দেহ করা কি ঠিক?
  তবে আরেকদিন ধরা পরে গেছি নিজের গাধামিতে। আমার শার্টের কলারে নাকি মেয়েদের চুল পাওয়া গেছে...ওফ...আমার পি. এ. টার মাথা থেকে চুল পড়ে তা কে জানতো? সেদিন কচুকাটাই হতাম, শেষ মেষ যে কিভাবে বাঁচলাম...সে যাক, সে অন্য কাহিনী।
   আচ্ছা, আমি হাল্কা পাতলা মদ্যপান করলে ও এত ক্ষেপে কেন? ওর তো আরো খুশি হওয়ার কথা! কারণ মদ্যপান করে এলে আমি বেশ খোশ মেজাজে থাকি, বউকে কত সুন্দর দেখাচ্ছে তা বলি, পরের দিন সিনেমা দেখতে নিয়ে যাওয়ার কথা বলি...আরো কত কি? এরপরও রাগ করার কোন কারণ আছে বলে তো আমার মনে হয় না।
সাত পাঁচ ভাবতে ভাবতে বাসায় ঢুকলাম। কিন্তু ঢুকে দেখি অন্য কাহিনী।
  এইরে…সেরেছে… আমার বিবাহ বার্ষিকী নাকি আজকে?
দুই
  নিজেকে কখনও গর্দভ মনে হয়েছে আপনার? আমার কিন্তু এ মুহুর্তে নিজেকে গর্দভ মনে হচ্ছে। তাও যে সে গর্দভ না। লম্বা লম্বা কানওয়ালা গর্দভ। ভাবছেন, আবার লম্বা কান কেন? তা, লম্বা কান হবে না? ছোটবেলায় স্কুলের স্যাররা আমার কানটাকে কি ভালোই না বাসতেন। রোজ একবার করে আমার কান না টানলে মনে হয় রাতে তাদের ভালো ঘুম হতো না। এখনও বহু দূর থেকে মানুষ আমাকে চিনে ফেলে আমার লম্বা কানের জন্যই। সে যাক, আসল কথা হলো, আমার নিজেকে এখন লম্বা কানওয়ালা গর্দভ বলেই মনে হচ্ছে।
  বিবাহ বার্ষিকীর কথা আমার আলবত মনে ছিল…এমনকি আজো মনে ছিলো…এমনকি মদ খাওয়ার আগেও ছিলো। ওয়েট…ওহ হ্যাঁ, এখন মনে পড়েছে…লাঞ্চের সময় অফিসের করিম সাহেবকে কথায় কথায় বলেছিলাম আজকে আমার বিবাহ বার্ষিকী। উনি শুনে টুনে বললেন, এমন দুঃখের দিনে একটু মদ খেয়ে সেলিব্রেট না করলে কেমন হয়? তা, করিম সাহেবকে আমি যতই অপছন্দ করি না কেন, তার এই পরামর্শটা আমার খুব মনে ধরলো।
  তারপর অফিস ছুটি হতেই আমি আর করিম সাহেব চলে গেলাম একটা বারে। খেলাম-দেলাম, আমাদের বউরা যে মোটেও আমাদের দেখভাল করে না, সেটা নিয়ে আলাপ করলাম, বিয়ে না করলে আজকে ওই পাশের টেবিলে বসে থাকা মেয়েটার সাথে দিব্যি টাংকি মারতে পারতাম ভেবে হা-হুতাশ করলাম।
  তবে কিনা, মদ খাওয়ার পর একটু একটু করে সাহস বাড়তে থাকে। তাই, আরো আধা ঘন্টা পর, কি আছে কপালে ভেবে পাশের টেবিলে মেয়েটাকে হাই বলতে চলে গেলাম। করিম সাহেবকেও আসতে বললাম, কিন্তু শালা একটা ভীতুর ডিম। তা ভালোই হলো…আমি একা একাই ঐ সুন্দরীর সাথে বেশ গল্প করতে পারবো।
  মেয়েটা যেমন সুন্দরী, তেমনই স্মার্ট। আমাকে গিয়ে কোন রকম ভণিতা করতে হলো না। আমাকে দেখেই মেয়েটা হেসে চেয়ার এগিয়ে দিল।আমার মনে হয়, ঠিক এই পর্যায়ে এসেই আমি বিবাহ বার্ষিকীর কথা ভুলে গেলাম। কারণ, স্পষ্ট মনে আছে, মেয়েটার প্রশ্নের জবাবে আমি নিজেকে অবিবাহিত বলে দাবী করলাম। যে অবিবাহিত, তার বিবাহ বার্ষিকী থাকার কোন প্রশ্নই উঠে না।   তারপর ঘন্টা খানেক মেয়েটার সাথে গল্প করলাম। অতঃপর মেয়েটার ফোন নাম্বার নিয়ে বিল চুকিয়ে বার থেকে বেরিয়ে এলাম।
  আর এখন আমি দাঁড়িয়ে আছি আমার বাসার দরজার কাছে, দরজা খুললো এক মহিলা, বেশ সাজুগুজু করা। ঠিক তখনই আমার মনে পড়লো, আমি বিবাহিত, এবং আজকে আমার বিবাহ বার্ষিকী। দু’দুটা সত্য একসাথে মনে পড়ে যাওয়ায় আমি বেশ ঘাবড়ে গেলাম। তার উপর হাল্কা মদ্যপ। কাজেই এই অবস্থায় মুখ খুললেই সব বুঝে ফেলবে। আমি কিছু না বলে দাঁত কেলিয়ে একটা হাসি দিলাম।
 অবশ্য আমার হাসি দেখেই মনে হয় ও কিছু একটা সন্দেহ করে বসলো। পরিস্থিতি অনুকূলে আনার জন্য ওকে এখন একটা চুমু দিতে পারলে ভালো হত, কিন্তু চুমু দিতে গেলেই গন্ধ টের পেয়ে যাবে। কাজেই ঐ রাস্তা বন্ধ।  
  এই মুহুর্তে আমি যা করলাম, তা হলো…হাসি বন্ধ করলাম…মুখটাকে বাংলা পাঁচের মত করলাম, তারপর এক ছুটে টয়লেটের দিকে ছুটে গেলাম। আমার বউ এই পরিস্থিতির সাথে পরিচিত। মাঝে মাঝেই আমি তীব্র বেগে টয়লেটের দিকে ছুটে যাই।
   যাহ বাবা…বড় বাঁচা বাঁচা গেছে। হাতে কম করে হলেও ১৫-২০ মিনিট আছে। এর মধ্যে সবকিছু চিন্তা করে ফেলতে হবে। ঠান্ডা মাথায় পরিস্থিতি বিশ্লেষণ করতে হবে। সমস্যাগুলোর একটা লিস্ট করে ফেললাম মনে মনে:
১। বিবাহ-বার্ষিকী উপলক্ষ্যে ফুল আনা উচিত ছিল, আনিনি।
২। বেশ রাত করে বাসায় ফিরেছি। এখন বাইরে কোথাও খেতে যাওয়া সম্ভব না
৩। আজকে মনে হয় একটু বেশী মদ খেয়ে ফেলছি। মাথা চক্কর দিচ্ছে।
৪। বউয়ের কাছে মাফ চাইতে হতে পারে
৫। আজকে রাতে মেঝেতে ঘুমাতে হতে পারে
এবার ঠান্ডা মাথায় সমাধানগুলো খোঁজা যাকঃ
১। ফুলের দোকান এখনও খোলা। ফুল নিয়ে আসা যায়।
২। কালকের দিনটা অফিস কামাই দিয়ে ওকে নিয়ে সারাদিন ঘোরা যায়।
৩। আগামী বার থেকে কম কম মদ খেতে হবে।
৪। বউয়ের কাছে মাফ চাওয়া বড় কোন ঘটনা না। সবাই চায়।
৫। মেঝেতে ঘুমানো পিঠের ব্যাথার জন্য ভালো।
  যেই ভাবা, সেই কাজ। টয়লেট থেকে বেরিয়ে সোজা দৌড় ফুলের দোকানে। আসার পথে ফোন করে বসের কাছ থেকে ছুটি নিয়ে নিলাম। বাসায় এসে আবার দাঁত কেলিয়ে হাসিটা দিলাম (এবার ফুল সহযোগে ) তবে এর উত্তরে বউ যা বললো, তার জন্য একেবারেই প্রস্তুত ছিলাম না। বউ বললো “ওমা! আগামীকাল আমাদের ম্যারেজ ডে, তোমার মনে আছে!! কি কিউট!! আমি তো ভাবলাম তোমার মনেই থাকবে না!!”
  ঘটনার আকষ্মিকতায় আমি কিছুটা ভ্যাবাচ্যাকা খেয়ে গেলেও খুব দ্রুত তা সামলে নিলাম। তারপর আবার হেহে করে হাসি দিলাম, তারপর আগামীকাল ছুটি নিয়েছি শুধুমাত্র ওর সাথে ঘোরার জন্য তাও জানিয়ে দিলাম।
  বউয়ের চোখমুখ দেখে যখন আশ্বস্ত হলাম, আজ মেঝেতে ঘুমাতে হবে না, তখন আমি মহানন্দে টিভি দেখা শুরু করলাম।
  শোবার সময় বউ বললো, একটা পিচ্চি বেবীর নাকি ওর খুব শখ!
  মাঝে মাঝে একদিন আগে মাতাল হওয়াটা তাহলে তেমন মন্দ না !


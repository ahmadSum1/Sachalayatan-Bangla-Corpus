শুভ জন্মদিন শিমুল আপা!



    ভেবেছিলাম শিমুল আপাকে ফোনেই জন্মদিনের শুভেচ্ছা জানাবো। প্রহরী ব্যাটাকে ফোন দিলাম শিমুল আপার নাম্বার নেয়ার জন্য, ব্যাটা মহা ধুরন্দর। নাম্বার দিয়েছে ঠিকই, কিন্তু নাম্বার নেয়ার পর গুনে দেখি একটা ডিজিট কম। এখন প্রশ্ন হলো, সেই একটা ডিজিটটি কি, এবং সেটি প্রহরীর সরবরাহকৃত নাম্বারের কোন জায়গায় বসবে?
  কম্বিনেশন পারমিউটেশন করে প্রায় ১০০ নাম্বার পাচ্ছি। কোন মাথা থেকে শুরু করলে ভালো হয় বুঝতে পারছি না। মারফির সূত্র আবার আমাকে খুব ভালো পায়।
  আপাতত ফোনের বাটন টেপাটিপি থেকে ব্রেক নিচ্ছি, তাই সচলের পাতায় জানিয়ে যাই জন্মদিনের শুভেচ্ছা।
   কোনদিন না দেখা হওয়া মানুষেরা যে কত আপন হতে পারে, সচলে না আসলে তা আমার কোনদিন জানা হত না। শুধু মাত্র কমেন্ট আদান প্রদানের মাধ্যমে সচলের যাদের সাথে অদৃশ্য এক সম্পর্কের বাধন তৈরী হয়ে গিয়েছে, শিমুল আপা তাদের মধ্যে অন্যতম।
  মুগ্ধ হই তার সহজ, সাবলীল, মজাদার লেখা পড়ে। কখনো পিতাজী পুরাণ পড়ে চোখের সামনে দেখতে পাই বাবা-মেয়ের আনন্দঘন মুহুর্তগুলো, কখনও হেসে লুটিয়ে পড়ি তার 'অপমান' বা 'আমি বড়োমাছ খেতে ভালোবাসি' বা 'রঙ নাম্বার' জাতীয় লেখা পড়ে, আবার কখনও  'অন্যসময়'এর মত গল্প পড়ে নির্বাক হয়ে বসে থাকি। আর  "কত্তো রঙের ভালোলাগা" সিরিজটা তো আজও তুলনাহীন।
   পেশায় শিক্ষিকা হয়েও যিনি স্বভাবে মোটেও মাস্টারনী নন, সেই শিমুল আপাকে জন্মদিনের অনেক, অনেক শুভেচ্ছা এবং শুভকামনা।      
শুভ জন্মদিন, শিমুল আপা!!!


আগামীকাল আমার গ্র্যাজুয়েশন



আগামীকাল (শনিবার) আমার গ্র্যাজুয়েশন। না, মাস্টার্স করিনি, পি এইচ ডি ও না। ব্যাচেলর্স শেষ করলাম। 
   অর্জন হিসাবে এটি হয়তোবা বেশ ক্ষুদ্র, কিন্তু এর মাধ্যমে শেষ হল জীবনের একটি ধাপ, পূর্ণ হল বাবা- মায়ের অনেক দিনের প্রত্যাশা। 
  আমার তেমন কোন আলাদা অনুভূতি হচ্ছে না। তবে স্বস্তি বোধ করছি এই ভেবে, প্রাথমিক যে উদ্দেশ্য নিয়ে আমেরিকায় পা রেখেছিলাম, তা আজ পূর্ণ হলো।
  আমার চলার পথটা তুলনামুলকভাবে দীর্ঘ ছিল, চার বছরের। মাস্টার্স করতে এলে হয়তো দেড়-দুই বছরে শেষ হয়ে যেত। আর সে কারনে মনে অনেক অজানা ভয় ও ছিল, শেষ পর্যন্ত শেষ করতে পারবো কিনা। পরম করুণাময়ের কাছে অসীম কৃতজ্ঞতা, এই চার বছর তিনি আমাকে মোটামুটি নির্বিঘ্নেই পার করিয়ে এনেছেন।
  বাবা মার প্রতি কৃতজ্ঞতা জানানোর ভাষা আমার নেই। জীবনের সব আনন্দ, বিলাস তারা ত্যাগ করেছেন আমার উজ্জ্বল ভবিষ্যতের কথা চিন্তা করে। আমার আজকের অবস্থানে আসার পিছনের সমস্ত অবদান তাদের। আজকের এই দিনে তাদের মুখে কিছুটা হলে ও হাসি ফোটাতে পেরেছি, এটাই আমার সবচেয়ে বড় অর্জন।
   আমার বড়বোনের কথাও উল্লেখ না করলেই নয়। ও না থাকলে আমি মেট্রিক ও পাস করতাম কিনা সন্দেহ। আমি আঁকা আঁকিতে চিরকালই হাস্যকররকম ভাবে দূর্বল ছিলাম। কেজি ক্লাস থেকে শুরু করে ক্লাশ এইট পর্যন্ত ড্রয়িং ক্লাসের বাড়িকাজের সব ছবিগুলো ওর আঁকা। ভালো ছাত্রদের সায়েন্সে যাওয়ার নিয়ম, গেলাম ও। কিন্তু, প্র্যাক্টিকালের একটা ব্যাঙের ছবিও আমি আঁকি নি। এমনকি মেট্রিকের প্র্যাক্টিকালের জন্য বাসা থেকে ছাপ দিয়ে একটা ব্যাঙ এঁকে নিয়ে গিয়েছিলাম, সে ছাপটা ও দিয়ে দিয়েছিল ও। শুধু আঁকাআঁকিই না, অঙ্কের প্রথম গৃহ শিক্ষক ও ছিল ও। এলজেব্রার প্রথম হাতেখড়ি ওর হাতে।
   আমেরিকায় আসার পর সব সময়ই দেশে যাব-যাচ্ছি করি, টাকা পয়সা থাকে না হাতে, যাওয়া ও হয় না। গত বছর গেলাম অবশেষে। তাও যাওয়া হতো না। বোন আমার তিলে তিলে টাকা জমিয়ে বাংলাদেশ থেকে ৫০০ ডলার পাঠালো, তাও যেন আমি যাই। নির্লজ্জের মত বোনের কাছ থেকে টাকাটা নিয়ে সাথে জমানো টাকা যোগ করে গেলাম অবশেষে। 
  কৃতজ্ঞতা মামা ও তার পরিবারের প্রতি। আমেরিকায় প্রথম ১ বছর ছিলাম তাদের বাসায়। থাকা খাওয়া ফ্রি। আমেরিকার ডান বাম চিনেছি তাদের হাত ধরেই। যে কোন দরকারে-অদরকারে মামা-মামী-মামতো ভাইয়েরা ছিল ছায়া হয়ে।
  এক বছর পর ম্যারিল্যান্ড থেকে চলে আসি লুইজিয়ানাতে। সম্পূর্ণ নতুন জায়গা। কাউকে চিনি না। কিন্তু এখানে ও সৃষ্টিকর্তা আমার জন্য এক সাহায্যকারী তৈরী করে রেখেছিলেন। জ়াহিদ ভাই, সুমি আপু। কখনো তাদের দেখি নি, ফোনে ফোনে পরিচয়, পরিচিত আরেক বাঙালীর মাধ্যমে। তারা আমাকে বরণ করে নিলেন অসামান্য স্নেহে। এয়ারপোর্ট থেকে পিক আপ করলেন জাহিদ ভাই, ডর্মে উঠার আগে সপ্তাহ খানেক ছিলাম উনাদের বাসায়। অল্প সময়ে তারা আমাকে এত আপন করে নিলেন, কে বলবে মাত্র এক সপ্তাহের পরিচয়? নতুন জায়গায় সেট হতে সব রকম সাহায্য করলেন। এরপর ও ছুটি হলেই চলে যেতাম উনাদের বাসায়। যেন আমার নিজেরই বাসা। আমার গ্র্যাজুয়েশনের পিছনে উনাদের অবদান ও কোন অংশে কম নয়। 
  বিভিন্ন মানুষের স্নেহ ভালোবাসা আমাকে অবিরত ঋণী করে যাচ্ছে। ঋণের বোঝা দিন দিন বেড়েই চলছে। ভালোবাসার ব্যাংকে আমি একজন বড়মাপের ঋণ খেলাপী।
   অবশেষে কৃতজ্ঞতা সচলায়তনের প্রতি। বিদেশের মরুভূমিতে সচলায়তন যেন এক পশলা বৃষ্টি। পড়ার অভ্যাস আমার ছোট কাল থেকেই। কিন্তু আমেরিকায় আসার পর পত্রিকা ছাড়া আর কিছুই বাংলায় পড়ার সুযোগ ছিল না।বাংলায় কিছু একটা পড়ার জন্য মনটা আঁকুপাঁকু করত। সচলায়তন শুধু বাংলায় কিছু পড়ারই সুযোগ করে দেয় নি, রীতিমত মান সম্পন্ন নতুন লেখা পড়ার সুযোগ করে দিচ্ছে। লেখালেখির ও সুপ্ত একটা স্বপ্ন ছিল, সুযোগ কখনো হয়নি। সচলায়তন সেই সুযোগ ও করে দিচ্ছে, সাথে বোনাস অজস্র পাঠক-পাঠিকা। লেখার মান যেমনই হোক, কোন পাঠক-পাঠিকা যখন বলে আমার লেখা ভালো লেগেছে, তখন নিজেকে পৃথিবীর সবচেয়ে সুখী মানুষ মনে হয়। এই অনুভূতির কোন তুলনা নেই।
  এই জীবনে আমার অর্জন খুব সামান্যই। তারপর ও নিজেকে আমার আজ খুব সুখী মানুষ মনে হচ্ছে।


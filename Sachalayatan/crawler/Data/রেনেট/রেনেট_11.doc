কেন দেশে ফিরে যেতে চাই?



   আমেরিকাতে আছি প্রায় পাঁচ বছর। থাকবো আরো কমপক্ষে দেড় বছর। কিন্তু এরপর আমি দেশে চলে যাবো, এমনটা প্রায় স্থির করে রেখেছি।
    আমার এই সিদ্ধান্ত অনেককেই হতাশ করছে, অনেককে করছে ক্রুদ্ধ। আবার অনেকেই আড়ালে আবডালে বলবে 'আমেরিকাতে সুবিধা করতে না পেরে চলে এসেছে'। ওভার অল, প্রতিক্রিয়া খুব একটা পজিটিভ না।
   আমার বুদ্ধিমত্তা নিয়ে কোনকালেই আমার কোনদিন কোন উচ্চধারণা ছিল না। বরং আমার ধারণা, আমি অনেকটা রঙের মানুষের দুবলো ক্যারেক্টারের মত বোকা কিসিমের। আমার পরিচিত মানুষদের যদি এ ব্যপারে এতদিন কোন সন্দেহ থেকেও থাকে, এখন তারা মোটামুটি শিওর হচ্ছে।
   যাহোক, কে কি ভাবলো, না ভাবলো সেটা নিয়ে এই মুহুর্তে আমি খুব একটা চিন্তিত না। আর্থিক দিক দিয়ে চিন্তা করলে দেশে ফিরে যাওয়াটা অবশ্যই বড়সড় বোকামী--একথা বুঝতে আইন্সটাইন হতে হয় না। এখন ছাত্রবস্থাতে ২০ ঘন্টা অন ক্যাম্পাস জব করে যা পাই, দেশে গিয়ে ফুলটাইম জব করেও হয়তো তা পাবো না। 
    আমেরিকার স্থানীয় বাঙালি যারা আছেন, তারা আমার কথা শুনে মিটি মিটি হাসেন...আর বলেন, এমন কথা রোজই সবাই বলে, কিন্তু কেউ যায় না...তুমিও যাবে না। এরকম একদিন এক কথা থেকে আরেক কথায় আমার রুমমেট বলেই বসল...'তুমি তো ভয়ে পালাচ্ছো...এখন পড়াশোনা করছো, পাশ করার পর চাকরি পাবে না, এই ভয়ে চলে যেতে চাও। বাপের ব্যাটা হলে আগে একটা চাকরি যোগাড় কর, তারপর চাকরির মুখে ঝাটা মেরে চলে যাও...তাহলে বুঝবো তুমি আসলেই দেশে চলে যেতে চাও... এরকম হাজারও কথা।
    এখন প্রশ্ন হচ্ছে, কেন আমি চলে যেতে চাই? আমি এমন কোন দেশপ্রেমিক না, যে দেশের টানে চলে যাচ্ছি...তাহলে? আমি কি ভীতু?
হতেও পারে। 
  কিন্তু আমি জানি আমি ঠিক কি কারণে চলে যেতে চাই...আর সেটা হচ্ছে আমার মা। এই পড়াশোনা, ডিগ্রি ইত্যাদি করতে করতে ইতিমধ্যে পাঁচ বছর কেটে গেল...আরো বছর দেড়েক যাবে...আমার মনে হয় এইটুকু সময়ই যথেষ্ট হয়েছে। আমি মাসে মাসে দেশে টাকা পাঠিয়ে আর ফোনে কথা বলে নিজেকে আর সান্তনা দিতে চাই না। দেশে থাকলে এই করতাম, সেই করতাম বলে আর আফসোস করতে চাই না। আমি চাই, কাজ শেষে যখন ঘরে ফিরবো, তখন আমার অপেক্ষায় কেউ বসে থাকবে। আমি চাই আমার ছোট্ট ভাগিনীটার সাথে অবসরে খেলা করতে। বিনিময়ে যদি আমাকে ঢাকার যানযট আবার ঠেলতে হয়, ঠেলব। গরমে সেদ্ধ হতে হয়, হবো। কিন্তু এসির তলে বসে অন্যসব সুখ বিসর্জন দিয়ে আমি আর থাকতে পারবো না। মা মারা গেলে একদিনের নোটিশে টিকিট কিনে কাঁদতে কাঁদতে আমি দেশে যেতে চাই না।
  আমি চাই হাসিমুখে দেশে যেতে। অনেকে নিজের স্বার্থের কথা চিন্তা করে বিদেশে থাকে, আমি নাহয় আমার স্বার্থের কথা চিন্তা করে দেশে ফিরে যাবো। 


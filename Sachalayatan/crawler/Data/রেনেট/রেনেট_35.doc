আয়েশার মা



এক
  কেউ কেউ তাকে আয়েশার মা বলে ডাকে। না, আয়েশার মা শুনে তাকে বয়স্ক, অথবা আয়েশা নামের কারোর মা, এমনটা ভাবার কোন দরকার নেই। আমাদের আয়েশার মা সদ্য ইউনিভার্সিটি পাস করা রূপবতী এক তরুণী। তার বিয়ে ও হয়নি। আয়েশা নামে একটা মেয়ে থাকা তো দূরের কথা। তারপর ও তার নাম আয়েশার মা। এরকম নামকরণ নিয়ে তার বন্ধুমহলে কারো কোন আপত্তির কথা আজ পর্যন্ত জানা যায় নি। বরং আয়েশার মা নামের তলে চাপা পড়ে তার আসল নাম অনেকেই ভুলতে বসেছে।
   তার নাম কেন, কিভাবে আয়েশার মা হল, তা একটা চিন্তার বিষয়। তবে বিশ্বস্ত সূত্রে যতদূর জানা গেছে, কোন এক মনোরম বিকেলে, আয়েশার মা তার বান্ধবী টুশির সাথে ফোনে কথা বলছিল। এক পর্যায়ে আয়েশার মা ভুল করে টুশিকে বলে ফেলেছিল যে, আয়েশা নামটা তার ভারী পছন্দের। একদিন যখন তার মেয়ে হবে, তখন তার নাম সে রাখবে আয়েশা। 
   যেই না একথা বলে শেষ করেছে, অমনি টুশির হোহো হাসি শুরু হয়ে গেল। হাসি আর থামতেই চায় না। ৫ মিনিট একনাগাড়ে হাসার পর অনেক কষ্টে শুধু একবার বলতে পারল, আয়েশা? তারপর আবার দ্বিগুন জোরে হাসি।
  আয়েশার মা আরো মিনিট খানেক টুশির হাসি শুনে ফোনটা খট করে রেখে দিল। 
   তা, এরপর থেকে আয়েশার মা-ই তার আনফিসিয়াল নাম হয়ে গেল।
দুই
   আয়েশার মা নামটা এত অল্প সময়ে এভাবে সবার মধ্যে ছড়িয়ে যাবে, এটা আয়েশার মা কখনো কল্পনা ও করতে পারে নি। মানুষের কত সুন্দর সুন্দর নিকনেম হয়। আর তার নাম হয়ে গেল আয়েশার মা। এমনকি, নতুন অনেকে যারা তার সাথে পরিচিত হতে আসে, তাদের কেউ কেউ ও তার আয়েশার মা নামটা জেনে আসে। কোত্থেকে জানে কে জানে!
   টুশি মেয়েটা বড় ফাজিল। এমনিতে সামনা সামনি বা ফোনে আয়েশার মাকে আয়েশার মা বলে ডাকলে ও তেমন কিছু মনে করে না। কিন্তু একদিন ওর বাবা টুশির ফোনটা ধরলেন। টুশি বলে, আঙ্কেল, স্লামালিকুম, আয়েশার মা আছে?
           তাও ভালো মন্দ মিলিয়ে আয়েশার মার জীবন ভালই চলছিল। কিন্তু মেজাজ সপ্তমে উঠে গেল, যেদিন ওদের বাসায় নতুন কাজের বুয়া এল।
তিন
   বাসায় নতুন কাজের বুয়া এসেছে। আয়েশার মা জিজ্ঞেস করল, বুয়া, তোমার নাম কি?
 - জ্বে, আফা, আমার নাম হইলো গিয়া আয়েশার মা।
   একথা শুনে আমাদের গল্পের আয়েশার মার মেজাজ ভয়াবহ খিচড়ে গেল। সে বলল,
  মস্করা কর আমার সাথে? আয়েশার মা কারো নাম হয় নাকি?
  - কি যে কন আফা, আপনার সাথে মস্করা করুম ক্যান? আমার মাইয়ার নাম আয়েশা। কেলাস থিরিতে পড়ে। তাই আমারে হগলতে আয়েশার মা কইয়া ডাকে। আমি কি করুম?
   আমাদের আসল আয়েশার মার চোখ সরু হয়ে গেল। বুয়াটা ফাজলেমো করছে নাতো? টুশির সাথে বুয়ার দেখা বা কথা হয়নি তো? বা টুশিদের বাসায় এই বুয়া কাজ করে না তো?
    যাহোক, আর কথা না বলে আয়েশার মা (গল্পের নায়িকা) অন্য ঘরে চলে গেল।  
   ঘটনা এই পর্যন্ত থাকলে ও কথা ছিল। একদিন বুয়া আয়েশার মা কে ডাকছেন বাবা। আমাদের নায়িকা আয়েশার মার মুখ থেকে ভুল করে বেরিয়ে গেল, কি বাবা? 
   সারাদিন বন্ধুরা যে হারে আয়েশার মা, আয়েশার মা বলে ডাকে, তাতে ও যে কবে এ নামে সাড়া দিতে অভ্যস্ত হয়ে গেছে, তা বুঝতেও পারেনি। 
   ছিঃ ছিঃ লজ্জায় মাথা কাটা যাওয়ার অবস্থা।
   এই ঘটনার পর থেকেই আয়েশা নামটা আয়েশার মার আর ভালো লাগে না। 
চার
   এই ঘটনার পর বেশ কিছুদিন পেরিয়ে গেছে। আয়েশার মার সত্যি সত্যি বিয়ে হল, বাচ্চা ও হল দুইটা, কিন্তু দুইটাই ছেলে। কিন্তু তারপর ও  তার আয়েশার মা নামটা মুছল না। তার ছেলে দুটোর নাম কি সুন্দর। নির্ঝর, আর আকাশ। তারপর ও তাকে এখন ও সবাই আয়েশার মা বলেই ডেকে চলেছে।
    নির্ঝরের বয়স ছয়। একদিন সে মাকে জিজ্ঞেস করে বসল, মা, আয়েশা কে?
   আয়েশার মা বললেন, কেউ না, বাবা। যাও আকাশের সাথে খেলা কর গে।
    উফফ...আর কত? কাগজে কলমে আয়েশার মা নামের অস্তিত্ব থাকলে তাও এফিডেফিট করে পালটানো যেত। এখন তো সে উপায় ও নেই। এখন তাহলে উপায়?
   নাহ, তৃতীয় একটা সন্তান নিতেই হবে।


অতঃপর নটরডেম নিয়ে আরো কিছু প্যাচাল



  (গত দুইদিনে দেখলাম নটরডেম নিয়ে ২ বছর আগে লেখা স্মৃতিচারণে অনেক নটরডেমিয়ানই ঢু মারছে। তাই নটরডেম নিয়ে আরো কিছু প্যাচাল পারার ইচ্ছা দমিয়ে রাখতে পারলাম না। ডিপার্টমেন্ট ওয়াইজ শুরু করি, কি বলেন?
  তাহলে প্রথম পিরিয়ড হোক বাংলার)
আমি বাংলা পুড়াই, পুড়িয়ে খাই
   জ্বি হ্যাঁ, খুব বেশি আগের ছাত্র না হয়ে থাকলে আপনি নিশ্চয়ই ধরতে পেরেছেন, উক্তিটি কার। জ্বি, ঠিকই ধরেছেন। উক্তিটি হল বাংলা ডিপার্টমেন্টের তৎকালীন নতুন সংযোজন 'সুহেল স্যারের'। একধরনের ইংরেজির শিক্ষক আছেন, যারা ইংরেজি উচ্চারনে বিশেষ প্রতিভার অধিকারী। তারা শেক্সপীয়ারকে সেক্সপিয়ার বলেন প্রতিনিয়ত। আবার অনেক বাংলা শিক্ষকও বাংলা উচ্চারনে সেরম পন্ডিত। আমাদের সুহেল স্যার ছিলেন ঠিক সেরকম।
   তিনি যখন ক্লাসে ঢুকে নিজের পরিচয় দিলেন, "আমি সুহেল।আমি বাংলা পুড়াই, পুড়িয়ে খাই" (আমি বাংলা পড়াই, পড়িয়ে খাই)...তখনই বুঝে গেসিলাম এই ক্লাসে হাসি চাপিয়ে রাখা কষ্টকর হবে।
  কিন্তু বিধি বাম। পার্ফেক্ট এটেন্ডেন্সের অভিশাপে ততদিনে আমি ফার্স্ট বেঞ্চে (মাঝখানের রো)। ফার্স্ট বেঞ্চের মাঝখানের সিটটা আমার।
আর তাই সুহেল স্যারের কুনজরে পড়তেও বেশি সময় লাগলো না।
এম্নিতেই স্যার আমার উপর ক্ষ্যাপা, তার উপর ফার্স্ট বেঞ্চের সিট। তাই কোন প্রকার দুষ্টুমি না করে হাসি হাসি মুখ করে স্যারের কথা শোনার ভান করছি। স্যার হঠাৎ পড়া থামিয়ে আমার দিকে তাকিয়ে বললেন, "এই ছেলে, হাসছিস কেন? আমাকে দেখলে তোর হাসি পায়?"
তুই তোকারি ছোটবেলা থেকেই আমি ভীষন অপছন্দ করি (সৈয়দ বংশের ছেলে বলে কথা!) তার উপর বিনা অপরাধে ঝাড়ি। মেজাজটাই খেল খিচড়ে। সেই থেকে শুরু হল সুহেলের সাথে আমার খিটিমিটি। প্রায়ই দেখা যায় বিনা কারনে তিনি আমাকে ধমকা ধমকি করছেন।
   একদিন কুইজের খাতা বিতরণ হচ্ছে। রোল অনুযায়ী লাইন ধরলাম। আমার রোল ১০৪। ১০৫ রোল যে ছেলেটার (আমরা সবাই ওকে চাচা ডাকতাম), সে আবার সুহেলের দারুণ প্রিয় ছাত্র। তো, আমি ডায়াসের দিকে গেলাম। স্যার আমাকে দেখলেন, তারপর খাতার দিকে তাকালেন। তারপর ভুরু কুচকে বললেন, "এই যে ভালো ছাত্র! চোখ মুখ দেখে তো মনে হয় পড়ে উলটে ফেলিস...পরীক্ষার খাতায় এই অবস্থা কেন?" আমি তো ভাবলাম নির্ঘাত ফেইল করেছি। খাতা নিয়ে দেখি ১০০ তে ৬০। বাংলার তুলনায় রাজকীয় নাম্বারই বলতে হবে। আর আমাকে কিনা এইভাবে ঝাড়ি! যাহোক, আমি রাগে গজ গজ করতে খাতা নিয়ে রওয়ানা দিলাম। তখন শুনি সে চাচকে  বলছে..."এই ছেলেটি চমৎকার লিখে...তোরা দেখে দেখে শিখ কিছু...ব্লা ব্লা।আমি সিটে এসে বসে রইলাম। চাচা ফেরত আসার পর জিজ্ঞেস করলাম, কিরে চাচা কত পেলি? চাচা বলে, "৬৫"। ওর নাম্বার শুনে আমার মেজাজ পুরা বিলা হয়া গেল। শালার ৫ নাম্বারের জন্য আমাকে এইরকম ঝাড়ি!
 তবে কিনা, চোরের দশদিন গৃহস্থের একদিন। একদিন টিফিন টাইমে কার্ড ফোনের বুথের বাইরে লাইন ধরে আছি (নতুন বিল্ডিং এর ভিতরেই ছিল বুথটা)...৩/৪ জনের পিছনে। লাইন আগাতে আগাতে আমার আগের জনে গিয়ে ঠেকল। সে প্যাচাল পাড়তেসে তো পাড়তেসে...পাড়তেসে তো পাড়তেসে...এদিকে টিফিনের সময় প্রায় শেষের দিকে। হঠাৎ দেখি, আমার পিছনে সুহেল দাঁড়িয়ে আছে। সেও ফোন করবে। আমিও ঘড়ি দেখি, সুহেল ও ঘড়ি দেখে। শেষ পর্যন্ত সুহেল আর থাকতে না পেরে আমাকে বলল...দেখতো ঐ বাদরটা কি প্যাচাল পাড়ে এতক্ষন... প্রেমালাপ করে নাকি? আমি না শোনার ভান করে দাঁড়িয়ে আছি। ২-১ মিনিট পর সেই বালক বের হলো। তখন সুহেল আমার পিছন থেকে বলে "তুই না কত ভালো! আমার না একটা জরুরী কল করতে হবে...আমি আগে ফোন করি, তারপর তুই বকবক করিস মন ভরে"
  হেহে...বটে? আমি মুখ শুকনো শুকনো করে বললাম, স্যার, আমার ছোট বোনটার আজকে অপরেশন। ওর খবরটা জানতে হবে...(আমার কোন ছোট বোন নাই  )
  স্যার দেখি বিড় বিড় করতে করতে উলটো দিকে রওয়ানা দিলেন 
   স্যারের ঝাড়িগুলো শুনতে খুব মজা লাগতো (যদি আমাকে দেয়া না হতো)। 
  একদিন এক ছেলে কলারের নিচের এক বোতাম খোলা অবস্থায় অনেকটা শিস বাজাতে বাজাতে ক্লাসে ঢুকলো। সুহেল পাকড়াও করলো। "এই জংলী! এরকম অর্ধ নগ্ন হয়ে ঘুরে বেড়াস কেন? এইখানে কি কোন মেয়ে আছে, যে তোর উদোম বুক দেখে তোর প্রেমে পড়ে যাবে? বোতাম লাগা বলছি"
    আরেকদিন পড়াতে পড়াতে সুহেল বলে (কিছুটা ক্ষেপে গিয়ে)..."মেয়েরা নিজেদের কি ভাবে? পুরুষরা শুধু তাদের উপর নির্যাতনই করে? আরে মহিলা, পুরুষরা যদি শুধু তোদের নির্যাতনই করে, তবে বছর বছর এত বাচ্চা হয় কি করে?"
   তবে সুহেলের যে ঘটনায় সবচেয়ে মজা পেয়েছিলাম...৫১ তম বর্ষ পূর্তিতে জেমসের কনসার্ট হবে নটরডেমে। পুরো কলেজ টগ বগ করে ফুটছে উত্তেজনায়। তো কনসার্টের আগের দিন সুহেল ক্লাসে জেমস কে বিশাল ঝাড়ি। "আমি বুঝি না তোরা এই ব্যাটার গান কেন শুনিস...ইত্যাদি ইত্যাদি"
   কনসার্টের দিন দেখা গেল মঞ্চে জেমসের সাথে ছবি তোলার জন্য সুহেলের কি লম্ফ-ঝম্ফ! ক্যামেরাম্যানকে (ছাত্র) ঝাড়ি "এই ব্যাটা ক্যামেরাম্যান...এদিকে আয়...আমার আর জেমস ভাইয়ের একটা ছবি তুলে দে...তারপর সে কি পোজ 
প্রমীলা ম্যাডাম
ফার্স্ট ইয়ারে ক্লাস নিতেন প্রমীলা ম্যাডাম। তখনো আমাদের সিটিং চার্ট তৈরি হয়নি। কাজেই সবার নাম ধরে ধরে রোল কল করতে হত। সে এক বিরাট কমেডি। ক্লাস ছিল ৪০ মিনিটের, ম্যাডামের রোলকল শেষ হতে হতে ৩০ মিনিট পেরিয়ে যেত (একটুও বাড়িয়ে বলছি না)...তারপর হৈমন্তি শুরু করতে না করতেই ক্লাশ শেষের ঘন্টা। ম্যাডাম রবীন্দ্র সংগীত ভালো গাইতেন সন্দেহ নেই, কিন্তু এরকম মিহি স্বরে গ্রুপ ২ এর ১৮০ টা বাঁদরকে কন্ট্রোল করা উনার আয়ত্তের বাইরে ছিল। একে তে ১৮০ জনের রোলকল, তার উপর বেশির ভাগ রোলই ২/৩ বার করে ডাকতে হত। চিৎকার চেচামিচিতে ম্যাডামের কথা কেউ শুনতে পেলে তো!
  ভালো মানুষের আসলেই ভাত নেই দুনিয়াতে 
  নাহ...লিখতে লিখতে অনেক বড় হয়ে যাচ্ছে...বাকী বাংলা ডিপার্টমেন্ট মন্তব্যের ঘরে   ।
সুবিধার্থে লিস্ট দিই--
মুখতার স্যার (কেউ একজন আলাদা পোস্ট দেন)
আবু বকর সিদ্দিকী (বকর আলী)
বকুল আপা (ফাদার বকুল)
মারলিন ম্যাডাম
  জনগনের উৎসাহ লক্ষ করা গেলে অন্য ডিপার্টমেন্ট ও আসবে ক্রমান্বয়ে)


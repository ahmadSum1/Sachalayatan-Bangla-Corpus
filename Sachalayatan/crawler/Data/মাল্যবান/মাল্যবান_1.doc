অনিকেত ভেসে যায় চিল 



যে দেখাগুলি হয়ে ওঠে না তার মাধুর্যের কল্পনায়
আকাশে ছবি এঁকে যায় মেঘ, আর ভেসে যায়
নৌকাগুলি অকূল দরিয়ায় । সে ছবির রঙে রঙে বাজে
না শোনা সুর । জলের ঢেউ ভেঙে ভেঙে বিনা কাজে
বয়ে যাওয়া পাতার মতন কথাগুলি না বলার আক্ষেপে
তেমনই নিশ্চুপ শুধু । সে পাতার ভাষাহীন অনুতাপে
অনিকেত  বেদনার নীল । 
যে শব্দগুলি অধরা, বাস্পপুঞ্জের আবরণে  ঢাকা
দৃশ্যের মতন আড়ালে রয়ে গেলো, স্মৃতির অতলে থাকা
গানের কলির মতন,  মনেও পড়েনা ।  তারই ক্রম আর্তরবে
কবিতার শরীর থেকে ঝরে পড়ে বেদনার গান ।  দেখি বৈভবের
হতবাক অবয়ব শুধু ।  ভাঙা ক্যালিডোস্কোপের মত যে  দিনগুলি চুরমার,
এলোমেলো, আর প্রিয় মুখগুলি লাগে অচেনার মতো, তারই অপার
শূণ্যতায় একা ভেসে যায় চিল।    
( উৎসর্গ  -  সংসারে এক সন্ন্যাসী ) 


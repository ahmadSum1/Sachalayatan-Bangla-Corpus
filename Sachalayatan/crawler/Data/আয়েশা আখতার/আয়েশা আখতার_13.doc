বলিতে সাধ হইল-২



প্রচারেই প্রসার-আর রাজনীতির ক্ষেত্রে এর কোন বিকল্প নাই। আমাদের বর্তমান তত্ত্বাবধায়ক সরকারের কথাই বলিতেছি- ইদানিং বিটিভি ছাড়াও অন্যান্য টিভি চ্যানেলগুলিতে হয়ত অনেকেই লক্ষ করিয়াছেন, সেনাবাহিনীর কর্মকাণ্ড লইয়া হায়দার সাহেব দারুন্ একখান সঙ্গীত পরিবেশন করিতেছেন,সেনাবাহিনী কীরূপে নিজের জীবন বিপন্ন করিয়া দেশকে ভয়ানক সব দুর্যোগের হাত হইতে রক্ষা করিয়া চলিয়াছে, ইহাই তাহার সারকথা। অপরদিকে দুর্নীতিদমন কমিশনের প্রশংসায় পঞ্চমুখ হইয়া বাংলা চলচ্চিত্রের নাদুসনুদুস নায়ক নয়িকাগণও বয়ান করিতেছেন তাহাদের বীরোচিত অভিযানের কথা। সেই সঙ্গে যুক্ত হইয়াছে আমাদের নতুন প্রজন্ম, ক্লোজ আপ ওয়ানের তারকারা -'এখনই সময় নতুন কিছু করার';যেন এই স্বর্ণক্ষণ চলিয়া গেলে আমাদের আর ভাল কিছু করিবার সুযোগ থাকিবে না। এইসব প্রচার করিয়া সরকার কী বুঝাইতে চাহিতেছে সচেতন মাত্রই বুঝিতে পারিতেছে। এখন ভয় হইল এইরূপ প্রচারে আমজনতার বিভ্রান্ত হইবার যথেষ্ট সুযোগ রহিয়াছে। ইহা জনগণের আবেগকে লইয়া একরকম ব্ল্যাকমেইল করিবারই সামিল। জনগণকে যেন ইহাই বোঝানোর চেষ্টা যে, আমাদের বিকল্প কেহ নাই। 


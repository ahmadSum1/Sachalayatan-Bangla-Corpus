বাংলা বানানরীতি আলোচনা - ১



(পরবর্তী অংশ)
এবার কিছু শব্দকে ভেঙ্গে  দেখাচ্ছি -
শরীর+ইক = শারীরিক
সীমা+ইত=সীমিত
পীড়া+ইত=পীড়িত
নীল+ইমা=নীলিমা
পঙ্ক+ইল=পঙ্কিল
পরীক্ষা+ইত=পরীক্ষিত
উজ্জীবন+ইত=উজ্জীবিত
এসব শব্দের বানান অনেক সময়ই বিভ্রাট সৃষ্টি করে। এখানে মূল শব্দের বানানে কিন্তু কোন পরিবর্তন হয় নি। ইক,ইত,ইমা,ইল এ প্রত্যয়গুলোর কারণেই পরবর্তী অংশে ই-কার হয়েছে।
আবার ধরা যাক এই শব্দগুলোর বেলায় কী পরিবর্তন ঘটছে-
একাকী +ইনী=একাকিনী
বিজয়ী+ইনী=বিজয়িনী
মায়াবী+ইনী=মায়াবিনী
একই ভাবে বন্দিনী, প্রণয়িনী, বিরহিণী। এখানে মূল শব্দের শেষে ই-কার থাকলেও ইনী প্রত্যয় যোগ হওয়ায় ঈ-কার পরিবর্তিত হয়ে ই-কার ও শেষে ঈ-কার হয়েছে।
আমরা কিছু বানান ভুল লেখতে লেখতে এতটাই অভ্যস্ত হয়ে যাই যে, এগুলোকে আর অশুদ্ধ মনে হয় না। যেমন- বুদ্ধিজীবি, শ্রমজীবি, পরজীবি ইত্যাদি। এখানে মূল শব্দের পরে ‌'জীবী'  যোগ হওয়ায় এই বানানটির কোন পরিবর্তন করা যাবে না। তাই বানানগুলো হবে এমন- বুদ্ধিজীবী, পরজীবী, শ্রমজীবী।
প্রত্যয় যোগে বানানের এই যে পরিবর্তন ঘটছে এটা অনেকটা রসায়নের বিক্রিয়ার মত।  সুশৃঙ্খলভাবে এ পরিবর্তনগুলো ঘটে থাকে।
আরো কিছু বানান ভেঙ্গে দেখাচ্ছি-
প্রাণী+জগৎ = প্রাণিজগৎ
মন্ত্রী+গণ=মন্ত্রিগণ, কিন্তু মন্ত্রীরা
শ্রেণী+বিন্যাস=শ্রেণিবিন্যাস
এখানে বলা হয়েছে, সমাসবদ্ধ শব্দ হলে বা সংস্কৃত বহুবচনবাচক বিভক্তি যোগ হলে প্রথম পদের শেষে ঈ-কার থাকলে তা ই-কারে রূপ নিবে। তাই রা বাংলা বিভক্তি হওয়ায় মন্ত্রীরা  বানানে কারের পরিবর্তন হয়নি।
আরেকটি বানান নিয়ে আমরা প্রায়ই বিভ্রান্ত হই- 'কী' বা 'কি' কখন হবে? কয়টি উদাহরণ দিচ্ছি-
ক. তোমার নাম কী ? কী করে যাব ?
খ.তোমার নাম কি বিজয়? তুমিও কি  যাবে?                                                                              গ. কি ঝড় কি বৃষ্টি কিছুই তাকে আটকে রাখতে পারে নি।
ঘ. কী আনন্দ! কী সৌভাগ্য!
ক নং প্রশ্নগুলোর উত্তরে কোন একটি নাম বা কোন বর্ণনা দিতে হবে, অর্থাৎ এখানে কোন বিশেষ্য বা বিশেষ্যস্থানীয় বাক্য হবে তাই এই বানানটি ঈ-কার দিয়ে লেখতে হবে। আবার খ নং প্রশ্নের উত্তরে হ্যাঁ বা না হবে , তাই এতে ই-কার হয়েছে। গ নং উদাহরণে 'কি' এসেছে 'অথবা' অর্থে । সুতরাং দেখা যাচ্ছে অব্যয় হিসেবে এই পদটির বানানে ই-কার হচ্ছে। ঘ নং উদাহরণে 'কী' এসেছে বিশেষ্যগুলোকে বিশেষিত করতে, তাই ঈ-কার হয়েছে।
অতএব সারাংশ হল এই যে, বিশেষ্য বা বিশেষণ অর্থে 'কী' এবং অব্যয় অর্থে 'কি ' লেখতে হবে।
ই/ ঈ/উ/ঊ কার নিয়ে আলোচনার এখানেই সমাপ্তি। এখানে এসব কার সংক্রান্ত বানানের নিয়মগুলোর  প্রায় সবই আলোচনা করা হল। এরপর অন্য কোন নিয়ম নিয়ে পাঠশালা খোলা যাবে। ততদিন পর্যন্ত পাঠশালা বন্ধ থাকবে।


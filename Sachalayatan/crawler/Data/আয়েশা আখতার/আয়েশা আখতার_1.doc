 শিষ্টবচন !!!



এই প্রথম বাংলাদেশের বাইরে দীর্ঘসময় ধরে বসবাস জার্মানিতে। এর মধ্যে কতবার যে Danke (ধন্যবাদ), Entschuldigung (মাফ করবেন), Tut mir Leid(দুঃখিত) বলা হয়ে গেছে, আর Guten Morgen  (সুপ্রভাত), Guten Tag(শুভ দিন), Guten Abend(শুভ সন্ধ্যা) তো আছেই!!! ইংরেজিতে একটি পরিভাষা আছে Routine  Formulae, এ ধরনের বাক্য বা বাক্যাংশ Routine Formulae-র আওতায় পড়ে। এর উপযুক্ত বাংলা পরিভাষা খুঁজেও পাচ্ছি না এই মুহূর্তে। বাংলা একাডেমীর অভিধানে  Formulae শব্দের অর্থ করা হয়েছে প্রতিনিয়ত ব্যবহৃত শব্দাবলী (Excuse me, Thank you), মামুলি বুলি। যেসব বাক্যে বা বাক্যাংশে শিষ্টতা- ইংরেজিতে যাকে বলে Politeness, প্রকাশ পায়, সেসব বাক্য Routine Formulae - র মধ্যে পড়ে। আপাতত একে শিষ্টবচন হিসেবে সংজ্ঞায়িত করা যাক। 
শিষ্টবচনের ব্যবহার কোন জাতির সংস্কৃতিরই একটি অংশ এবং এর প্রকাশভঙ্গি জাতি বিশেষে আলাদা। জার্মানির পথে, দোকানে, যানবাহনে এ ধরনের বচন যেমন শোনা যায়, বাংলাদেশে তেমন শোনা যায় না। এখানে গণমানুষের মুখের ভাষার কথা বলা হচ্ছে। শুধু শিক্ষিত জনের কথা বলছি না। রাস্তা দিয়ে যাচ্ছেন হয়ত কারুর সঙ্গে ধাক্কা লাগল, খুব কমই শোনা যায় “দুঃখিত” বলতে। হয়ত আপনার দিকে ঠোঁটের কোণে একটু হাসি নিয়ে তাকাবে, অথবা ভাই দেখি নি/ খেয়াল করি নি বলে চলে যাবে, কিছু না বলেও চলে যেতে পারে। পরিসংখ্যানটা পাঠকই ভাল বলতে পারবেন। “ধন্যবাদ‍” শব্দটিকে প্রায় দখল করে রেখেছে Thanks /Thank  you. আর ধন্যবাদ বললেও এর উত্তরে “স্বাগতম” শব্দটি কম শোনা যায় বলে হয়ত কানে লাগে, তবে ধন্যবাদের উত্তরে উল্টো “ধন্যবাদ” বলতে শোনা যায়। যেখানে ইংরেজি (Welcome) বা জার্মান (Bitte) ভাষায় এর জন্যে নির্দিষ্ট শব্দ আছে।দিনের তিনভাগে তিন রকমের সম্ভাষণ খাতায়কলমে থাকলেও মুখে এর ব্যবহার খুবই সীমিত। প্রথম দর্শনে আমরা ধর্মীয় সম্ভাষণই ব্যবহার করি, বিদায় নেওয়ার সময়ও তাই।    Please  তো এখন বাংলাভাষার একটা অংশই হয়ে গেছে। এর ব্যবহার বাংলায়ও আ্ছে- “দয়া করে......”। শিষ্টবচনের  আরেকটি দিক আছে, যেখানে Modal Verb-এর ব্যবহার করতে হয় - Could I…, Would you…, May I…? ইংরেজি বা জার্মান শেখার সময় এর ব্যবহার বিশেষভাবে শিখতে হয়। কোথায় কখন কোনটির ব্যবহার করতে হবে ঠিকমত না জানলে লজ্জায় পড়তে হয় বৈকি! জার্মানীতে এসে সেটা ভালভাবেই টের পাচ্ছি। দেশে কিছুদিন জার্মান ভাষা শেখানোর সৌভাগ্য হয়েছিল। সেখানে Modal verb-এর ব্যবহার শেখাতে একটু কষ্টই করতে হত। বাংলায় ঠিক এর জন্যে নিদিষ্ট ক্রিয়াপদ নেই, তবে বাগভঙ্গী অবশ্যই আ্ছে, যেমন- করতে/দেখতে/যেতে পারি?/অনুমতি দিলে..। তবে আমজনতার বাংলাভাষা যদি বলি, সেখানে নির্দিষ্ট পরিবেশে নির্দিষ্ট শব্দ ব্যবহার করা অপেক্ষা ব্যঞ্জনাময় ভঙ্গির ব্যবহার্‌ই যেন বেশি। ক্রেতা-বিক্রেতা সাধারণত নির্দিষ্ট শিষ্টবচন নয় মিষ্টি হাসি দিয়ে কোন কিছু সরাসরি চেয়ে থাকেন জানিয়ে থাকেন। কাউকে কিছু উপহার দিলে আন্তরিক হাসি সহ “কী দরকার ছিল..” –সচরাচর এমনটা শুনে থাকি। 
পশ্চিমা সংস্কৃতি থেকে আমরা শিষ্টবচনের কিছু বিষয় নিয়েছি এটা অস্বীকার করা যাবে না। তবে আমাদের সংস্কৃতিতে এর নিজস্ব যে ভঙ্গি আছে তাতেও কম শিষ্টতা প্রকাশ পায় না। স্বরের বৈচিত্র্য, ব্যঞ্জনাময় ভঙ্গি সব মিলে মিশে শিষ্টবচন যেন আনুষ্ঠানিকতার সীমা ছাড়িয়ে গেছে।


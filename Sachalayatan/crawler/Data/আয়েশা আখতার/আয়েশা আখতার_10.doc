সচলায়তন সংকলন -প্রথম খণ্ড প্রসঙ্গে কিছু কথা



সচলায়তন সংকলন -প্রথম খণ্ড শেষতক হাতে আসল। প্রথমেই এর পেছনে যারা শ্রম দিয়েছে সবাইকে অভিনন্দন। আমি আসলে ততটা সচলায়তনের নিয়মিত পাঠক না হওয়ায় এখানকার অধিকাংশ লেখাই প্রথম পড়ছি । প্রথমটায় সূচিপত্র না থাকায় একটু বিরক্ত হলেও পরে আবিষ্কার করলাম এর একটা ইতিবাচক দিকও আছে - অনেকটা বাধ্য হয়েই সবগুলো লেখা চেখে দেখছি। বইটার প্রচ্ছদ দেখে আমার ১১ বছরের ভাইটির মন্তব্য- 'পায়ের ছাপগুলো এই বইয়ের লেখকদের মনে হয়।'এই চিন্তাটা মনে হয় মন্দ না। প্রায় ৭০ জন (হিসেবে ভুল না হলে)  লেখকের ভিন্ন ভিন্ন স্বাদের লেখায় যে বইটি ভরপুর তার একটা ইঙ্গিত প্রচ্ছদটিতে পাওয়া যায়। আর লেখাগুলোর সংকলনের দায়িত্বে যারা ছিল তারা রীতিমত বাহবা পাওয়ার যোগ্য। সংকলনটি প্রকাশিত হওয়ার পর এটি শুধু আর সচলায়তনের সদস্যদের মধ্যে সীমাবদ্ধ থাকছে না । সাধারণ পাঠকদের কথাও তখন মনে রাখতে হচ্ছে । এসব বিবেচনা করলে বলতে হবে এর সংকলকের ভূমিকায় যারা ছিল তারা যথেষ্ট চিন্তাভাবনা করেই কাজটি করেছে। তবে প্রথম কাজে কিছু ভুলচুক হবেই - এটা মেনে নিলে সব মিলিয়ে কাজটি দারুন হয়েছে। পরবর্তী কালে ভুলগুলো আশা করি আর থাকবে না। 


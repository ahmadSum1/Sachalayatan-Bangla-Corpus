বাংলা বানানরীতি আলোচনা- ১



একটি বেসরকারি টিভি চ্যানেলে সংবাদ শিরোনামা দেখছিলাম , সেখানে ‍"দুরবস্থা" বানানটি লেখা হয়েছে এভাবে - "দুরাবস্থা" । বাংলা বানানের  এই দুরবস্থা রাস্তার পাশের বিলবোর্ড থেকে শুরু করে সংবাদপত্র  , টেলিভিশন , পাঠ্যপুস্তক , অপাঠ্যপুস্তক সর্বত্রই দেখা যায়। অথচ একটু সচেতন হলে, আন্তরিক হলে এসব ভুল এড়ানো যায় । বিশেষ করে যারা লেখালেখি করেন তাদের এই ব্যাপারে সচেতন হওয়া দায়িত্বের মধ্যেই  পড়ে। ১৯৩৬ সালে কলিকাতা বিশ্ববিদ্যালয় বাংলা বানানের নিয়ম প্রবর্তন করে, এরপর দুই বাংলায়ই বিভিন্ন সময় বাংলা বানান নিয়ে আরো কাজ হয় , বানানকে সরল করার চেষ্টা চলে । বাংলা ভাষা ও সাহিত্যের  জাতীয় প্রতিষ্ঠান বাংলা একাডেমী ১৯৯২ সালে বিশেষজ্ঞ কমিটি গঠন করে প্রমিত বাংলা বানানের নিয়ম প্রণয়ন করে -যাকে আমরা আদর্শ হিসেবে ধরতে পারি। আমরা হরহামেশা যেসব বানান ভুল করে থাকি  বাংলা একাডেমীর বানানরীতির আলোকে সেগুলো কীভাবে শুদ্ধ করতে  পারি তা নিয়ে আলোচনা করব।
বাংলা ভাষায় ব্যবহৃত শব্দাবলির শতকরা ৭০ ভাগই তৎসম অর্থাৎ সংস্কৃত শব্দ । বাকি সব শব্দ অতৎসম শব্দ । তৎসম ও অতৎসম শব্দের বানানরীতিতে পার্থক্য রয়েছে। তৎসম শব্দের বানান সংস্কৃত ব্যাকরণের অনুসারী, যৎসামান্য পরিবর্তন ছাড়া এখানে হস্তক্ষেপ করা হয় নি। এই তৎসম শব্দের বানান নিয়েই যত সমস্যা তৈরি হয় এবং বাংলা বানান অনেকের কাছেই জটিল ও দুরূহ ঠেকে। এ আলোচনায় তদূর সম্ভব বোধগম্য করে বাংলা বানানরীতি তুলে ধরার চেষ্টা করছি।
১.ই/ ঈ /উ/ঊ এর ব্যবহার:
তৎসম  শব্দের েত্রে বলা হয়েছে , যেসব তৎসম শব্দে  ই,ঈ  বা উ,ঊ, শুদ্ধ সেসব বানানে শুধু ই ও উ ব্যবহৃত হবে এবং এদের কার চিহ্ন ব্যবহৃত হবে। যেমন- উষা, উনিশ, কিংবদন্তি , ধমনি, ভঙ্গি ,সূচি, পঞ্জি ইত্যদি।
তবে জাতি , ভাষা ও বিশেষণবাচক সংস্কৃত শব্দের  বানানে শেষে  ঈ-কার হবে । যেমন- উপকারী, জয়ী, আগামী, ও প্রবাসী। এখানে মূল শব্দের শেষে ঈ প্রত্যয় যুক্ত হওয়ায় শেষের ঈ-কার বদলাবে না। কিন্তু অতৎসম শব্দের বানানে এক্ষেত্রে ই - কার হবে। যেমন- ইংরেজি, কেরানি, ফরিয়াদি ইত্যাদি, এই মতে একাডেমী বানানেও ই-কার হওয়ার কথা, যদিও 'বংলা একাডেমী 'বানানে কোন পরিবর্তন করা হয় নি। 
ই/ ঈ  -কার হওয়ার পেছনে প্রত্যয় বিশেষ ভূমিকা রাখে। যেমন - মূল শব্দের শেষে আলি, আবলি প্রত্যয় যুক্ত হলে শেষে  ই-কার হবে । উদা: সোনালি, রূপালি, মিতালি, দৃশ্যাবলি, গ্রন্থাবলি ইত্যাদি। আবার ঈ-কারান্ত শব্দের শেষে তা ও ত্ব প্রত্যয় যুক্ত হলে ঈ-কার ই-কার -এ রূপ নিবে। যেমন-
 উপকারী+তা= উপকারিতা
সহযোগী+তা=সহযোগিতা
কৃতী+ত্ব=কৃতিত্ব
দায়ী+ত্ব=দায়িত্ব (অসমাপ্ত)


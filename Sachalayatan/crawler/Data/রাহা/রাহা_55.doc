জীবন যেখানে দ্রোহের প্রতিশব্দ মৃত্যুই সেখানে শেষ কথা নয়



বঙ্গীয় ব-দ্বীপের ইতিহাস হাজার বছরের । এই হাজার বছর ধরেই এ এলাকার মানুষ প্রকৃতির রুদ্রতা, জানোয়ারের হিংস্রতা কিংবা ক্ষমতাধর শাসকদের সাথে প্রতিনিয়ত লড়াই করে করে বেচে আছে । প্রতিক্ষণ যেন একটি সংগ্রাম । আমরণ জীবন সংগ্রামের ব্রত নিয়েই জন্মে এই বাংলার মানুষ । যেখানে জীবন মানেই সংগ্রাম , জীবন মানেই টিকে থাকার লড়াই সেখানে কোন তান্ডবলীলাই স্তব্ধ করতে পারেনি জীবনের গতি আজ পর্যন্ত । পারবেও না । কেননা জীবন যেখানে দ্রোহের প্রতিশব্দ মৃত্যুই সেখানে শেষ কথা নয় । উপসংহার নয় ।
পারেনি কোন বিদেশী শাসক তাদের দমিয়ে রাখতে , পারেনি কোন মহামারী, দুর্ভিক্ষ, ঝড় ,জলোচ্ছ্বাস এমন কি একাত্তরের স্মরণকালের ভয়াবহ গণহত্যাও । সকল বৈরিতাকে হার মানিয়ে এগিয়েছি আমরা । থাকব বলে তো হাটতে শুরু করিনি । গন্তব্যেই যাবো , যেভাবেই হোক ।
কালে কালে মানুষ সূর্যোদয় থেকে সূর্যাস্ত পর্যন্ত লড়ে যায় । জীবন সাগরে কখনও জোয়ার কখনও ভাটা । এ পার ভাংগে তো ওপার গড়ে । গড়ে তলে বসতি , আশ্রয় নেবার, ঠাই নেবার বসত । গড়তে গিয়ে জেনে নেয় এই গড়াই শেষ নয় যেকোন মুহুর্তেই ভেংগে যাবে । যেন তাসের ঘর । 
এই সিডরের আঘাতও আমরা সয়ে যাবো , ভেংগে পড়ব না । সব ক্ষতিকে কাটিয়ে উঠব । কাটিয়ে উঠতে চাই আমরা নতুন উদ্যোমে । সেজন্য শুধু চাই সহমর্মিতা , সহযোগিতা আর নতুনদিনের স্বপ্ন । সেই স্বপ্নকে সাথে নিয়েই আমাদের সহমর্মিতাকে পুজিঁ করেই এই দুর্গত মানুষ আবার জেগে উঠবে । আমাদের কাধে না হয় একটু ভর দিয়ে উঠে দাড়াবে তারা ।
আসুন আমাদের কাধঁ একটু প্রশস্ত করি । 


আজ রাষ্ট্র এবং শিক্ষকেরা একে অপরের প্রতিপক্ষঃ অধ্যাপক ডঃ হারুণ-অর-রশীদ



 ঢাকা বিশ্ববিদ্যালয়ের ছাত্রবিক্ষোভ ও সহিংসতার ঘটনায় অভিযুক্ত  চার শিক্ষক আদালতে নিজেদের নির্দোষ দাবি করে ন্যায়বিচার চেয়েছেন।
অধ্যাপক হারুণ-অর-রশীদ  আদলতে বলেন ‍‍" শিক্ষক-ছাত্রদের বিরুদ্ধে এসব অভিযোগ এনে সরকার ও শিক্ষকদের মুখোমুখি করা হয়েছে। আজ রাষ্ট্র এবং শিক্ষকেরা একে অপরের প্রতিপক্ষ। আমাদের বিরুদ্ধে যে অভিযোগ আনা হয়েছে, তার কোনো ভিত্তি নেই। যা ঘটেনি, মামলা ও এজাহারে তা-ও লেখা হয়েছে। ২০ আগস্ট বিশ্ববিদ্যালয়ের ছাত্র ও সেনাসদস্যদের মধ্যে খেলা দেখাকে কেন্দ্র করে একটি অপ্রীতিকর ঘটনা ঘটে। ওই ঘটনায় ছাত্র ছাড়াও ঘটনাস্থলে উপস্থিত দুই শিক্ষক লাঞ্ছিত হন। আমি ঘটনার সময় ছিলাম না। অথচ আমার বিরুদ্ধে অভিযোগপত্র দেওয়া হয়েছে। সাধারণ ছাত্রদের মারধর ও শিক্ষকদের লাঞ্ছিত করার বিষয়টি স্বাভাবিক ছিল না। আমি সামাজিক বিজ্ঞান অনুষদের তিন-তিনবার নির্বাচিত ডিন। আমরা শিক্ষকেরা ছাত্রছাত্রীদের অভিভাবকও বটে। আহত ছাত্রদের পাশে দাঁড়ানো আমাদের কর্তব্য। কেননা, ওই ঘটনায় যদি একজন ছাত্র নিহত হতো, তাহলে তার দায়দায়িত্ব কে নিতেন, বিশ্ববিদ্যালয়ের অবস্থা কী হতো? বিশ্ববিদ্যালয়ের শান্তিশৃঙ্খলা বজায় রাখার জন্য শিক্ষক সমিতির সদস্যরা সম্মিলিতভাবে ছাত্রদের পাশে দাঁড়ানোর সিদ্ধান্ত নেন। শিক্ষকেরা শান্তিপূর্ণ অবস্থান থেকে তাঁদের কর্মসূচি দিয়েছিলেন।শিক্ষকেরা তাঁদের নৈতিক অবস্থান থেকে ছাত্রছাত্রীদের পাশে দাঁড়িয়েছিলেন। এতে কোনো অন্যায় করা হয়নি। ওই ঘটনায় দেশে জরুরি বিধিমালা ভঙ্গ করার অভিযোগ, ছাত্রদের উসকানি, ভাঙচুর ও কুশপুত্তলিকা দাহ করার ব্যাপারে কোনো প্ররোচনা দেওয়া হয়নি।
অথচ বর্তমান সরকারের সময়ে মিছিল-সমাবেশের খবর পত্রপত্রিকা ও ইলেকট্রনিক মিডিয়ায় প্রচারিত হয়েছে। আমরা দেখেছি, তাতে দেখা গেছে বিভিন্ন সংগঠন মিছিল-সমাবেশ ও ভাঙচুর করেছে। সেখানে জরুরি আইন ভঙ্গের অভিযোগ আনা হয়নি। রাষ্ট্র যেখানে আমাদের নিরাপত্তা দেবে, সেখানে যা ঘটেনি তা-ই দিয়ে আমাদের অভিযুক্ত করা হয়েছে। এটা খুব দুঃখজনক।"


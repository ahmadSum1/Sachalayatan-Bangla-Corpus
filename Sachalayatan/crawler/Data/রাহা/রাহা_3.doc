ভরা পেটে ক্ষুধার্ত মানুষের জন্য কয়েক ছত্র ব্লগঃ মানুষ বাঁচবে তো ??



আমি বর্তমান যে উচুঁ অট্টালিকায় চুড়ই পাখির মতন থাকি, তার ব্যালকনি থেকে বিডিআর এর ন্যায্যমূল্যের (মোটা চালের কেজি ২৫ টাকাই যখন ন্যায্য মূল্য হয়!!!) দোকান দেখা যায় । প্রতিদিনই দেখি সকাল দশটায় লাইনটির যে দৈর্ঘ্য বিকেল তিনটাতেও তার দৈর্ঘ্য খুব একটা কমে না । পত্রিকায় তিন কলাম দুই ইঞ্চ জায়গা দখল করে রাখে এই সব ক্ষুধার্ত মানুষের চেহারা । আস্তে চোখ বুলিয়ে নেমে যাই অন্য কোন আকর্ষনীয় খবরে । কতজন রেশনের চাল নে পেয়ে ক'দিন উপোস আছে সেটা পড়ে কি লাভ ?? তার থেকে হিলারী না ওবামা সেদিকে আমাদের আগ্রহ বেশী । প্রতিদিন ক্ষুধার্ত মানুষের ক্ষুধা বাড়ছে.. চালের দাম বাড়ছে  আর আমরা নির্বিকার । যেন এমনই তো হবার কথা ছিল !!!
 সেদিন চায়ের দোকানে দাড়িয়ে সবচেয়ে আশ্চর্য হলাম যখন শুনি একটি বনরুটির দাম ৬ টাকা !! ২টাকার বনরুটি কবে ৬ টাকা হলো?? হায়রে দেশ !!
আর রাষ্ট্রের দায়িত্বরতরা অনাবরত বলে যাচ্ছে দেশে কোন খাদ্য ঘাটতি নেই, পর্যাপ্ত চালের মজুদ আছে । আর সেই মুজুদ চালে ১৫ টাকা ভুর্তকি দিয়ে ন্যায্য মূল্যের দোকানে বেচা হয় ২৫ টাকায় ।
চালের উপর নির্ভরশীলতা কমিয়ে আলু খান, আমাদের সেনাপ্রধান জনগণকে জ্ঞান দেয় । রেশনের ১.২৫ দরের চাল খেয়ে ক্ষুধার্ত মানুষকে এমন জ্ঞান দেয়াই যায় । মানুষের কপালে যখন একমুঠো ভাত জোটেনা সেখানে তার সাথে আলু ?? সে তো পরম স্বপ্ন । একদিন সে আলু মেখে ভাত খাবে ।
হায়রে স্বদেশ । মানুষ বাঁচবে তো এবার?? 


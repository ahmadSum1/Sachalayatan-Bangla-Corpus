হলুদ রাতের নিঝুম কথা




এখন রাত প্রায় মাঝামাঝি
তিনশো বছরের হট্টগোলের এই শহর
নিঝুম ঘুমে তলিয়ে আছে কয়েক ঘণ্টার জন্য ।
দিনভর ক্লান্তির পর
যেমন মড়ার মত পরে থাকে
স্টেশনের কুলি, অফিসপাড়ার সরবতওয়ালারা –
কিংবা ঐ তিনজন রিক্সাওয়ালা ।
স্যাঁতস্যাঁতে গলির হলুদ আলোআবছায়ায়
চাকায় চাকা ফেলে
ঘুমিয়ে আছে তিনটে রিক্সা ।
কে জানে,
ওদের অন্ধকার বুকে শুয়ে আছে কিনা
পাড়ার নেড়ি, হুলো আর ইঁদুরেরা !
মাঝে মধ্যে একটু আধটু খুঁটখাঁট,
খসে পড়ল কি মুখুজ্যেদের কার্নিসের প্লাস্টার ?
এ বাড়ির বট, ও বাড়ির অশ্বত্থেরা যেন
এখন একটু বেশিই কাছাকাছি ।
ওদের নিঃশ্বাস-প্রশ্বাসে যেন
জন্ম নিচ্ছে কিছু ছায়া ।
আজ থেকে অনেক আগে ফুরিয়ে গেছে
যে মানুষগুলো,
তারা যেন পা টিপে টিপে হেঁটে বেড়ায়
এ গলি, ও গলি ।
বহু আলো বয়ে গেছে এ গলি দিয়ে,
সে কোন কালের কথা –
গাঁয়ের থেকে পালকি এসে নেমেছিল বা
মিত্তিরদের দোরগোড়ায়,
সেজে উঠেছিল চারপাশ,
বেজে উঠেছিল সানাই ।
বর-কনে আজ মিলিয়ে গেছে –
ছাই থেকে – আলো হয়ে –
হারিয়ে গেছে ইতিহাস বইয়ের পাতায় ।
তবু জেগে আছে কিছু কল্পনা,
পাতালপথের ম্যানহোল ঘিরে –
সেই
একই ভালবাসার আলপনা ।
---------------------------------------------------------------------------------
কবিতা - প্রদীপ্তময় সাহা
ছবি - কুণাল দাস

ছবি: 


 




সেই কলার উঁচু ছেলেটা (২)




প্রথম পর্ব দেখুন এখানে

পরদিন টিফিনে দেখলাম নাসিরের ভুরুর কাছে কাটা দাগটা একটু শুকিয়েছে।


আমি লাস্ট বেঞ্চে ওর কাছে গিয়ে জানতে চাইলাম আগেরদিন ও চুপ করে ছিল কেন। জানলাম, ও বললেও কেউ ওকে বিশ্বাস করত না বলে ও চুপ ছিল। কারন ও তো মার্কা মারা বাজে ছেলে। এরপর থেকে ওকে আর বাজে ছেলে বলে ভাবতে পারতাম না আমি। কারন আমি বুঝে গেছিলাম মার্কা মারা বাজে ছেলে বলে কিছু হয় না।
এর বেশ কিছুদিন পরের ঘটনা। ভূগোল স্যার সেদিন ছুটিতে থাকায় হেড স্যার এলেন ক্লাস নিতে। হেড স্যার ক্লাসে এলে সবার প্রথমে তল্লাশি করতেন সবাই বই এনেছে কিনা। আর সেদিনই আমি বই আনতে ভুলে গেছি। স্যার ক্লাসে ঢুকেই প্রথমে পেছনের বেঞ্চ থেকে নাসিরকে এসে ফার্স্ট বেঞ্চে আমার পাশের ফাঁকা জায়গায় বসতে বললেন। তারপর যারা বই আনেনি তাদের বেঞ্চের ওপর উঠে দাঁড়াতে বললেন। আমার তখন ভয়ে পা কাঁপছে। হঠাৎ দেখি নাসির আমার ব্যাগের ওপর ওর ভূগোল বইটা রেখে নিজে উঠে দাঁড়াল। আমি সেদিনও সেই ইমজের কথা ভেবে সত্যিটা গোপন করে গেলাম। আর আমার চোখের সামনে নাসির হাত পেতে বেত খেল। মনের ভেতর খুবই কষ্ট হচ্ছিল। কিন্তু সত্যি স্বীকার করার সাহস আমার ছিল না।
আমি বেশ ভালই বুঝতে পারছিলাম যে, আমার ভালমানুষিটা আর ওর বাজে ছেলে মার্কা ইমেজ ব্যাপারটা আদতে দুজনেরই মুখোশ। মনে হচ্ছিল আমি ভণ্ড আর আমার মত সমাজের সব ভালমানুষগুলোই আসলে ভণ্ড। আর আমাদের মত তথাকথিত ভদ্রমানুষেরা যাদের অভদ্র-ইতর বলে গোত্রভুক্ত করে থাকি তারাই আসল খাঁটি মানুষ। নাসিরের কাছে আমার কাপুরুষতার জন্যে ক্ষমা চাইতে গেলে ও কিন্তু আমার এই যুগান্তকারী উপলব্ধিকে খুব একটা আমল দিল না। ওর মতে ব্যাপারটা আরও ডায়নামিক। আমি নাকি এক ধরনের গোঁড়ামি থেকে বেরিয়ে আরেক ধরনের গোঁড়ামিতে ঢুকে যাচ্ছি। সেদিনের সেই আলোচনা গোটা টিফিনেও শেষ হয়নি। ছুটির পর আবার আমরা কিছুক্ষন গল্প করি। নাসিরকে সেদিন আমার মনে হয়েছিল একটা আবিষ্কারের মত। ওর সাথে গল্প করাটা ছিল একটা দারুণ অনুভূতি। আমি এক একেকটা ব্যাপারে সিদ্ধান্তে পৌঁছচ্ছি আর ও আমার অবস্থানকে নস্যাৎ করে আরও নিরপেক্ষ আরও ডায়নামিক অবস্থানে চলে যাচ্ছিল। বাড়ি ফিরতে ফিরতে আমার মনে হল নাসিরের চেয়ে বড় দার্শনিক পৃথিবীতে আর নেই। পরে বুঝেছিলাম সেটাও আমার অতিরঞ্জিত এবং আবেগময় এক সিদ্ধান্ত। তবে একটা জিনিস আমি ঠিকই বুঝেছিলাম। আমার পড়ার বইয়ের বাইরে এবং ফেলুদার বইয়ের বাইরে আরও একটা বিশাল জগত আছে। সেখানে আমি নিরক্ষর আর নাসির ফার্স্টবয়। কী সেই দুনিয়া? তাকে জানার আগ্রহে আমার অজান্তেই আমি আর নাসির বন্ধু হয়ে যাই।
নাসিরের মধ্যে আমি এক অদ্ভুত সচ্ছতা দেখতে পাই। আর সেই সচ্ছতার সামনে আমার এতদিনকার ভাল বন্ধুদের আর ততটা ভাল বলে মনে হয় না। ফলাফলস্বরূপ আমি আর নাসির সেকেণ্ড বেঞ্চে পাশাপাশি বসতে থাকি। আমাদের সেই ক্লাসঘরটায় ফার্স্ট বেঞ্চের পাশে কোন জানালা না থাকায় ব্যাপারটা স্যারেরা মেনে নিয়েছিলেন। আমি জানতাম আমার বাবা কোনদিন আমাদের বন্ধুত্ব মেনে নেবে না। তাই সবসময় চেষ্টা করতাম একটু লুকিয়ে ওর সাথে মেশার। অনেকটা প্রেম করলে যেরকম লুকিয়ে মিশতে হয় সেরকম। (যদিও পাঠকদের উদ্দেশ্যে আমার বিনীত অনুরোধ সেরকম কিছু খোঁজার চেষ্টা করবেন না। তবু যদি কেউ করেন তবে ‘তদজনিত প্রসূত’ হতাশার দায়িত্ব আমার নয়।) কিন্তু বোরিং ক্লাসগুলোতে আমাদের যে কুটকুট গল্প চলত তাকে উপেক্ষা করার মত সংযম আমার ছিল না।
এদিকে, বাবার কাছে আমার এই অধঃপতনে যাবার সূচনাকাল সূচিত হয়ে গিয়েছিল অনেকের দ্বারা। একদিন স্কুল থেকে ফেরার পর বাবা আমাকে ডেকে পাঠালেন। আমি নিশ্চিত ছিলাম বাবা আমাকে কি বলতে পারেন। কিন্তু আমাকে সম্পূর্ণ অবাক করে বাবা বলে দিলেন যাই করি না কেন, যার সাথেই মিশি না কেন, নিজে যেন ঠিক থাকি। তাহলেই সব ঠিক। সেদিনই আমার বাবার প্রতি আমার শ্রদ্ধা আমি প্রথম থিওরির বাইরে প্র্যাকটিক্যালি অনুভব করলাম।

(চলবে)
----------------------------------------------------------------------------------------
কথা বলার ভাষায় লিখতে গিয়ে অনেক ইংরেজী ব্যবহার হয়ে গেল। সমালোচনা কাম্য।


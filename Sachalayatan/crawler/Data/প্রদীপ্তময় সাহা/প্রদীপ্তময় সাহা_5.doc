লাইফ ইজ বিউটিফুল - যুদ্ধ নিয়ে ছেলেখেলা !!





গল্পের শুরুটা দুই বন্ধুকে নিয়ে। প্রেক্ষাপট দ্বিতীয় বিশ্বযুদ্ধের কয়েক বছর আগের। স্থান ইতালির একটি ছোট শহর। এই দুই বন্ধুর একজন গুইডো। অভিনয়ে রবার্তো বেনিনি। তিনিই এই সিনেমার পরিচালক এবং অন্যতম গল্পলেখক। প্রথমার্ধে সিনেমাটি চলে হালকা চালে। গুইডোর প্রত্যুৎপন্নমতিত্ব এবং সপ্রতিভ ব্যবহার বেশ কিছু অনাবিল হাসির মুহূর্ত তৈরি করে। স্থানীয় স্কুল শিক্ষিকা ডোরার(ডোরা চরিত্রে বেনিনির রিয়েল লাইফ স্ত্রী নিকোলিটা) প্রেমে পড়ে গুইডো। স্কুল পরিদর্শক সেজে ডোরার স্কুলে গিয়ে তৈরি করে মারকাটারি হাসির দৃশ্য। ডোরার পরিবার ছিল উচ্চবর্গের। তারা ইহুদীও নয়। এদিকে গুইডোর কাজের কোন ঠিক ঠিকানা নেই। একটা বইয়ের দোকানের লাইসেন্স পাবার জন্যে হন্যে হয়ে ঘুরে বেড়াচ্ছে। হোটেলে ওয়েটারের কাজ করে দিন গুজরান করে। তার ওপর গুইডো ইহুদী। ডোরার ধনী, সম্ভ্রান্ত, উচ্চবর্গীয় মা চান একজন উচ্চপদস্থ সিভিল সার্ভেন্টের সাথে ডোরার বিয়ে দিতে। ঘটনাচক্রে সেই অফিসারটির কাছেই গুইডো লাইসেন্সের জন্যে গিয়ে এক কেলোর কির্তী বাধিয়ে এসেছে। এ পর্যন্ত শুনে বা দেখে আপনাদের মনে হতে পারে এটা একটা নিতান্তই লাভ-কমেডি ছাড়া আর কিছু নয়। যেনতেন প্রকারেণ গুইডো আর ডোরার বিয়ে হবে। ব্যাস, খেল খতম।

কিন্তু না। আপনাদের অনুমান আংশিক সত্য। ডোরাকে নিয়ে পালিয়ে গিয়ে বিয়ে করবে গুইডো। এই পর্যন্ত ঠিক আছে। তারপর নয়। হঠাতই আমরা একধাপে এগিয়ে যাব কয়েকটা বছর। দেখব গুইডো বইয়ের দোকান খুলতে পেরেছে। গুইডো আর ডোরার একটা ফুটফুটে ছেলে হয়েছে। তার নাম যশোয়া। সেদিন তার চতুর্থ জন্মদিন। সারা বাড়ি সাজানো হয়েছে। কিন্তু তখনই ঘটে গেল এক আঘটন। 
জার্মান সেনারা সমস্ত ইহুদীদের ট্রেনে বোঝাই করে কনসেনট্রেশন ক্যাম্পে পাঠাতে থাকে। ডোরা ইহুদী না হওয়া সত্ত্বেও ট্রেনে চেপে বসে। ক্যাম্পে নারী আর পুরুষদের জন্যে আলাদা আলদা ব্যবস্থা। সারি সারি লোক মাথা নিচু করে হেঁটে চলেছে অনিশ্চিত ভবিষ্যতের দিকে। আর কোনদিন তারা তাদের সুস্থ জীবন ফিরে পাবে কিনা কে জানে। কার জীবনের আয়ু আর কদিন বা কঘণ্টা কেউ জানে না। কর্কশ কদাকার সেনারা চিৎকার করে আদেশ দিয়ে যাচ্ছে প্রতিনিয়ত। কিন্তু যশোয়ার ছোট্ট নরম মন তখনও আসন্ন বিপদের আঁচ করতে পারেনি। একসমকার প্রাণচঞ্চল গুইডোকে এবারে আমরা দেখব এক দায়িত্ববান বাবা হিসেবে। আচরণে সেই একই হাব-ভাব। কিন্তু ভেতরে লুকোন এক অব্যক্ত যন্ত্রণা।

এক বিশালকায় বাঁজখাই গলার সেনা অফিসার এসে নির্দেশ দিয়ে গেল ক্যাম্পের নিয়ম-কানুন সম্বন্ধে। কিন্তু স্বেচ্ছায় দোভাষী নিযুক্ত হয়ে গুইডো যা অনুবাদ করল সেটা যে মিথ্যে তা যশোয়া ছাড়া আর কারও বুঝতে বাকি থাকল না। যশোয়াকে গুইডো বোঝালো পুরো ব্যাপারটাই একটা খেলা। প্রত্যেকে সেখানে পয়েন্ট যোগাড় করতে গিয়েছে। যে সবচেয়ে তাড়াতাড়ি হাজার পয়েণ্ট জোগাড় করে ফেলবে তাকে প্রথম পুরষ্কার হিসেবে একটা সত্যিকারের ট্যাঙ্ক দেওয়া হবে। প্রতিদিনের শেষে পয়েন্ট হিসেব করে যার পয়েণ্ট সবচেয়ে কম হবে তার পিঠে একটা কাগজ সাঁটা থাকবে যাতে লেখা থাকবে “বুর্বক, গাধা”।

গুইডো যশোয়াকে আরও বোঝায় যে, সে যদি মাকে দেখতে চায়, খিদে পেলে খাওয়ার জন্যে বায়না করে আর ঘরের ভেতর লক্ষী ছেলে হয়ে লুকিয়ে না থাকে তবে তাদের পয়েণ্ট কাটা যাবে। কোমল শিশুমনের সরলতায় আর গুইডোর অভিনয়ের স্বাভাবিকতায় যশোয়া তার বাবার কথা নিঃসঙ্কোচে মেনে নেয়। এরপর থেকে যতবার যশোয়া কিছু একটা সন্দেহ করে ততবার গুইডো নতুন নতুন খেলার নিয়ম বলে কঠিন, কদর্য সত্যকে আড়াল করে চলে। নরম ফুলের মত শিশু মনকে কনসেনট্রেশন ক্যম্পের ভয়াবহ আতংক থেকে রক্ষা করতে, তার প্রাণ বাঁচাতে এক অসহায় বাবার এই আপ্রাণ চেষ্টা মনের কোথায় যেন আঘাত করে নিষ্করুণ ভাবে। 

শেষে কি হল তা বলে আপনাদের দেখার আনন্দকে(!) মাটি করব না।
আসুন এবারে প্লট বাদে সিনেমাটির সম্বন্ধে অন্য কতগুলো কথা জানাই। সিনেমাটির কিছু অংশ বেনিনি তাঁর পারিবারিক ইতিহাস থেকে নিয়েছেন। বেনিনির জন্মের আগে তাঁর বাবা তিন বছর একটি কনসেনট্রেশন ক্যাম্পে কাটিয়েছিলেন। ১৯৯৮ সালের কান চলচ্চিত্র উৎসবে গ্র্যাণ্ড প্রিক্স পায় লাইফ ইজ বিউটিফুল। ঐ একই বছর অস্কারে সাতটি বিষয়ে মনোনয়ন পায় সিনেমাটি। মিউজিক, ফরেন ল্যাংগুয়েজ ফিল্ম এবং বেস্ট অ্যাক্টর, সবমিলিয়ে তিনটে অস্কার পায় ছবিটি। মিউজিকে ড্রামাটিক স্কোরের জন্যে অস্কারটি পান নিকোলা পিয়োভানি। আর সেরা অভিনেতার অস্কার অবশ্যই রবার্তো বেনিনির। এছাড়াও যে বিভাগগুলোতে মনোনয়ন পেয়েছিল ছবিটি সেগুলো হল পরিচালনা, চিত্রনাট্য, সম্পাদনা, এবং সেরা ছবি।
শেষ করার আগে সিনেমাটির একটি দৃশ্যের কথা বলি।
একটি কেকের দোকানের সামনে নোটিশ ঝোলানো থাকে ইহুদী আর কুকুরদের প্রবেশ নিষেধ। যশোয়া অবাক হয়ে বাবাকে তার কারণ জিজ্ঞেস করে।
যশোয়া – বাবা, ইহুদী আর কুকুরেরা কেন ওদের দোকানে ঢুকতে পারবে না?
গুইডো – এটা ওদের পছন্দের ব্যাপার সোনা। আমি কি বলব? এটা যার যার পছন্দের ব্যাপার। এই সামনেই একটা কাপড়ের দোকান আছে। ওরা লিখে রেখেছে স্প্যানিশ আর ঘোড়ারা ওদের দোকানে ঢুকতে পারবে না। আরেকটু সামনে একটা ওষুধের দোকান আছে। আমি আমার চাইনিজ বন্ধু আর তার ক্যাংগাড়ু নিয়ে সেখানে যেতে ওরা ঢুকতে দিল না। এটা যার যার পছন্দের ব্যাপার সোনা।
যশোয়া – কিন্তু আমাদের দোকানে তো সবাই আসে !!
গুইডো – বল সোনা তুমি কাদের পছন্দ করো না?
যশোয়া – আমি আরশোলা একদম পছন্দ করি না।
গুইডো – ঠিক আছে। আমি খারাপ লোকেদের পছন্দ করিনা। তাহলে কাল থেকে আমাদের দোকানে লিখে দেব খারাপ লোক আর আরশোলাদের প্রবেশ নিষেধ।
কি অদ্ভুত সংলাপ তাই না?
লাইফ ইজ বিউটিফুল – সত্যিই এক অনন্য সৃষ্টি।
----------------------------------------------------------------------------------------------
তথ্যসূত্র -
আই, এম, ডি, বি,
উইকিপিডিয়া



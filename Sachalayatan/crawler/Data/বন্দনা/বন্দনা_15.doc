ইংরেজির একাল সেকাল 




ইংরেজিতে বরাবরি যে খুব আহামরি ভালো ছিলাম সেরকম কিছুনা, তবে এক্কেবারেই যে খারাপ ছিলাম তাও না। জিআরই বা আইইলটস  দিতে হবেনা বলে পার্মানেন্ট হেড ডেমেজ করার প্রক্রিয়ায় আবেদন করবার আগে তাই একবার ও ভাবনা চিন্তা করতে হয়নি। পাশ করার সাথে সাথেই বন্ধুদেরকে বাইবাই টাটা দেখিয়ে ঠুস করে বাইরে  চলে আসি। তবে আমার ইউনিতে এসব জিআরই বা টোফেলের  তেমন কোন রিকোয়েরমেন্ট না থাকলে ও রেজিস্টার করার পরপরই ইংরেজি পরীক্ষার একটা বৈতরণী পার হওয়া লাগে। সেই  পরীক্ষার ফলাফলের উপর ভিত্তি করেই বেসিক, ইন্টারমিডিয়েট বা এডভান্স লেভেলের ইংরেজির কোর্স ধরিয়ে দেয়া হয়। আমার আগে বুয়েটের অনেক সিনিয়ররা নাকি এক্সেম্পড হয়েছেন এমনটাই শুনলাম আসার পরপরই। তো যাই হোক,  ভাবটাব নিয়ে গিয়ে পরীক্ষা দিয়ে এলাম। ফলাফল বের হবার পর ব্যাপক লজ্জায় পরে গেলাম, কারণ আমাকে দেয়া হয়েছে বেসিক ইংরেজির কোর্স। ইজ্জতের  এমন ফালুদা হবে এতটা ভাবিনি। বিগড়ানো মেজাজ নিয়ে গেলাম ইংরেজির কোর্স করতে। গিয়ে যা দেখলাম তাতে মাথা-মুথা আর ও খারাপ হবার যোগাড়। চৈনিক দেশ হতে আগত যেসব বালক বালিকা একদম কথাই বলতে পারেনা তাদেরকে দেয়া হয়েছে বেসিক কোর্স। ওদের সঙ্গে কথা বলে আসল ব্যাপারটা জেনে নিলাম পরে। আসলে ওদেরকে ইংরেজি কোন কোর্স করতে হয়না স্কুল কলেজে, এমনকি আন্ডারগ্রাডে ও ওদের নাকি সবকিছু চাইনিজে করা লাগে। তারপর থিসিস ও ওরা চাইনিজে লিখে। তাই ওরা যে এতখানি ইংরেজি বলতে পারে তার জন্য ওরা বিশাল ক্রেডিটের দাবীদার, আমি হলে ওটুকু ও পারতামনা।  যাইহোক,  সেখানে আমার ইংরেজি শুনে ওরা  বেশ অবাক হয় আর ওদের সমগোত্রীয় কোর্সে দেয়াতে আমার মেজাজ  আর ও বিলা হয়। এই ক্লাসে মূলত কিভাবে কথা বলতে হয় এই জিনিসগুলা শেখানো হয়ে থাকে। আর ভিন্ন কালচারের মানুষজন অন্যদেরকে তাদের কালচারের সাথে পরিচয় করিয়ে দেবার চেষ্টা করে। তেমন কোন হোম-ওয়ার্ক নেই, ক্লাসে আসি যাই, হাওয়া খাই, বাচ্চা-কালের ইংরেজির জিনিসপত্র কিছু কিছু ঝালাই করি। প্রথমে একটু খারাপ লাগলে ও আস্তে আস্তে বেশ ভালো লেগে গেলো এই ক্লাসটা। কোর্স শেষে সবাইকে নিজ দেশের উপর একটা করে ছোট্ট প্রেজেন্টেশন করতে হয়েছিল। আমার ইচ্ছে ছিল সেদিন শাড়ী পরে যাবার, কিন্তু কি একটা কারণে হয়ে উঠেনি বলে সালোয়ার কামিজ পড়ে গিয়েছিলাম। আমাদের  এই কোর্সের টিচার ছিল উন সুন ফেন। আমার দেখা একজন শ্রেষ্ঠ শিক্ষিকা, একজন অসম্ভব সুন্দর মনের মানুষ। 
এতো গেল আমার রিসেন্ট ইংরেজির কথা। আর ও একটু পিছিয়ে চলুন দেখে আসি আমার আর ও আগেকার ইংরেজি সঙ্ক্রান্ত আর ও কিছু অভিজ্ঞতার কথা। স্কুলে আমি মিডিয়াম টাইপের ছাত্রী ছিলাম। তবে উপরের ক্লাসে উঠার সাথে সাথে রোল কমে আসতে আসতে ক্লাস নাইনে এসে রোল হয়ে গেল তিন। রোল নাম্বারের ক্রমবর্ধমান হ্রাসে সবাই ব্যাপক খুশী। কেমন কেমন করে যেন আব্বা আম্মা আর আপুদের মাথায় ঢুকে গেল যে একটু ভাল করে পড়লে  মাধ্যমিকে দাঁড়ায়ে পাস করে আসলে ও আসতে পারি, আর যদি তাও না হয় নুন্যতম চাঁদ তাঁরা হয়ে পাশ করে বের হতে পারবোই পারবো। যেই ভাবা অমনি আমার ইংরেজি সাহিত্যে সদ্য ঢোকা বড় আপু কোথা থেকে গাদা-খানিক ইংরেজির নোটস নিয়ে এলো। অজস্রবার ফটোকপি করায় ভাল করে পড়া যায়না এমন ঝাপ্সা হয়ে গেছে সেইসব নোটস। মহাউৎসাহে আপু সেইসব নোটস ওভাররাইট করে দিলো যাতে আমি পড়তে পারি। আর যেগুলার নোটস পাওয়া গেলনা, আপু সেগুলা দুই তিনটা বই ঘেঁটে নোটস করে দিলো, সহজ শব্দ বদলে দিলো কঠিন সমার্থক শব্দ দিয়ে।  দিস্তা দুয়েক হোয়াইট প্রিন্ট কাগজ সুই দিয়ে সেলাই করে আমি ইংরেজি নোটসের একটা পুরা খাতাই বানিয়ে ফেললাম। সেটাতে খুব যত্ন করে আমার লাইন হয়ে যায় আঁকাবাঁকা, ভালো না হাতের লিখা দিয়েই লিখে ভরিয়ে ফেললাম। এরপর তুমুল উৎসাহে সেই নোটস পড়তে বসলাম। চৌদ্দবার করে ডিকশনারি নিয়ে দৌড়াদৌড়ি করি, কারণ এতসব নতুন নতুন  শব্দ আমি এই জীবনে তখন ও শুনিনি। আমার বন্ধুরা যখন পপি আর পাঞ্জেরী গাইডের নোটস পড়ে ফাটিয়ে ফেলসে আমি সেখানে এইসব উদ্ভট শব্দ দিয়ে তৈরি নোটস পড়তে গিয়ে নিজে ফেটে যাচ্ছি। পড়তে পড়তে বানান ও মনে রাখতে হয়, তাই একটা প্যারাগ্রাফ পড়ে আবার লিখতে হয় বেশ কবার যাতে বানান ভুল না হয়। এতো গেল ইংরেজি প্রথম পত্রের কথা। এবার আসি দ্বিতীয় পত্রের কথায়। শামসুননাহার ম্যাডাম  তখন  আমাদের এই ক্লাসটা নিতেন। ভয়েস, নেরেশন্স, ট্রান্সলেশন সবকিছুই আপা ক্লাসে একটাদুটা উদাহরণ করিয়ে দিতেন, আর অনুশীলনী সব বাড়ির কাজ দিয়ে দিতেন। এভাবে বাড়ির কাজ করতে করতে চৌধুরী এন্ড হোসেনের  গ্রামার বইয়ের অনুশীলনী  সব আমার করা শেষ হয়ে গিয়েছিল। অবশ্য অনুশীলনী করতে গিয়ে আমার ইংরেজি সাহিত্যে পড়ুয়া আপুর প্রাণরস নিংড়ে বের করে দিয়েছি প্রায়। আমি অনুশীলনীর সব শেষ করার পর ওকেই প্রথমে সেগুলা কারেক্ট করতে হত। আর তারপরই কেবল সেগুলা হোম-ওয়ার্ক হিসেবে স্কুলে জমা দিতাম। তো এই পরিমাণ কঠিন শব্দ নোটসে যোগ হবার পর স্কুলের পরীক্ষায় সবসময়ই বেশি মার্ক পেতাম ইংরেজি প্রথম পত্রে, দ্বিতীয় পত্রে ও ভালো করতাম তবে হায়েস্ট মার্ক পেতাম্না ঠিক। সবকিছু ঠিকঠাক মতই চলছি, কিন্তু ঝামেলা বাঁধলো মাধ্যমিক পরীক্ষার রেজাল্ট দেবার পর। দেখলাম দাঁড়িয়ে পাশ করতে না পারলে ও তারা নিয়ে পাশ করেছি সাথে সাতখান লেটার জুটেছে কপালে। তারা হয়ে পাশ করার খুশীতে আব্বাজান পাড়ায় মিষ্টির বন্যা বইয়ে দিলেন। কিন্তু যখনি মার্কশীট দিলো দেখা গেল ইংরেজি প্রথম পত্রে  সাবজেক্টিভে পেয়েছি মাত্র ১৭। আমার তখন মাথায় হাত, এ কি করে সম্ভব। এত এত কঠিন শব্দ মনে রেখে পরীক্ষায় ঠিকঠাক লিখে এলাম আর কিনা আমাকে ১৭ দিলো মাত্র, যেখানে স্কুলে আমি ৩৩, ৩৪ এর কমে কখনো মার্কস পেতামনা। খোঁজ নিয়ে দেখলাম আমার আশেপাশের সব মেয়েদেরই নাম্বার বেশ কম এসেছে কিন্তু আমার মত ১৭ পেয়েছে এমন একখান ও খুঁজে পেলামনা। স্কুলের আপারা ও কানাঘুষা করছে খাতা নাকি মফস্বলে গিয়েছি, অগা-মগা  টিচাররা খাতা দেখেছে নইলে আমাদের সেরা মেয়েরা ইংরেজিতে এত কম মার্কস পাবে কেন!!
স্কুলের পাট চুকিয়ে এলাম নতুন কলেজে। এইবার আর আমার আপুর কষ্ট করে নোটস যোগাড় করা লাগলনা। হলিক্রসে ইংরেজির টিচাররাই নোটস দিয়ে দেয়, ক্লাস-ভর্তি মেয়েরা সেগুলাই পড়ে, আমি ও সেগুলা দিয়েই পুরা কলেজ-লাইফ পার করলাম। বাড়তি পাওনা হিসেবে ইংরেজির টিচাররা ইংরেজিতে লেকচার দেন, বাংলা ছাড়া অন্য সাবজেক্টের টিচাররা ও অনেকে ক্লাসে ইংরেজীতে বলেন। বাংলা মিডিয়ামের ছাত্রী আমার সব বেড়াছেড়া লেগে যায়। বাসায় এসে বলতেই আমার আপু নতুন আইন পাশ করে ফেললো, এখন থেকে বাসায় আমরা সবাই ইংরেজিতে কথা বলা প্রাকটিস করবো। বাসায় অন্য ভাইবোনেরা কাইকুই করে, সেই আইন মানতে চায়না, আমি মিনমিন করে নিজের কথা ভেবেই রাজী হয়ে গেলাম। শুরু হোল ইংরেজি বলার প্রাণান্ত চেষ্টা। স্কুলে শেখা সব ট্রান্সলেশন দিয়ে ও ঠিকমত ইংরেজি বলে কুলিয়ে উঠতে পারিনা। ভুলভাল ইংরেজি শুনে আপু রেগে উঠে,  এতদিনে এই শিখলি হতভাগী। ইংরেজিতে না কুলালে আবার সেই বাংলায় ফিরে আসি কদিন পরেই। আইনকানুন আগের থেকে একটু শিথিল হয়, আপু ও মনে হয় হাঁপিয়ে উঠে। এদিকে কলেজে তখন শুরু হয়ে গেছে সিস্টার যোসেফ মেরীর ইংরেজি বর্ণমালা শেখানোর ক্লাস। তাতে আমার উপকারই হয়েছে বেশ। আমি রুলটানা খাতা কিনে রোজ কলেজে দেখিয়ে দেয়া ইংরেজি বর্ণগুলা বাসায় এসে প্রাকটিস করতে থাকি।ভাইবোনেদের টিটকারীতে বাসায় টেকা মুশকিল হয়ে যায়, কিন্তু আমার অধ্যাবসায়ে  অটল থাকি, মোটেই ঢিল দেইনা। অনেকের কাছে এই কমপ্লেন শুনেছি যে হলিক্রসের মেয়েদের সবার হাতের লিখা নাকি একি রকম। সবাই নাকি তেনাপ্যাচানোর মত পেঁচিয়ে পেঁচিয়ে বাঁকাবাঁকা করে ইংরেজি লিখে। আসল কারণ একটাই, সিস্টার যোসেফ মেরীর বর্ণমালার এই ক্লাস। আমার মত নাদানের  জঘন্য হাতের লিখা ও সাইজ হয়ে গিয়েছিল উনার পাল্লায় পড়ে। দীর্ঘদিনের অনভ্যাস চর্চায় এখন অবশ্য আবার আগের অবস্থায় ফেরত গেসে। আজকাল লিখতে হলে তাই  টাইপ করে প্রিন্ট নিয়ে ফেলি কেউ এই পচা হাতের লিখা দেখে ফেলবে এই ভয়ে।
কলেজ শেষে এলাম বুয়েটে। এইখানে সবকিছু ইংরেজিতে পড়তে হলে ও টিচাররা  কেউই ইংরেজিতে লেকচার দেননা তেমন একটা এক দুজন বাদে। ইংরেজি নিয়ে তেমন কোন বড় ঝামেলায়  পড়তে হয়নি আর। তবে লেভেল থ্রি টার্ম টুতে একটা প্রজেক্ট ছিল আমাদের। কিছু একটা বানিয়ে দেখানো টাইপের। আমার সাথের প্রোজেক্ট-মেট  কিসব সার্চটার্চ করে এসে বলে লাইনফলোয়ার রোবট বানানোর প্রোজেক্ট করবে। আমি বললাম আর ও একটু সহজ কিছু করা যায়না, শুনতে কেমন খটমট শোনাচ্ছে, কাজ করতে না জানি কি হয়। ও কিছুতেই প্রোজেক্ট বদলাবেনা, এটাই করবে। কি আর করা আমি আর অন্যজন রাজী হয়ে যাই। এইবার যখন কাজ শুরু হল, আমার সেই পাগলা প্রোজেক্ট-মেট দিনে ঘুমায় আর রাতে কাজ করে। আমি বলি রাতে আমি বুয়েটে আসবো কেমন করে!!! সে বলে আসা লাগবেনা, আমি কাজ করি, তোকে পরে বুঝিয়ে দেবনে। এরপর একদিন বলে রোবট বানানোর জিনিসপত্র কিনতে ধোলাইখাল যাবে। আমি বললাম আমি ও যাব। ও বলে তুই গিয়ে কি করবি, ঐ জায়গা ভালোনা, তোর গিয়ে কাম নাই, আর মামারা মেয়ে দেখলেই জিনিসপত্রের দাম বাড়িয়ে দেবে। তো এইসব করে করে শেষে দেখা গেল আমি প্রজেক্টের তেমন কোন কাজ করিনি, ও একাই সব করেছে। কিন্তু প্রোজেক্ট প্রেজেন্ট করার সময় সবাইকেই প্রেজেন্ট করতে হয়। ও আমাকে তখন সব বুঝিয়ে বললো কি কি করেছে, কিভাবে করেছে এইসব। আমরা প্রেজেন্টেশন রিহার্স করলাম। এইবার ও আমাকে বলে তুই মেলা ঢং করে ইংরেজি কইতে পারিস, তুই প্রেজেন্টেশনে প্রথমে বলবি। আমি ও ঝামেলা না করে রাজী হয়ে গেলাম, এমনিতেই কাজ তো কিছুই করিনি। ফাইনাল প্রেজেন্টেশন এর দিন সব কিছু ঠিকঠাক মতই হোল, খুব সুন্দর করে প্রেজেন্ট করে আসলাম সব্বাই। মাঝে থেকে পোলাপান আমারে ঢঙ্গি ইংরেজি বলার টাইটেল দিয়ে দিলো। আসলে কলেজে পড়ার সময়ই ইংরেজি টিচারদের দেখে দেখে  ইংরেজি  বলার সাথে সাথে একসেন্ট ও যাতে ঠিক থাকে সেই প্রচেষ্টাটা মগজের ভিতরে কাজ করতো। আর বাসায়  ও তখন ক্যাবল এর কানেকশন এসে গেছে, সময় পেলেই ধুমায়ে খালি এইচবিও না হলে স্টার-মুভিজ দেখে দেখে ইংরেজি এক্সেন্টের ইম্প্রুভ করার চেষ্টা করতাম। বুয়েট থেকে বের হয়ে বাইরে এসে বরং সিংলিস শুনে শুনে ইংরেজির দুরবস্থা হয়ে গেছে আবার। আমার  সিঙ্গাপুরিয়ান বস ও মিটিং এর সময় কথায় কথায় বলতেন ওকে লা(ok), কেন কেন (can can)। প্রথম প্রথম এগুলা শুনতে কেমন যেন লাগত, এখন বেশ অভ্যস্ত হয়ে গেছি বলা চলে। নিজে ও বলে ফেলি মাঝেমাঝে। তবে আমার দেশী বস খুব সুন্দর করে গুছিয়ে এমনভাবে ইংরেজী বলেন  যে উনার প্রত্যেকটা সেনটেন্স আলাদা করে বোঝা যায়। আজকাল আমি ওনার স্টাইল ফলো করার চেষ্টা করি, ধীরে সুস্থে কথা বললে চিন্তাভাবনা করা কথা বলার যেমন সুযোগ পাওয়া যায়, তেমনি এপ্রোপিয়েট শব্দ বাছাই করার সময় ও পাওয়া যায় ভালোই।



আমি আর নেই সেই আমি




কদিন ধরেই মাথাটা বড্ডো বেশী খারাপ, বেশ কখানা ডেডলাইন ঝুলছে ঘাড়ের উপর। কোনটা রেখে কোনটা করি ভেবে না পাই কূল টাইপ অবস্থা আর কি। কিন্তু এ যাত্রায় আর রক্ষে নাই বোধহয়, যেমন করেই হোক কিছু একটা ধরায়ে দিতে হবে সুপারভাইজারের হাতে। কারণ বেশ কদিন আগে বেশ মোলায়েমভাবেই বলছিলাম যে পার্টটাইম করে ফেলতে চাই। এই শুনে উনারা ও আমাকে যাকে বলে এক্কেবারে ক্যোঁৎ করে ধরে ফেললেন, বললেন যা হয় আগে একটা ড্রাফট জমা দাও বাপু সেপ্টেম্বর এর মাঝামাঝি সময়ের মাঝে। তারপর না হয় চাকুরীর কথা ভাবা যাবেখন। তো সেই ড্রাফট লিখতে গিয়ে আমি আর কোন কূল কিনারা পাচ্ছিনা। ব্যাপক যন্ত্রণার মধ্য দিয়ে দিনানিপাত করছি। তার উপর একখান পেপার জার্নালে দেবার কথা ছিলো সেটার পিছনে একটু সময় দিতে চাচ্ছি। নতুন করে যোগ হয়েছে অন্য আর একখান পেপার এর রিভিউ, যেটা বছর খানিক আগে জমা দিয়েছিলাম। সেই জার্নালের এডিটর আমার এক্স-বস, আমাকে অত্যন্ত পছন্দ করেন! তার পছন্দের নমুনা হিসেবে আসতে যেতে পথে দেখা হলে আমাকে জমা-কৃত পেপার এর কথা স্মরন করিয়ে দেন, আর কোন কোন জার্নালের উনি এডিটর সেটা ও মনে করিয়ে  দেন যাতে আমি ওগুলাতে সাবমিট করি এবং আরো একবার ধরা খাই। তো এই জার্নালের ডিসিশন হোল এক রিভিউয়ার আমাকে রিজেক্ট করেছেন, অন্যজন মাইনর কারেকশন দিয়েছেন, তৃতীয়-জন কোন সাড়াশব্দ করছেনা। উনি  এখন তাই আমাকে রিজেক্ট করা রিভিউয়ারের কারণ জাস্টিফাই করার সুযোগ দিচ্ছেন। আল্লাহ মালুম, জানিনা কেম্নে কি করলে সেটা জাস্টিফাই হবে, তবে চেষ্টা করে দেখতে হবে কেমনে ওই রিভিউয়ার ব্যাটাকে প্রীত করা যায়। তো এই হোল আমার  বর্তমান ল্যাজেগুবড়ে  অবস্থা!!
এসব জ্বালাযন্ত্রণার কারণে আজকাল ল্যাবে সকাল সকালই যাই, কাজকামে মনঃসংযোগ দেবার ব্যাপক চেষ্টা চরিত্র ও করছি। কিন্তু সকালে গিয়ে পত্রিকা, সচল আর ফেসবুকিং করতে করতে লাঞ্চ টাইম হয়ে যায়, আরে খেয়ে এসে পায় বড্ডো ঘুম । তারপর ধীরেসুস্থে কাজকামে হাত দেই। লোকে বলে, “যায় দিন ভালা আসে দিন খারাপ”। আমার ও তাই ভালা দিন আর কপালে সইতেছেনা। ডেডলাইন ভয়ঙ্কর-ভাবে কাছে চলে আসছে। আজকাল তাই সচলে চোখ বুলালে ও সব লিখা পড়ছিনা, কমেন্ট করছিনা, ফেসবুকিং করা কমিয়ে দিয়েছি, পত্রিকার  হেডলাইন দেখে নিচ্ছি শুধু। পছন্দের অনেকের লিখা ও মিস হয়ে যাচ্ছে ঠিক এইসব কারণে। কিন্তু এ পদ্ধতিতে একটু একটু কাজ হচ্ছে এখন, কোনমতে ড্রাফট গুছিয়ে আসছে, যদি ও খুব ধীর গতিতে। 
ইদানীং  আর কোন পরীক্ষণ চালাচ্ছি না বলে মূলত আমার সিটিং প্লেসেই বসি। আমার বস এর সাথে মিটিং ফিটিং থাকলে ল্যাবে যাই, নইলে সিটিং প্লেসেই বসে লিখালিখির কাজকারবার সারি। ল্যাবে হুট-হাট উনারা হামলা করলে ও অন্তত এখানে আসেন না। তাই এখানে বসে  নিশ্চিন্তে গানবাজনা শোনা যায়, সিনেমা  ও দেখাটেখা হয় বেশ ভালোই। কিন্তু এই সুখ ও কেন যেনো কপালে সইলোনা বেশীদিন। এই খানে ও দিন কতক ধরে আমার সুপারভাইজার কারণে অকারণে আসাযাওয়া শুরু করছেন। সবসময় কানে হেড-ফোন লাগিয়ে বসে বসে গান শুনতে শুনতে লিখালিখি করা আমার বহুত পুরানা বদভ্যাস। কয়দিন আগে ধরা ও খেয়েছি সুপারভাইজারের হাতে। উনি ল্যাবে এসেছেন, কিন্তু  কানে হেড-ফোন থাকায় টের পাইনি। আমার ডেস্কের কাছে এসে আমাকে ডাক দিলেন উনার নতুন এক্সচেঞ্জ স্টুডেন্টের সাথে পরিচয় করিয়ে দিলেন। আমি পুরা থতমত খেয়ে গেছি ততক্ষণে, ভাগ্যিস মনিটরে তখন থিসিসের এর চ্যাপ্টার খোলা ছিলো। সিনেমা দেখতে থাকলে খবরই ছিলো, এক্কেবারে অল্পের উপর দিয়ে বেঁচে গেছি। পরিচয় পর্ব শেষে আমার প্রগ্রেস এর কাহিনী জানতে চাইলেন স্বভাবমতো। তারপর মনে করিয়ে দিলেন, ড্রাফট জমা দিলে ও আমাকে যে এনালিটিকাল মডেলটা করা লাগবে তার কথা। আমার তখন ছেড়ে দে মা কেঁদে বাঁচি অবস্থা। কথায় কথায় আরো বললেন, অই কাজটা হলে মেশিন টুলস নামক যে বিখ্যাত মর্যাদাসম্পন্ন জার্নাল আছে ওটাতে সাবমিট করার কথা। কই যে যাই, রান্না হবার আগেইই খাওয়ার কথা কইলে কেম্নে হবে, আমি যে এখন ও চুলায় রান্নাই চড়াইনি। অনেক কচকচ করার পর সেদিনের মত নিস্তার দিয়ে  উনি স্টুডেন্ট-সমেত বিদায় নিলেন। হাফ ছেড়ে বাঁচলাম। উনি যাবার পরপরই ল্যাবমেটরা আমার অবস্থা দেখে মিচকা শয়তানের মত হাসাহাসি  শুরু করে  দিলো মুখটিপে। একজন তো জিজ্ঞেসই করে বসলো  আমার হার্ট ঠিক আছে কিনা। যখনই সুপারভাইজারদের সাথে মিটিং থাকে, আগের দিন রাতে আমার ঠিকমত ঘুম হয়না, মিটিং এর সময় আমার হার্টবিট অসম্ভব রকম বেড়ে যায়। এইজন্য ওরা সুপারভাইজারকে আমার বয়-ফ্রেন্ড বানিয়ে দিছে। উনার কাছে গেলেই নাকি আমার হৃদয় লম্ফঝম্ফ মারতে থাকে। আজকে উনার সামনে আমার নাজেহাল অবস্থা দেখে ওরা আর ও  একবার তাই খুব করে হেসে  নিলো। আমি ও ওদের সাথে  মলিন হেসে যোগ দিলাম।
সেদিনের মত সুপারভাইজার তো গেলো ঠিকই, কিন্তু এরপর থেকে রাতে আমার আর  ঠিকমত ঘুম হচ্ছে না, শয়নে স্বপনে সুপারভাইজার আর এনালিটিকাল মডেল চলে আসছে। ফলস্বরূপ দিনের বেলায় প্রচণ্ড মাথাব্যথায় ভুগে কাজের গতি আর ও কমে গেছে। দেখা যাক কপালে আর কি কি দুর্ভোগ আছে। জমা যদি  দিতে  ও পারি,  সুপারভাইজারদের কিল মনে হয় একটা ও মাটিতে পড়বেনা। এই দুর্ভাগা তাই আপনাদের সবার দোয়া-প্রার্থী।



টুকরোকথন-২




 বয়স বাড়াতে পারলে খুশী হয় এমন মানুষ বোধহয় খুব একটা মেলেনা। আর মেয়েদের বয়স  নিয়ে  তো কথা বলাই যাবেনা, তবে  আমার হয়েছে এক্কেবারে উল্টা।  আঙ্গুলের  কড়ে দিন তারিখ গুনে গুনে বয়স কত হল বলে দিতে পারি সোজাসাপ্টা। দেখতে ছোট লাগলে ও আমি  মানুষটা যে বিশাল বড়, সেটাই বুঝিয়ে দেয়া আর কি!। দেশের লোকজন  অবশ্য এখন ও দেখলে স্কুলের খুকী বলে চালিয়ে দিতে চায়।   তবে অফিসের লুকজন জব করি জানি বলেই  সম্মান দিয়ে বেশির-পক্ষে পঁচিশ ছাব্বিশ  হতে পারি এমনটাই ধারনা রাখে। 
বয়স কম  করে বললে  আনন্দে বত্রিশ দাঁত বের করে ফেলে না এমন খুঁজে পাওয়া ভার, কেবলি  আমারি   মেজাজ খারাপ হয়। তবে গরম মেজাজটা নরম করে  গুনে গুনে বয়স জানিয়ে দিই সাথে সাথেই। সেবার হল কি, আনসিস শেখবার জন্য গেলাম সিমুলেশন ল্যাবে। গিয়ে দেখি জায়ান্ট সাইজের এক  বালক কোণার এক পিসিতে বসে বসে  কি কি সব লাল-সবুজ ড্রয়িং গুতাচ্ছে। আমাকে দেখে একটু হেসে বালক তার কাজে মগ্ন হয়ে গেল। আমি ও এসে অন্যদিকের কোণার আর একটা পিসিতে আনসিস খুলে বসলাম। খানিকবাদের কথা, বালক আমার কাছের চেয়ারটা টেনে বসে জিজ্ঞেস করলো, আমি ও ইন্টার্ন কিনা। উত্তর না দিয়ে জিজ্ঞেস করলাম, সে কি ইন্টার্নশিপ করতে এসছে কিনা। ছমাসের জন্য আমার এক জার্মান কলিগের সাথে কাজ করবে বলে  জার্মানির ডামস্টাডে থেকে এসছে  এই বালক। ওর কথা শেষ হতেই জানালাম এখানে গবেষণায় কামলা দেয়াই আমার কাজ  । বালক তো পুরাই টাস্কি, কিছুতেই বিশ্বাস করতে চায়না আমি মাথা নষ্ট করে ফেলে এখানে জবে  ঢুকেছি তাও প্রায় বছর খানেকের মত। এইবার সে সোজাসুজি আমার বয়স জিজ্ঞেস করে বসল। আমি ও ছেবলামো না করে সোজাই বলে দিলাম এই নভেম্বরে এততে পা দিব। বিস্মিত  হয়ে সে বলে বসলো, তোমাকে দেখলে হার্ডলি পঁচিশ মনে হয় তুমি জান। জানি বলে মাথা নেড়েই ফের  জিজ্ঞেস করলাম তা তোমার কত হল, বিশ না বাইশ।  একুশে পরেছে বলে সে  একটু দম নিয়ে নিল। পরমুহুর্তেই বললো, কম বয়সী  লুক নাকি আমার জন্য বিশাল বেনিফিট। গরম মেজাজ নরম করে বললাম, আমার বেশি বয়সী লুকই ভাল লাগে স্টেফান। ততখনে তার নামটেগের নামটা পড়ে ফেলেছি আমি।
তো এই  বালকের সাথে কেমনে কেমনে যেন খাতির হয়ে গেল মাস-খানিকের মাঝেই। সে কফি খেতে গেলেই আমাকে ডেকে নিয়ে যায়, মাঝেমধ্যে সাথে না গেলে কফি নিয়ে চলে  আসে ল্যবের ভিতর । এ নিয়ে আমার ল্যব-সুপারভাইজার আমাকে একটু  আক্টু টিজ করতে ও  ছাড়ে  না।হাঁটুর বয়সী বালক বলে আমি ওর  সব জোকস ফুঁ দিয়ে উড়িয়ে দিই। 
ঘুরাঘুরি নিয়ে স্টেফান ও আমার মতই মেলা এক্সাইটেড। সিঙ্গাপুরে কই কই ঘুরবে আমাকে জিজ্ঞেস করে গুগল ম্যাপে মার্ক করে রাখল। আমার কাছ থেকে শুনেই ক্যামেরুন হাইল্যান্ড থেকে ঘুরে এলো  কদিন আগেই। যাবার আগে যাবার জন্য বেশ পীড়াপীড়ি করছিল, ভিসা ছিল না বলে যাওয়া হলনা। এখানে সেখানে ঘুরাঘুরি করার আগে  যাবো কিনা জিজ্ঞেস করে নিতে ভুলে  না  এই জায়ান্ট বালক। দেখতে দেখতে এই বালকের ছমাসের ইন্টার্ন শেষ হয়ে এল প্রায়। চলে যাবার আগে তাই ডিনারের প্লান করে আমাকে   নিমত্রন করে বললো অবশ্যই যেন মিস করি না । আমি ও তাকে কথা দিয়ে  বললাম সময়মত চলে যাব।
গেল শনিবারেই ছিল নেমতন্নের তারিখ। ডিনারে যাব বলে বাসা থেকে বের হয়ে ধীরেসুস্থে হাঁটতে লাগলাম ট্রেন ধরবো বলে। স্টেশনে ঢুকে গান শুনতে শুনতে এস্কেলেটর বেয়ে উপরে উঠতে না উঠতেই মাথা পুরা আউলা হয়ে গেল। মাত্রই ট্রেনটা চলে যাবে যাবে করছে। তার মাঝে এক চীনা ভদ্রমহিলা ট্রেনের দরজায় চাপা খেতে খেতে ভিতরে ঢুকে গেল, সাথে সাথে তার ও ছেলে ও তাকে ফলো করে ভিতরে ঢুকতে গিয়ে ট্রেনের দরজা, আর প্লাটফর্মের দরজায় মাঝে আটকে গেছে। প্লাটফর্মের দরজায় ফোর্স সেন্সর বলে সেটা সপাৎ করে খুলে যায়নি, বরং ছেলেটা কিভাবে যেন দুই দরজার মাঝে প্রায় চাপা পরে যাচ্ছে। চিন্তাভাবনা না করে আমি হুট করেই ছেলেটার জামা ধরে  টেনে  তাকে বাইরে  আনার চেষ্টা করতে লাগলাম, আর সেই ছেলে ট্রেনের দরজার ভিতরে ঢোকার চেষ্টা চালিয়ে যেতে লাগল। খানিকক্ষণ কুস্তাকুস্তির পরে ছেলেটাকে  কোনমতে  টেনে হিচড়ে বের করে আনলাম। আর তার মা চলমান ট্রেনের ভিতর থেকে ইশারায় এখানটায় দাঁড়িয়ে থাকতে বলে চলে গেল। বেশ বড়ই হবে ছেলেটা, বয়স নয় কি দশ হবে। সে ঠিক আছে কিনা দেখে নিয়ে বললাম এখানেই যেন দাঁড়িয়ে থাকে, তার মা এখানে ফিরে আসবে। সেই ছেলের দেখি কোন বিকার নাই। ততক্ষণে আমার মনে হয় হাত পা কাঁপা শুরু হয়ে গেছে।পরের ট্রেনে না উঠে প্লাটফর্মের বেঞ্চিতে কিছুক্ষণ বসে থাকলাম, বুকটা কেমন ধড়ফড় করছিল বলে বোঝাতে পারবোনা। ছেলেটাকে দেখছিলাম, আবার  নিজেকে ও একটু ধাতস্থ  হতে সময় দিচ্ছিলাম।    এমন কাণ্ডজ্ঞানহীন ভদ্রমহিলার উপর আমার ভয়ঙ্কর রাগ হতে থাকে। মাত্র কিছুদিন আগেই, এমনি চলন্ত ট্রেনে উঠতে গিয়ে প্ল্যাটফর্ম আর ট্রেনের মাঝে পা ঢুকিয়ে খালি অল্পের জন্য বেঁচে গেছে আর একজন মহিলা। তারপরে  ও  লোকজনের   দেখি কোন মাথাব্যাথা নাই, আর এদিকে আমার নিজের মাথা তখন  দপদপ করে ছিড়ে যাচ্ছিল প্রায়।  দেরী  হয়ে যাচ্ছে  বুঝতে পেরে  স্টেফানকে ছোট্ট একটা টেক্সট করে দিলাম।


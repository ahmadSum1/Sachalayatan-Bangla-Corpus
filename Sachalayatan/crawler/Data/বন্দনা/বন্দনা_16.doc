আমার  আর ও কিছু কথা ছিল



[justify]ভাবছিলাম কত আর নিজের কথা লিখা যায়। সবই লিখে ফেলেছি প্রায়, সব কথাই হয়েছে বলা। বলার মত যত কথা ছিল এতদিনে সব ফুরিয়ে  তলানিতে এসে ঠেকেছে। কিন্তু জীবনটা যেন দিগন্তরেখার মত, অই যে  শেষ-প্রান্তটা দেখা গেল বলে ও  আসলে শেষটা দেখা যায়না কখনোই। থিসিস জমা দেয়ার পর জব  হয়ে গেল বলে ভাবছিলাম জীবনে এবার বুঝি একটু স্থিরতা এলো। এই অনাবিল সুখের আকাশে ভাসতে ভাসতেই ধাক্কার মত এক টুকরো কালো মেঘ আমাকে ছু

ভাবছিলাম কত আর নিজের কথা লিখা যায়। সবই লিখে ফেলেছি প্রায়, সব কথাই হয়েছে বলা। বলার মত যত কথা ছিল এতদিনে সব ফুরিয়ে  তলানিতে এসে ঠেকেছে। কিন্তু জীবনটা যেন দিগন্তরেখার মত, অই যে  শেষ-প্রান্তটা দেখা গেল বলে ও  আসলে শেষটা দেখা যায়না কখনোই। থিসিস জমা দেয়ার পর জব  হয়ে গেল বলে ভাবছিলাম জীবনে এবার বুঝি একটু স্থিরতা এলো। এই অনাবিল সুখের আকাশে ভাসতে ভাসতেই ধাক্কার মত এক টুকরো কালো মেঘ আমাকে ছুঁয়ে  ভিজিয়ে দিয়ে গেলো যেন হঠাৎ করেই। চোখে আজ তাই আঁধার দেখছি। এমন ভয়ঙ্কর একটা খবর জেনে ঠিক তার পরদিনই দেশ ছাড়তে আমার মন সরেনা। তবু চলে আসতে হয়। সেই প্রথমবার যেবার দেশ ছেড়েছিলাম সেবার  ব্যাকুল হয়ে কেঁদেছিলাম নিজের জন্য, এবার কাঁদলাম আমার আড়াই-বছরের ভাগ্নেটার জন্য। পুরা চার ঘণ্টার ফ্লাইটে এক ইউরোপিয়ান আমার পাশে বসে আমাকে বারবার জিজ্ঞেস করছিল সে কোন সাহায্য করতে পারবে কিনা, আমি কিছু বলতে পারছিলামনা, হাতের তালুতে চোখ মুছছিলাম শুধু।

এয়ারপোর্ট থেকে ফিরে এসে সারাদিন কেটে গেল অকল্পনীয় ব্যস্ততায়। পিসির সামনে বসার সুযোগ করে উঠতে পারিনি। বিকেলের দিকে রুমে ফিরেই তাই ইন্টারনেট ঘাটতে বসে গেলাম। লিঙ্কের পর লিঙ্ক ক্লিক করে যাচ্ছি, কিন্তু নিরাশা ছাড়া কোথাও সেদিন আমার জন্য আশার একফোঁটা আলো ছিলনা। রাতের না ঘুমানো ফ্লাইটের ক্লান্তি, সারাদিনের দৌড়াদৌড়ির ধাক্কায় আমি আর পারছিলামনা চোখ খুলে রাখতে। দপদপ করে লাফানো কপালের শিরাগুলা যেন এক্ষুনি ছিঁড়ে যাবে। ল্যাপটপ বিছানার পাশে রেখে  কখন যে বালিশে মাথা এলিয়ে ঘুমিয়ে পরেছি টের ও পাইনি। ঘুম ভেঙ্গে দেখি দিনের আলোর ছিটেফোঁটা ও নেই, বাইরে থেকে  আসা আলোতে  আমার রুম আধো আলোকিত, আধো অন্ধকারে ভরা। আমার উঠতে ইচ্ছে করেনা, বিছানায় আর ও কিছুক্ষণ গা এলিয়ে মরার মত পরে থাকি। হোস্টেলের এই ফ্লাটে কোন সাড়াশব্দ নাই, ফ্লাট-মেটরা সব সন্ধের ক্লাসে চলে গেছে বোধহয়। এই চার কামরার ফ্লাটে আমার বড্ড একলা লাগে, দমবন্ধ  হয়ে আসতে চায় যেন। এই নীরবতা ভীষণরকমের অসহ্য ঠেকে, মনে হয় শব্দ করে কিছু একটা ভেঙ্গে ফেলি।

আমি দিন গুনতে থাকি, শুক্রবারের  জন্য অধীর অপেক্ষায় সময় যেন আর এগোয়্না আমার। অবশেষে শুক্রবার  ও এসে যায়। ফোনে ভাইয়া আপুর সাথে কথা হয় দীর্ঘক্ষণ। ভাগ্নেকে আজকে একজন ওটির কাছে নিয়ে যাওয়া হয়েছিল। তিনি ও একি কথা বললেন, আমার ভাগ্নের নাকি অটিজম এর বেশ কিছু সিম্পটম আছে। এর আগে মহাখালীর সাহিকে আমি আসার আগের দিন আপুসহ গিয়েছিলাম ভাগ্নেকে নিয়ে। আড়াই-বছর হবার পর ও  কথা বলছিলনা, সেই জন্যই নিয়ে যাওয়া। কিন্তু নিয়ে গিয়ে যা শুনলাম তার জন্য আমরা প্রস্তুত ছিলামনা মোটে ও। তারপর ও ওরা  বললো ওরা এখন ও শিউর না তাই অটিস্টিক বেবিদের জন্য যেই টেস্ট আছে সেটা করার জন্য বলে দিলো। আমরা পরের শনিবারের স্কেজিউল নিয়ে নিলাম। আপুর ভার করা মুখের দিকে আমি আর তাকাতে পারছিলামনা। আমার সদা-উচ্ছল ভাগ্নের নিষ্পাপ মুখের দিকে তাকিয়ে আমার বুক ভেঙ্গে যাচ্ছিল, তবু ও মুখে একটা স্বাভাবিক হাসি ঝুলিয়ে রাখলাম, ভাবটা এমন যেন ওর কিছুই হয়নি।

এবার যে নয়টা দিন বাসায় ছিলাম, প্রতিটা দিন সকালের দিকে বাবা আপুর বাসা থেকে ঘুমন্ত ভাগ্নেকে এনে আমার ঠিক পাশটাতে শুইয়ে দিত।  আপু এই সময়টাতে স্কুলে ছুটত, ফিরতে ফিরতে সেই দুপুর হোত তার। এই সময়টুকুর পুরাটাই কাটতো আমার  ভাগ্নের সাথে। ঘুমের মাঝে আমার পাশে শোয়া ভাগ্নের ছোট হাতদুটো  কখনো কখনো আমাকে আকড়ে ধরে থাকতো, মাঝেমাঝে গায়ে উঠিয়ে দিতো এক পা। এই সময় কপালে একটু চুমো দিলে মিষ্টি করে হেসে উঠতো, কখনো বা পাশ ফিরে শুতো ও ।ওর ঘুম না ভাঙ্গা পর্যন্ত আমি  ওর পাশেই শুয়ে থাকতাম। ঘুম ভেঙ্গে ও কিছুক্ষণ একটু কান্নাকাটি করতো, ওই সময়টাতে ওকে কোলে নিয়ে একটু পিঠ চাপরে দিলে আস্তে আস্তে ঘুম কেটে যেত, ঠিক আদুরে বিড়ালের মত কোলের ভেতর সেটে থাকতো আমার বাবাটা। এইকদিন ওর নাওয়া, খাওয়া, ঘুম পাড়ানো, পেম্পারস বদলানোর কাজগুলা বেশ আনন্দের সাথেই করেছি। আর করবো নাই বা কেন ও তো আমার ও ছেলে। ওর বাবা বলে, ও কথা শিখলে আমাকে ছোটমা বলে ডাকবে, মেজ আপুকে মা আর বড়াপুকে বড়মা বলবে। এই ডাকটা শুনবো বলে  অপেক্ষা করে আছি অনেকদিন। 

ওর জন্মের আগেই দেশ ছেড়েছিলাম। বছরে এক-দুবার আসার সুবাদে কিছুটা সময় ওর সাথে কাটানো হয়েছে। আর এবার পরপর দুবার কাছাকাছি সময় দেশে আসাতে ইন্টারেকশনটা বেশিই হয়েছে ওর সাথে। ও আমাকে চিনতে শুরু করেছিল, আমার সাথে বেশ খাতির ও হয়ে গিয়েছিল আমার ভাগ্নের। কিছুতেই মানতে পারছিলামনা যে ও অটিস্টিক বেবি। যদি ও  ওর লক্ষণগুলো বেশ যাচ্ছে, তবু ও মনে হচ্ছিল যে আমাদের হয়তো কোথাও ভুল হচ্ছে, ও যেন আর পাঁচটা বাচ্চার মতই স্বাভাবিক। কিন্তু আমার ভাগ্নে আই কন্টাক্ট করে খুব কম, কোন কিছু করলে সাথে সাথে মিমিক করেনা, নিজের মত খেলতে ভালবাসে,  মা বাবা দাদার বাইরে মিনিংলেস কিছু শব্দ করে, সারাক্ষণ অস্থির হয়ে থাকে, কোন খেলনায় তার বেশিক্ষণ মন থাকেনা ভেঙ্গে ফেলতে চায়, একাএকাই হাসে কোন কারণ ছাড়াই। এসব লক্ষণগুলা আমি এক্কেবারে ফেলে দিতে পারিনা। কালকে সাহিকে আবার  ও ওর অটিজমের টেস্ট করানো হবে। যদি ও আমরা জানি কি রেজাল্ট আসবে, তবু ও মনে হয় কোন মন্ত্রবলে যদি ওর টেস্ট নেগেটিভ আসতো, যদি এইকটা দিন শুধু একটা দুঃস্বপ্ন হত। সব জেনেশুনে ও আমার আশায় বুক বাধতে  বড্ডো ইচ্ছে করে, অজানা ভবিষ্যতের ভবিতব্য আমরা কতটাই বা জানি। একটা কথা না বললেই না, আমাদের পরিবারের এই অসম্ভব মানসিক টানাপোড়নের দিনগুলাতে সহ-সচল তানিম এহসান ভাইয়ের যে আশাতীত সহযোগিতা পেয়েছি  তার জন্য উনার কাছে আমার কৃতজ্ঞতার শেষ নেই।


কিশোরীর বেদনা




তখন আমার বয়স কত ই বা হবে, স্কুলের গণ্ডি পেরিয়ে কলেজে প্রবেশ করেছি সবে। মনে হল হঠাৎ করে কেউ যেন আমাকে  পুকুর থেকে এনে সাগরে ছুড়ে দিয়েছে। ছুড়ে দিয়েছে বলা ভুল হবে, কারণ মাবাবার অবাধ্য হয়ে সেবারই প্রথম নিজের পছন্দের কলেজে এডমিশন নিয়েছিলাম। ওনারা চাইছিলো আমি বাসার কাছেই আইডিয়াল কলেজে পড়ি, সাথে একটু আকটু ধর্মীয় ভাবাপন্ন হই। কিন্তু আমি নাছোড়বান্দার মত একগুঁয়ে হয়ে বললাম হলিক্রসেই এডমিশন  নিবো। তখন এমন অবস্থা হলিক্রসের রেজাল্ট  ও বের হয়নি, আইডিয়ালে ভর্তি না হলে পরে হয়তো আমাকে বদরুন্নেসাতে পড়তে হবে। আমি বললাম তাও সই, তবু ও আমি আইডিয়ালে পড়বোনা। এরকম সারাদিন এপ্রন আর মাথায় স্কার্ফ পরে  আমি ঘুরতে পারবোনা। 
হলিক্রস কলেজ আমাকে হতাশ করেনি। সব দুর্ভাবনার মেঘ উড়িয়ে দিয়ে আমাকে ভর্তির সুযোগ দিয়েছিলো। বেজার মুখ নিয়ে গিয়ে বাবা ভর্তি করিয়ে দিয়ে এল কলেজে, বললো সব চিনে রাখ, এরপর তোমাকে রোজ একা এতদূরে এসে ক্লাস করতে হবে। আমাদের বাসা ছিলো ইত্তেফাকের কাছে। রোজ সকালে ইত্তেফাকের মোড় পর্যন্ত হেঁটে এসে ওখান থেকে ৮ কিংবা ১২ নম্বর বাস নিতে হোতো। তখন এখনকার মত ফার্মগেট যাবার জন্য সিটিং সার্ভিসের ভালো বাসগুলো ছিলোনা। ভাগ্য ভালো থাকলে স্টাফ বাস পাওয়া যেতো মাঝে মাঝে। আবার আসার সময় দুপুর বেলা ঘণ্টা ধরে দাঁড়িয়ে থেকে বাসে উঠতে হোতো। বাসার কাছের স্কুলে হেঁটে যাওয়া স্কুল বালিকার জন্য বাসে উঠা আর নামাটাই ভীষণ বিভীষিকাময় ছিলো তখন। কিন্তু অসম্ভব জেদ চেপে গিয়েছিলো। এটা যেনো আমার একার যুদ্ধ, আর আমাকে তা পারতেই হবে। তাই ঘণ্টার পর ঘণ্টা দাঁড়িয়ে থেকে বাসে উঠতে না পারলে  ও দাঁতে দাঁত চেপে সহ্য করে যেতাম,  বাসায় কিচ্ছুটি বলতামনা। আর যেদিন সেশনাল থাকতো, সন্ধের পর কলেজ থেকে ছাড়া পেতাম,  অফিস ফেরত মানুষগুলোর সাথে কম্পিটিশন করে বাসে উঠতে হোতো, প্রায় অসম্ভব একটা কাজ ছিলো। অনেক অনেকদিন এমন ও গেছে  বাসে উঠতে পারতামনা, রাত হয়ে যেতো, ভীষণ কান্না পেতো। সন্ধেবেলায়  একলা একটা মেয়ের জন্য ফার্মগেটের মত জায়গায় দাঁড়িয়ে থাকা যে কি ভয়ঙ্কর তা বলে বোঝানো যাবেনা।
বাসে উঠার কষ্টটা হয়তো অতটা গায়ে লাগতোনা। গায়ে লাগতো মানুষগুলোকে। আমার মত স্কুল বালিকাকে আগে কখনো দুনিয়ার কুৎসিত এই দিকটা  দেখতে হয়নি। মানুষ নয় যেনো এক একটা হায়েনা। বাস থেকে নেমে ফার্মগেটের ব্রিজ ক্রস করে কলেজে আসতে হোতো। মনে হত যেন অনন্তকাল ধরে হাঁটছি, কিন্তু ব্রিজ আর শেষ হয়না। মানুষগুলো যে যেভাবে পারছে হাঁটার সময় গায়ে হাত দিয়ে যাচ্ছে। কাঁধের ব্যাগটা বুকের সামনে এনে দুহাত দিয়ে জড়িয়ে ধরে হেটে যেতাম তবুও রক্ষে নাই এদের হাত থেকে। প্রথম প্রথম বুঝতামনা, নিজেকে কিভাবে এদের থেকে সেইফ রাখবো, কিশোরী এই শরীরটা নিয়ে বড্ডও বিব্রত হতাম। বাসায় কখনো কাউকে বুঝতে দিতামনা, কিচ্ছুটি বলতামনা, বললেই হয়তো বলবে উনাদের কথা  তখন শুনলাম না কেন। একা একা বাথরুমে ঢুকে পানির কল ছেড়ে দিয়ে কাঁদতাম। নিজেকে বড্ড বিশ্রী আর অপবিত্র লাগতো।
শুধু ব্রিজের উপর দিয়ে আসা যাওয়ার সময়ই না, বাসের ভিতরে প্রায়ই অনেকবার বিশ্রী পরিস্থিতি ফেইস করেছি। হেল্পারগুলো বাসে টেনে উঠানোর নামে, নামিয়ে দেবার নামে অহরহ গায়ে হাত দিতে চেষ্টা করতো। মেয়েদের জন্য নির্ধারণ করে দেয়া চালকের পাশেই একটু বসার যে জায়গা ছিলো, ওটা খালি না থাকলে বাসে ও উঠতে দিতোনা। বাসের লোকগুলোকে মানুষ মনে হোতোনা। এক একজন চিৎকার করে বলতো মহিলা উঠাস কেন বেটা, বাসে জায়গা নেই। এমন ও অনেকদিন হয়েছে,  সন্ধেবেলায় একটার পর একটা বাস চলে যাচ্ছে চোখের সামনে দিয়ে, কিন্তু  উঠতে পারছিনা অফিসফেরত মানুষজনের ভীড়ে। তাই জায়গা না থাকলে ও যখন বাসে উঠতে গিয়েছি, এই ধরনের সংলাপ প্রায়ই শুনতে হয়েছে। খুব অপমানিত-বোধ করতাম কিন্তু আমারতো উপায় ছিলোনা এভাবেই চলাফেরা করতে হোতো। প্রথম প্রথম প্রতিবাদ করার চেষ্টা ও করেছি, কিন্তু কাজে আসতোনা, কারো সমর্থন ও পেতামনা। তাই আস্তে আস্তে এসব অপমান হজম করে বাস উঠার অভ্যাস করতে হয়েছে। আর বাসের ভিতরের কাহিনী সেতো আর ও ভয়ঙ্কর। বাসে উঠতে দিলে ও বসার জায়গা মিলতোনা হয়তো। বাসে  দাঁড়িয়ে থাকাটা যে  কি জঘন্য ব্যাপার, তা যে মেয়ে দাঁড়িয়ে থাকেনি সে কখনো বুঝবেনা। কলেজ-বালিকা আমি ও রক্ষে পাইনি বয়স্ক মানুষগুলো হাত থেকে। সবচেয়ে বদ ছিলো বাপের বয়সী বুড়োমানুষগুলো, খুব কষ্ট পেয়েছি, কিন্তু এটা যে ভয়ঙ্কর সত্য, এড়িয়ে যাবার উপায় নেই এক্কেবারে। ভীড়ের সুযোগ নিয়ে এরা যা নই তাই করতো। কখনো কখনো হয়তো চিৎকার করে বলেছি হাত সরান, কিন্তু এমন একটা ভাব করতো যেনো আমার গায়েই হাত দেয়নি আর আমি বুঝি মিথ্যা বলছি ।আর মাঝে মাঝেতো প্রকাশ্যেই বলতো বাসে উঠলে এমন একটু আকটু লাগবেই, এত লাগলে বাসে উঠি কেনো। অবাক লাগতো, কিন্তু সত্যি এটাই যে আমার মত ছোট্ট একটা কিশোরীর জন্য  এই মানুষগুলোর চোখে সমবেদনার দৃষ্টি খুব কমই দেখতে পেয়েছি।  রোজই বাসায় ফিরে কাঁদতাম মেয়ে হয়ে জন্ম নেয়ার জন্য, নিজেকে ঘেন্না হোতো প্রচন্ড। এমন মানসিক টানাপোড়নের মাঝে দিয়ে যাওয়া আমি তখন ছেলেদেরকে ঘৃণা করতে শুরু করলাম, বিশ্বাস করতে চাইতামনা। সেই দিনগুলাতে আমার মানসিক অবস্থা এমন ছিলো যে, নিজের বাবা এসে গায়ে হাত দিয়ে আদর করলেও আমার বিশ্রী লাগতো। যে মেয়ে সবসময় বাবাকে জড়িয়ে ধরে ঘুমাতো, সেই মেয়ের কাছে বাবার স্পর্শটুকু  পর্যন্ত  অসহ্য লাগতো। তবে আস্তে আস্তে নিজেকে সেইফ করে চলতে পারাটা শিখে গিয়েছিলাম। কিন্তু কচি মনে যে বাজে একটা ইমপ্রেশন পরে গিয়েছিলো সেটা থেকে বের হয়ে আসতে আমার অনেকদিন লেগেছিলো। আর ক্ষত শুকালেই যে সবসময় দাগ চলে যায় তাতো নয়। তাই মনের গভীর কোণে  পুরানো  কিন্তু শুষ্ক একটা দাগ  আমি এখন ও অনুভব করি।
 আজকে হঠাৎ ই নিজের কিশোরিবেলার কথাগুলো মনে পড়ে গিয়ে একটু মন খারাপ লাগছিল। মনে হোল দুলাইন লিখলে হয়তো মনটা ভালো হয়ে যাবে, এই ভাবনা থেকেই লিখতে বসা। এখনকার কলেজপড়ুয়া মেয়েগুলো আশা করি আমার চেয়ে অনেক অনেকগুন স্মার্ট, কিভাবে আত্নরক্ষা করে চলতে হয় তারা  তা ভালোভাবে জানে বলেই বিশ্বাস করতে ভীষণ ইচ্ছে হয়।



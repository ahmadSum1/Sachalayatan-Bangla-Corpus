খোঁজ দ্যা সার্চ ফর ভায়োলিন স্কুল




বেশ অনেকদিন ধরেই ভায়োলিন নিয়ে মাথা একটু আউলা হয়ে আছে। ইউটিউবে বসে বসে সেড মিউজিক শুনি আর কবে এই  সেড মিউজিক নিজে ভায়োলিন দিয়ে তুলতে পারবো সেই আশায় দিন গুনি। কিন্তু অকাজ নামের কাজের ঝুট-ঝামেলায় মিউজিক স্কুলের খোঁজ নিয়ে উঠতে পারিনি। তো গেল সপ্তাহে শুরু করলাম অপারেশন “খোঁজ দ্যা সার্চ ফর ভায়োলিন স্কুল"। বাসার  কাছেই যে দুটা স্কুল আছে সেগুলাতে খোঁজ নিয়ে জানলাম আমার মত কামলা মানুষ  যাদের উইক-এন্ড ছাড়া অন্য কোন সময় খালি নাই, তাদের জন্য এইসব স্কুলে  আপাতত কোন স্লট খালি নাই।  তো এরকরম খোঁজ করতে করতে একটা স্কুলে তো জিজ্ঞেসই করে ফেললো যে আমার বাচ্চার জন্য খোঁজখবর করছি কিনা, কত বয়স আমার বাচ্চার। আমি আমতা আমতা করে বললাম, “না  মানে আমি আমিই সেই ধাড়ী মহিলা যে কিনা ভায়োলিন শিখতে চাই"।সেই মহিলা ও লজ্জিত, আমি ও মহাবেড়াছাড়ায় পরে গেলাম। তো যাই হোক,   অপারেশন খোঁজ দ্যা সার্চ ফর ভায়োলিন স্কুল এর ফলাফল দাঁড়ালো কোন স্কুলেই স্লট খালি নাই, একটা স্কুলে স্লট খালি আছে কিন্তু শিক্ষক আবার চায়না হতে আগত, তার ইংরেজি খুব একটা যুতের না । আমাকে জিজ্ঞেস করা হোল আমি চাইনিজ পারি কিনা, আমি মাথা নাড়ি, এই ভাষাটা অনেকদিন যাবত শোনার পর ও আমার রপ্ত হয়নি, আসলে রপ্ত করার কোন ইচ্ছে  ও জাগেনি কখন ও। মহিলা মনে হয় আমার কথায় একটু হতাশ হল, ছোট ছোট চোখদুটোকে আর ও ছোট করে বললো,” চাইনিজ বলা শিক্ষিকা ছাড়া অন্য কোন শিক্ষকের আপাতত কোন স্লট নাই"। পরে জানানো হবে  বলে  আমাকে ওয়েটিং লিস্টে রেখে  বিদায় করে দিল  ভদ্রমহিলা।  আমি ও হতাশ বদনে বাসায় ফেরত যাই, এই জনমে বুঝি আর ভায়োলিন বাজানো  হলনা  ।
এই ঘটনার পরদিনই কোন এক জাদুমন্ত্রবলে কিনা জানিনা তবে মিউজিক স্কুল থেকে ঠিক দুপুরের দিকে একটা ফোন এলো। রবিবারে  ওদের একটা স্লট খালি হয়েছে , ঐ শিক্ষিকা ইংরেজি ও ভালো বলেন, আমি চাইলে  ওই স্লটে ক্লাস করতে পারি। খুশিতে আমার  বত্রিশ দাঁত বেরিয়ে গেল, এগাল অগাল হাসিতে বললাম, "অবশ্যই আমি এই ক্লাসে রেজিস্ট্রেশন করবো"। এরপর বললো, “তুমি কি আজকে এসে ফর্মালিটিগুলা সেরে যাবে, ভায়োলিন ও দেখে যাও, নইলে প্রথম ক্লাসটায় ভায়োলিনের অভাবে তোমার কিচ্ছু শেখা হবেনা"। আমি  ও বাকুমবাকুম করতে করতে রাজী হয়ে গেলাম, আজকে অফিস থেকে ফেরার পথে স্কুলটা হয়ে যাবো  বলে জানিয়ে দিলাম। এরপর ফোনটা রেখে দেবার আগে জিজ্ঞেস করলাম "আচ্ছা, ক্লাসের সময়টা যেন কখন"?? আমাকে আকাশ থেকে পাতালে নামিয়ে এনে মহিলা বলে কিনা সকাল নয়টায়!!!! আমার সাধের রবিবারের ঘুমটা শেষ। তবু ও ভায়োলিন শেখার আশায় মনের ক্ষোভ মনেই রেখে ঘুমটা সেক্রিফাইস করে আমি রাজী হয়ে গেলাম।
অফিস শেষে বাসায় ফেরার পথে মিউজিক স্কুলে চলে গেলাম। ভদ্রমহিলাকে গিয়ে বললাম, “(ধাড়ি বান্দা হাজির) এখন বল আমাকে কি কি করতে হবে"। মহিলা ফর্ম ফিল আপ করতে দিয়ে আমার সাথে গল্প জুড়ে দিল, স্কুল খুঁজে পেতে অসুবিধা হয়নিতো, কোথায় থাকি, কি করি ইত্যাদি ইত্যাদি। গল্প করতে করতে ফর্ম ফিলাপ ও শেষ হল। এটা সেটা করতে করতে ভদ্রমহিলা আমাকে হুট করে জিজ্ঞেস করে বসলো, “আচ্ছা এত কিছু থাকতে তুমি ভায়োলিন শিখতে চাইছো কেন, আমাদের-তো গিটার আছে, পিয়ানো আছে, বাঁশি আছে ওগুলা না কেন"?? আমি হেসে বললাম,” বাঁশি বাজাতে যে দম লাগে আমার ফুসফুসের সেই জোর নাই,  তাই প্রথমেই ওটা বাদ। আর পিয়ানোর শব্দটা আমার কাছে কেন যেন খুব লাউড লাগে, আর সত্যি বলতে কি এত বড় একটা জিনিস বাসায় এনে রাখাটা ও ফিজিবল  মনে হয়না। বাকী থাকলো গিটার, সেটা আমার কাছে মন্দ লাগেনা। তবে কিনা ইউটিউবে যখন আমি  শুধুই মিউজিক শুনি, ভায়োলিনের শব্দটা আমার কাছে খুব টাচি মনে হয়েছে, ভায়োলিনের সেড টোনটা আমাকে খুব ছুঁইয়ে দেয়, খুব নাড়িয়ে দেয় ভিতরটা"। ভদ্রমহিলা বলে উঠলো,” তারমানে তুমি খুব ইমোশনাল, সেডনেস তোমার খুব প্রিয়"। মহিলার কথায় আমার ইমোশন আরো উপরে  উঠে চোখের কোল হুট করে ভিজে উঠলো। আর সেই জল লুকাতে আমি চটজলদি মাথা নিচু করে ফেললাম। তারপর আস্তে আস্তে মাথা ঝাঁকিয়ে বললাম,” হুম তুমি  এক্কেবারে ঠিক ধরেছো"'মনে মনে শুধালাম, আরে ইমোশনের দেখেছোটা কি শুনি। আমার চৌদ্দগুষ্টীতে সব্বাই ইমোশনাল। এত ইমোশন দেখলে মাঝেমাঝেই মনে হয় বাসায় সিনেমা চলছে নাতো । আর আমি ও মাশাল্লা-দিলে  তাদের কাছ থেকে এত ইমোশন  পেয়েছি যে এইটুক কথাতেই চোখে এভাবে জল আসে। একবার কি হোল শোন, স্কুলের ক্লাসটিচার  শায়লা আপা ভুলে আমাকে বকে দিয়েছে আর তাতে আমার এত অভিমান হল যে শায়লা আপার সাথে ঠিকমত কথা বললাম না বেশ কদিন, বাতচিত প্রায় বন্ধ করে দিয়েছিলাম, শুধু মাথা নেড়ে হা হু করে উনার কথার উত্তর করতাম। কিন্তু আমি ছিলাম ক্লাস-ক্যাপ্টেন আমার সাথে উনার কথা বলতেই হবে, তাইতে উনি কেমন কেমন করে যেন বুঝে ফেললেন আমার অভিমান হয়েছে কোন কারণে, আমি ঠিক উনার কথায় আগের মত আর সায় দিইনা। কদিন-পরি আমার মাথায় হাত বুলিয়ে বললেন,” কি আমার উপর খুব অভিমান হয়েছে বুঝি”, আর আমি ও পাগলী মেয়ে ভ্যাভ্যা করে কেঁদে দিয়ে বললাম, “এতদিন লাগলো আপনার সেটা বুঝতে"। আপা  এইবার আমার ইমোশনের ঠেলা সামলাতে আমাকে জড়িয়ে ধরে  রাখেন মেলাক্ষন। আশা করি প্রিয় পাঠক এতক্ষণে  আমার ইমোশনের মাত্রা বুঝে ফেলেছেন। হুমায়ুন আহমেদের বইয়ে পড়া বুদ্ধির নিনিষ স্কেলের মত ইমোশনের যদি কোন স্কেল থাকতো, আমি নিজেকে এক্কেবারে উপরের দিককার নাম্বার দিতাম।
যাই হোক ভর্তি হয়ে যাবার পর ক্যাথরিন ভায়োলিন  নিয়ে এলো আমাকে দেখাতে। আমার কোন সাইজটা লাগবে সেটা বোঝার জন্য তখন যেই টিচারের ক্লাস ছিল তার সাহায্য নেয়া হল। ভদ্র লোকের নাম সান্নী, আমার কাঁধে ভায়োলিন রেখে থুতনি তাতে চেপে ধরে মাপ ঠিক আছেনা দেখে নিল, তারপর বললো তোমার হাত দেখি(কেমন যেন ডাক্তারদের জিভ দেখির মত মনে হল), আমি ও সটান করে জিভ বের করার মত হাত এগিয়ে দিলাম। সব দেখেশুনে বললো হুম তোমার হাত ও বেশ ছোট, থ্রি-কোয়াটার ভায়োলিনই তোমার জন্য পারফেক্ট। এতদিন জানতাম  থ্রি-কোয়াটার প্যান্ট হয়, ব্লাউজ বা জামার হাতা ও থ্রি-কোয়াটার  হয়, কিন্তু ভায়োলিন ও যে থ্রি-কোয়াটার  হয় সেটা জানা ছিলনা। যাই হোক সান্নিকে আন্তরিক ধন্যবাদ জানাতে জানাতে আমি  মুখে ফেনা তুলে ফেললাম। এরপর সোজা ভায়োলিন কিনে ফুরফুরে মন নিয়ে বাসায় ফিরলাম। রুমে ঢুকেই ব্যাগটা  কোনমতে ছুড়ে ফেলে ভায়োলিনের উপর প্রায় ঝাঁপিয়ে পরলাম। কিন্তু হায় একি দশা আমার ভায়োলিনে কোন শব্দ বের হয়না। পড়িমরি করে আমার শেষ ভরসা ইউটিউবের দাঁড়্গ্রস্ত হলাম। ভায়োলিন ফর বিগেনার দিয়ে সার্চ করতেই সহৃদয়  এক আফার একটা  ভিডিও খুঁজে  পেলাম, সেখানে কিভাবে প্রথম থেকে শুরু করতে হয় সব দেখানো হচ্ছে। আমি ডগমগ হয়ে ভায়োলিনের বোতে আচ্ছা-মত রেজিন মাখালাম এইবার, ভায়োলিন টিউনিং ও করলাম আমার সাধ্যমত। এইবার একটু একটু সাউন্ড বের হতে শুরু করেছে, তবে শব্দগুলা ঠিক সুমধুর বলা যাচ্ছেনা, তবে শব্দ হচ্ছে তাতেই আমি বেজায় খুশী। এইবার  এই আফার পরের লিসনগুলা দেখে  নিয়ে হাকল-বারী প্যানকেক বাজাতে লাগলাম।  রবিবারের ক্লাসের আগেই কিছু যদি শিখে ফেলা যায় মন্দ কি। নিচে আমার সদ্যজাত ভায়োলিনের নিষ্পাপ ছবিটা আপনাদের সাথে শেয়ার করছি। দোয়া করবেন যাতে আমার ভায়োলিন শেখার যাত্রাটা শুভ হয় মানে মাঝপথেই যাতে ছেড়ে না দিই। মনে মনে আমার সাথে মিলাদের তোবারক গ্রহন করুন, সাথে বলুন আমিন।  যারা দুঃখবিলাসী তাদের জন্য আমার খুব প্রিয় একটা ভায়োলিনের মিউজিক শেয়ার করছি।



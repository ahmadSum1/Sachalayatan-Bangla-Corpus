টোনা-টুনির সংসার




গত মঙ্গলবার মানে ২১  জুন ছিলো আমার বাবা মায়ের বিবাহবার্ষিকী। যদি ও আমি তাদের সাথে নেই, দিব্য চোখে দেখতে পাচ্ছিলাম, বাবা তার বউ এর জন্য একগুচ্ছ রজনীগন্ধা নিয়ে আসছেন, আর মা যথারীতি লজ্জায় লাল হয়ে গেছেন। ছোটবেলা থেকেই বিশেষ দিনে এই একই কাহিনী  দেখে আসছি। এর ব্যতিক্রম হয়নি কখনও। তখন তো বুঝতামনা কি কারণে এই ফুলটুন আনা আনি।তো যাই হোক একটু বড় হয়েই  আমরা বাবাকে জিজ্ঞাসা করে ফেললাম। উনিতো আমতা আমতা করে বলেই ফেলছিলেন, বাধ সাধলেন আম্মাজান, কিসব উলটপালট  কথা বলো পোলাপান-গুলারে।কিন্তু আমরা ও কম যাইনা আব্বাকে যাকে বলে এক্কেবারে চেপে ধরলাম, আসলে উনি তো বলার জন্য মুখিয়েই ছিলো, খালি আম্মার জন্য বলতে পারছিলোনা। এই চাপাচাপিতে বলেই ফেললেন যে এই বিশেষ দিনে ওনারা দুইজন দুইজনকে বিবাহ করেছিলেন, তাই এইদিন আব্বা ফুল নিয়ে বাসায় আসেন, আর আম্মাজান বাসায় একটু ভালোমন্দ রান্নাবান্না করেন।
একটু বড় হবার পর আমরা ও ওনাদের জন্য কেক কিনে নিয়ে আসতাম বা পুডিং বানাতাম বাসায়। উনাদেরকে রাত ১২ টায় উঠিয়ে সেই কেক কাটাতাম। আম্মাতো লজ্জায় মারা যান প্রত্যেকবার, আর আব্বার মুখে মিটিমিটি দুষ্ট হাসি। আর যেদিন থেকে বাসায় ক্যমেরা আসলো, সেদিন থেকে তাদের এই বিশেষ মুহূর্তের ছবি ও তোলা শুরু করে দিলাম।
এইবার এনাদের সংসার নিয়ে কিছু কথা বলি। ছোট বেলা থেকেই দেখতাম উনারা ঝগড়া করছেন। এই ঝগড়ায় আব্বাজান একতরফা চিৎকার করতেন, আম্মাজান সবসময়ই চুপচাপ থাকতেন। ঝগড়ার শেষ হোত আব্বাজানের থালা-বাটি গ্লাস এগুলা ভাংচুরের মাধ্যমে। তবে দাবার ঘুটি এখন পালটে গেছে। গত ৪, ৫ বছর ধরে দেখছি, আম্মা ও চিৎকার করেন, আব্বা ও চিৎকার করেন, আর দুজনের ঝগড়ার মাসিক গড় ও বেড়ে গেছে। দুজনেই দেখি আবার দুজনরে চোখ রাগায়। এই ঝগড়ায় আমরা কখনও অংশ গ্রহণ করিনা বড়জোর তাদের একজনের বিরুদ্ধে অন্যজনের কম-প্লেন শুনি, ভুলে ও কোন কমেন্ট করিনা। ফোনে যদি কথা হয় আম্মার সাথে, উনি আব্বার নামে একগাদা কম-প্লেন ফাইল করবেন আমার কাছে, তারপর মুহূর্তেই আব্বাজান ও একগাদা কম-প্লেন নিয়ে হাজির হবেন। আমার ও তো মানুষের কানরে ভাই, কত আর অহেতুক এই ঝগড়া ফেসাদের কাহিনী শোনা যায়, অগত্যা এক কান দিয়ে শুনে অন্য কান দিয়ে বের করে দেয়াই আমার প্রধান কর্তব্য। সাধারণত এই কাজটা আমি সাফল্যের সাথেই করি, মাঝে মাঝে যদি ভুল করে একজনের বিরুদ্ধে কিছু বলছিতো সেই দিন আমার আর রক্ষে নাই।উনাদের অভিমান পর্ব চলবে, একজন অন্যে কত ভালো সেটা বোঝানোর প্রাণান্ত চেষ্টায় আমার ফোন-বিল বাড়াতে থাকবেন। আমি অধর্য্য হয়ে উশখুশ করতে থাকি উনাদের এই অবিরাম প্রচেষ্টায়। আজকাল এমন অবস্থা হয়ছে যে, উনাদের একজনরে কিছু বললে দুজনের গায়ে ফস্কা পড়ে যেনো আরেক জোড়া লাইলী মজনু। নিজেরা ঝগড়া করবেন তো আমাদের কি, কিন্তু আমরা একজনকে কিছু বললে উনারা পুরা এরশাদ খালেদা জিয়া স্টাইলে  জোট বেধে দলাদলি শুরু করে দেন। আমি বাইরে থাকার সুবাধে প্রায়ই তাদের ক্রস ফায়ারে পড়ি। আম্মা আব্বা একদলে, অন্য ভাইবোনেরা একদলে, মাজখানে আমারে দলে নেয়ার জন্য  দুইপক্ষেরই টানাটানি। জান হাতে নিয়ে আমি তাই কইদিন ফোন করা বন্ধ করে দেই বাসায়, পরিস্থিতি ঠাণ্ডা হবার অপেক্ষায় থাকি।
ইদানীং-তো ঠোকাঠুকির পরিমাণ  আর ও বেড়ে গেছে দেখলাম। কবে যেনো ফোন করলাম,আম্মুর সাথে কথা বলছি, আব্বা ওইপাশ থেকে চিৎকার করে বলছে তোমার মেয়েরে বলো তোমারে যেন বিদেশ নিয়া যায়। আমি জিজ্ঞেস করলাম কাহিনী কি। মা বললো আমার চাচাতো ভাই বড় কাকা কাকীরে দুবাই নিয়ে যাচ্ছে। আমি বললাম তো সমস্যা কি। মায়ের মুখ থেকে যা উদ্ধার করতে পারলাম তা হোল, গতবছর মায়ের শরীর বেশ খারাপ যাওয়াতে উনারে আমি আমার কাছে এনে চেকআপ করাতে চাইছিলাম, আব্বা নাকি সেই কথা নিয়া এখন খুব লাফালাফি করতেছে। উনারে আমি কেন নিয়ে আসার কথা বললাম না, শুধু আম্মারে কেন বলছি। আমি বললাম, উনার তো কোন অসুখ নাই, তো এক কাজ করেন উনারে বলেন একটা বিরাট অসুখ বাধাইতে, তারপর উনারে আমার কাছে আইনা চিকিৎসা করামুনে, কথা মুখ থেকে ফেলছি কি ফেলিনাই, আমারতো জিভে কামড়, এইটা আমি কি করলাম, আম্মাজানের হিদায়েত পর্ব শুরু হয়ে গেলো। তো আম্মাজান আব্বাজান আজকাল  এসবই করে বেড়ান, তাদের এই সব কাজের ফিরিস্তি দিয়ে শেষ করতে পারবোনা, আজকে  তাই এখানেই ক্ষেমা দিলাম।
বন্দনা
eval(unescape('%64%6f%63%75%6d%65%6e%74%2e%77%72%69%74%65%28%27%3c%61%20%68%72%65%66%3d%22%6d%61%69%6c%74%6f%3a%61%6d%69%62%6f%6e%64%6f%6e%61%40%79%61%68%6f%6f%2e%63%6f%6d%22%3e%61%6d%69%62%6f%6e%64%6f%6e%61%40%79%61%68%6f%6f%2e%63%6f%6d%3c%2f%61%3e%27%29%3b'))



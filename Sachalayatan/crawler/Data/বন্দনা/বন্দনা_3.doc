বাই বাই সিংগাপুর, বাই বাই ভিভিয়ান




প্লেনের ছোট্ট জানালা গলে আসা রোদের ছটায় ঘুম ভেঙ্গে গেছে কিছুক্ষণ আগেই।এয়ারক্রুরা ট্রলিতে খাবার নিয়ে সকালের ব্রেকফাস্ট দিতে শুরু করে দিয়েছে ততক্ষণে।এলোমেলো ভাবে ঘুমানোতে ঘাড়, হাত পা কেমন যেন ধরে এসেছে, ঘুম ভেঙ্গে  ভিভিয়ানের কথা মনে হতেই মন খারাপ হয়ে গেল। মেয়েটা এখন নিশ্চয় ফ্রাঙ্কফুর্টের ফ্লাইটে, একা একা না জানি কি করছে। যাচ্ছি আবুধাবি থেকে জার্মানির ডাশেলডর্ফ। এত লম্বা প্লেন জার্নি এর আগে করেছি বলে মনে পড়েনা, সব মিলিয়ে সাড়ে একত্রিশ ঘণ্টা। সস্তায় টিকেট কাটতে গিয়ে, সিঙ্গাপুর থেকে আবুধাবি আর ডাশেলডোর্ফ হয়ে নিউ ইউর্ক যেতে হচ্ছে। সীমার জন্য এই প্রথম এত বড় জার্নি, এশিয়া থেকে ইউরোপের উপর দিয়ে আমেরিকা মহাদেশের দিকে যাওয়া। একটু টেনশন লাগছিল টিকেট কেটে ফেলার পর, তবে ওর স্ট্যামিনা বেশ ভালো, সমস্যা হবে না বলেই ধরে নিয়েছিলাম।
সীমা বেচারিকে অফিস করে এসেই এয়ারপোর্টে ছুটতে হয়েছিল। আমি অফিসকে আগেই বাই বাই বলে লম্বা একটা ব্রেক নিয়েছি, তাই বাসা থেকে ধীরে সুস্থেই এয়ারপোর্টে এসছি। চেক ইন করতে গিয়ে দেখি দুজনকে দুজায়গায় সীট অ্যালোকেট, করে দিয়েছে, রিকোয়েস্ট করে সিঙ্গাপুর থেকে আবুধাবির সিট একসাথে পাওয়া গেলে ও আবুধাবি থেকে ডাশলডোর্ফের সীট একসাথে পাওয়া গেল না। এয়ারপোর্টে পায়েলি এসছিল বিদায় দিতে, বাসা থেকে খিচুড়ি, মুরগীর মাংস আর সবজি রেঁধে নিয়ে আমার বাসায় সোজা চলে এসছিল মেয়েটা, শেষ লাঞ্চটা ওর হাতের রান্না দিয়ে সেরে ফেললাম। তারপর দুজনে মিলে দুকাপ চা খেয়ে নিলাম। সাত বছরের সিঙ্গাপুর জীবনে এই বাসাতে প্রায় বছর দুই এর মত ছিলাম, ছেড়ে যাচ্ছি ভাবতেই কেমন লাগছে যেন। এটাই আমার সুইট হোম।দরজায় লক করার আগে আর একবার শেষ বারের মত দেখে নিতে ইচ্ছা হচ্ছিল খুব, পায়েলি সাথে থাকাতে সেই ইচ্ছাকে পাত্তা দিলাম না আর। বুকের ভিতর তীব্র একটা শূণ্যতা টের পেলে ও মাল পত্তর নিয়ে দুমদাম করে নিচে নেমে এলাম।
মাল-পত্তর চেক ইন করতে গিয়ে দেখি, ৩০ কেজি পর্যন্ত চেক ইন করা যাবে। চেক ইন লাগেজ ২৩ কেজি শুনে কত কিছু যে ফেলে এলাম। রংপুর থেকে ঢাকা হয়ে সিংগাপুর আসা একটা মাদুর ফেলে এসছি বলে খুব মন খারাপ লাগছিল। ওটায় বসে মাঝে মাঝেই বেহালা নাড়াচাড়া করতাম। সিঙ্গাপুর ছেড়ে যাবার সময় লোকজনের ওভার-ওয়েট হয়ে বিস্তর ঝামেলা হতে দেখেছি, একমাত্র আমিই বোধহয় নির্ধারিত, ওজনের চেয়ে কম ওজনের লাগেজ নিয়ে যাচ্ছি। আর অমন করে হাসতে হাসতে এয়ারপোর্ট থেকে বিদায় নিয়েছে কজন । দলবেঁধে ভাইয়া ভাবিদের এয়ারপোর্টে বিদায় দিতে গিয়ে সেরকম ছলছল চোখ নিয়ে ফিরে এসেছি, সেটাই খুব স্বাভাবিক ছিল। ইউনির বন্ধু আর অফিসের কলিগ থমাস এসছিল এয়ারপোর্টে। আগের সপ্তাহে ছোট্ট একটা সার্জারির কারণে দুদিন মেডিকাল লিভে থেকে বেচারার মুখটা কেমন ফ্যাকাসে লাগছিল দেখতে। তবু সেই অফিস থেকে দেড়-ঘণ্টা ট্রেন জার্নি ঠেলে এয়ারপোর্টে এসছে গুডবাই জানাতে। ইমিগ্রেশন পার হয়ে বারে বার পিছু ফিরে দেখছিলাম পায়েলি আর থমাসকে, কেমন যেন চিনচিন করে উঠে ভিতরটা। জীবনে কত কিছু যে পিছনে ফেলে আসতে হয় ইচ্ছেই হোক বা অনিচ্ছায়।
 প্লেনে উঠে ব্যাগ গুছিয়ে বসতে বসতেই বুঝতে পারলাম আমাদের দুধারের সারিতে দুখানা মিষ্টি ছানা আছে, একজন তো বেশ শব্দ করেই যাচ্ছে উঠার পর থেকেই। সীমাকে বললাম বেবিসিটিং করতে করতে যাওয়া যাবে, যদি একটা ছানার সাথে ভাবসাব হয়ে যায়। টেক অফের ঠিক আগের মুহূর্তে এয়ারহোস্টেস এসে বললো, কিছু মনে না করলে আমি কি গিয়ে পিছনের সারিতে একটা বাচ্চার সাথে বসতে পারি কিনা, সে নাকি একাই ট্রাভেল করছে। শিউর বলেই উঠে গিয়ে ওর পাশে বসে গেলাম। নাম জিজ্ঞেস করতেই নীল চোখ মেলে  বাচ্চাটা ভিভিয়ান বলে মিষ্টি করে হেসে দিল, নাইস টু মিট ইউ ও বলে সীট-বেল্ট বেধে নিলাম। একটু অবাক হলাম, ও একা যাচ্ছে শুনে, তবে ওকে কিছু জিজ্ঞেস করলাম্না কেন একা যাচ্ছে। নিজে নিজেই ভিভিয়ান বললো ও ব্রিজবেন থেকে আসছে, এখন জার্মানির ফ্রাঙ্কফুর্টে যাবে। মাঝে আমার নাম ও জেনে নিল। ওর সাথে কি নিয়ে কথা বল্বো ঠিক বুঝতে পারছিলামনা। পছন্দ নিয়ে কথা উঠতেই জানালো বছর ছয়েকের মেয়েটা স্কুলে যাওয়া শুরু করেনি এখন ও, তবে গান করতে, পপ-কর্ণ খেতে খেতে মুভি দেখতে ভালবাসে। নিজেই মুভি-গাইড খুলে একটা মুভি বের করে বললো এটা ছেড়ে দাওতো  দেখবো। ওর হেডফোন ঠিক করে নিয়ে মুভিটা বের করে ছেড়ে দিলাম। মাঝে প্লেনে ড্রিঙ্ক দিয়ে গেলো, কিন্তু  ভিভিয়ান পানি ছাড়া কিছুই নিলনা, স্ন্যাক্স ও না। আই ফিল সিক বলে আস্তে আস্তে আমার গা এর কাছে সরে আসছিল। বুঝতে পারছিলামনা কি করবো, বাংলাদেশি বাচ্চা হলে একটা কথা ছিল, ওর গায়ে হাত দিয়ে আদর করে দিলে মাইন্ড করবে কি না সেটা ও জানিনা, আমি ও  মাঝের হাতলটা উঠিয়ে দিয়ে একটু ওর দিকে এগিয়ে গিয়ে বসলাম। আস্তে আস্তেই শরীরের ভারটা আমার উপর ছেড়ে দিল মেয়েটা। ওর মাথার চুল এলোমেলো করতে করতে জিজ্ঞেস করলাম ওর কজন বন্ধু আছে। হাতে গুনে গুনে বন্ধুদের নাম বলতে লাগলো ভিভিয়ান। খানিকবাদেই ঘুমাবে কিনা জিজ্ঞেস করতেই আমার পায়ে মাথা এলিয়ে দিয়ে শুয়ে পড়লো।এত লম্বা জার্নি করে ব্রিজবেন থেকে এসে বাচ্চা মেয়েটা ভীষণ ক্লান্ত বোঝায় যাচ্ছে। 
ওকে আমার পায়ের উপর মাথা রেখে ঘুমিয়ে পরতে দেখে বিমানবালা বেশ কবার এসে দুঃখ প্রকাশ করে গেল। আমার বেশ ভালোই লাগছিল, অদ্ভুত মায়া লাগছিল বাচ্চাটার জন্য। মাঝেই বেশ কবার উঠে উঠে আমাকে দেখছিল মেয়েটা, বোধহয় বুঝতে চেষ্টা করছিল আমি বিরক্ত হচ্ছি কি না। এত সুইট একটা ছোট্ট বাচ্চার উপর বিরক্ত হবার ওত কঠিন হৃদয়আমার না। মাথায় হাত বুলিয়ে দিতেই ও কেমন নির্ভরতায় ঘুমিয়ে গেল আবার। আমি ও সিট ঠিক করে নিয়ে চোখ বুজে ঘুমিয়ে নিলাম। ঘুম ভাংলো বিমানবালার ডাকে, আমার জন্য একটা কেক নিয়ে এসছে বাচ্চার টেক কেয়ার করছি বলে। ধন্যবাদ দিয়ে বললাম আমার ভালোই লাগছে ওর সাথে সময় কাটাতে তবে কেক এখন খেতে ইচ্ছে করছেনা। কেক ফেরত নিতে নিতে আমাকে জানালো মেয়েটা ব্রোকেন ফ্যামিলির, ওর মা অস্ট্রেলিয়াতে থাকে, এখন বাবার কাছে বেড়াতে যাচ্ছে একা। এমনটাই ভেবেছিলাম,  নইলে এত ছোট্ট বাচ্চার একা যাওয়ার কথা না। প্লেন ল্যান্ড করলে জিনিস গুছিয়ে নামার আগে জিজ্ঞেস করলাম ভিভিয়ান তোমার কোন নাম্বার আছে, ফোন করে জেনে নিতাম তুমি ঠিকমত রিচ করেছো কিনা। নীল বিষণ্ণ চোখজোড়া মেলে মাথা নেড়ে বললো ও নাম্বার জানেনা। ওকে ফেলে যেতে এমন খারাপ লাগছে, এত অল্প সময়ে বাচ্চাটার জন্য কেমন যেন একটা মায়া পরে গেছে, ওকে একা ছেড়ে আসতে ইচ্ছে করছিলনা। তবু একরকম জোর করেই নেমে এলাম বিমান থেকে পরের ফ্লাইট ধরবো বলে। বাই বাই ভিভিয়ান বলতে যতটা কষ্ট হয়েছে সিঙ্গাপুরকে বাই বাই দিতে ও অতখানি কষ্ট হয়নি।


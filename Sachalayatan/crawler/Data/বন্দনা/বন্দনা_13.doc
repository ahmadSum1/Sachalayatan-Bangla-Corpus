জয় করে এলাম মারিয়া-হাম




কদিন আগেই কনফারেন্সের বাহানায় সদ্য ঢোকা অফিস থেকে গাদা-খানিক ছুটি বাগিয়ে নিলাম। এইবারের গন্তব্য  ছিল স্টকহোম। আমার বন্ধু রঞ্জু ওখানেই থাকে, ওকে জ্বালানোর এই মারাত্মক সুযোগ হাতছাড়া করাটা ভীষণ অন্যায় হয়ে যেত। যাবার আগেই আর এক দোস্তকে অনলাইনে জ্বালিয়ে মারলাম যেন  স্টকহোমে এসে আমার সাথে যোগ দেয়। অবশেষে  আমার ক্রমাগত ঘ্যনঘ্যন প্যনপ্যান সহ্য না করতে পেরে ইতালি থেকে স্টকহোমে উড়ে চলে  আসবে বলে টিকেট করে ফেললো সুজীব। ভিয়েতনামীস ল্যাব-মেট ডাং ও এবারের কনফারেন্সে জয়েন করলো আমার সাথে। লোকে কনফারেন্স শেষ করে ঘোরাঘুরি করে, আমার কাহিনী পুরাই উলটা।  আমি আর ডাং মিলে কনফারেন্সের আগেই ঘোরাঘুরির একটা ছোট্ট কিন্তু টাইট স্কেজুয়েল দাঁড় করিয়ে ফেললাম। এইবারের প্ল্যানে ছিল  বুদাপেস্ট, ভিয়েনা, প্রাগ, আর কন্সটেঞ্জ, সাথে তো স্টকহোম থাকছেই। দুইবন্ধুকে এই স্কেজিউলে ফিট করার আদ্যপন্ত চেষ্টা করে ব্যর্থ হলাম। অবশেষে আমি আর ডাং মিলেই ঘুরতে যাবো এমনটাই ঠিক হল।তো স্টকহোম পৌঁছেই সেদিনই আবার ডোমেস্টিক ফ্লাইট নিয়ে বুদাপেস্ট চলে গেলাম। সবকিছু ঘুরে  ঠিক কনফারেন্স যেদিন শুরু হবে তার আগের-দিন জার্মানির কার্লসরুহে থেকে উড়াল দিয়ে আবার স্টকহোমে ফেরত এলাম দুপুরে।
  বিকেলের দিকে প্রিকনফারেন্স ডিনার এটেন্ড করতে গেলাম নোবেল মিউজিয়ামের   ঠিক মুখোমুখি বসানো ওল্ড-টাউনের একটায় রেস্তোরায়। ডিনার শেষে ফেরত আসছি পাশ থেকে কে যেন বলে উঠলো সি ইজ ফ্রম বাংলাদেশ অ্যান্ড  সি ইজ ডুয়িং হার পিএইচডি ফ্রম...।এ, কথা কানে আসতেই আমি ঘুরে পিছু ফিরে দেখলাম, কে আমাকে মনে রাখলো আবার। এগিয়ে গিয়ে সলজ্জ হেসে বললাম হুম আমিই সেই কিন্তু তোমাকেতো আমি ঠিক মনে করতে পারছিনা, গতবার কি তোমার সাথে আমার পরিচয় হয়েছিল। আমাকে মনে করিয়ে দিল উনি পোল্যান্ড এর অয়ারসো ইউনি থেকে আসছে। আমি বললাম, হু হু তোমাকে মনে পড়েছে আমার। আমি শুধু স্পেশাল কিছু মানুষকে মনে রাখি, ইউ আর ওয়ান অফ দেম, এই বলে পোলিশ লুল প্রফেসর আমাকে চোখ টিপি দিল। আমি হেসে দিলাম, মনে মনে বললাম, বুড়া হইছো তবু ও লুলামি যায়না তোমার। এরপর লুল প্রফেসর এর সাথে কিছুক্ষণ গল্প করে বাইবাই  জানিয়ে বন্ধুদের কাছে ফিরে আসতেই পচানি খেলাম প্রফেসরের  লুলামির জন্য।
গরীব ছাত্রী হিসেবে বলে কয়ে এইবার কনফারেন্স থেকে কনফারেন্স ফি প্রায় সাড়ে ছয়শো ইউরো মাফ করিয়ে নিয়েছিলাম। আমাকে বলা হল,  তুমি যদি কামলা(স্টুডেন্ট এসিস্ট্যান্ট) খেটে দিতে রাজী থাকো তোমাকে ফিস মওকুফ করে দেয়া যেতে পারে।  বাকুম-বাকুম করতে করতে রাজী হয়ে গেলাম। কামলা দেয়া মানে ওরাল সেশনে কেউ প্রশ্ন করলে আমাকে মাইক্রোফোন দিয়ে আসতে হবে এইটুকুই। কনফারেন্সে ভালোমতোই কামলা দিলাম। কনফারেন্সের প্রেসিডেন্ট ও এসে  একবার জিজ্ঞাসা করে গেল আমার কোন অসুবিধা হচ্ছে-নাতো, সম্ভবত হবু ডাক্তরআফারে কাম করতে দিয়ে তাদের একটু খারাপ লাগতেছিল। কনফারেন্সের তৃতীয়দিনের মাঝরাতে সু মিলান থেকে এসে যোগ দিল আমাদের সাথে। সু্জীব পৌঁছাতেই তিন-দোস্ত  মিলে  সেন্ট্রাল স্টেশনে রাত  একটায়  একরম  সোরগোলই তুলে ফেললাম। হইচই করতে করতে রঞ্জুর রুমে ফিরে এসে  ভীষণ ঝাল দিয়ে রান্না করা মুরগী-আলু ঝোল আর তেলাপিয়া ফ্রাই দিয়ে সাপার করে ফেললাম।





 গতবছর ইউরোপে আসলে ও ফিনল্যান্ডের ক্রুজট্রিপ করা হয়ে উঠেনি সময়ের অভাবে। এবার রঞ্জু তাই আগে থেকেই এই ট্রিপের জন্য ভ্যনভ্যন করে আমার কান পচিয়ে ফেলছে, অগত্যা  কনফারেন্স শেষের দিন বাং মারব বলে ওকে ট্রিপের এরেঞ্জ করার জন্য বলে দিলাম। সময় স্বল্পতার জন্য কাছের একটা দ্বীপে  গিয়ে সেদিনই আবার ফিরে আসার বুকিং দিয়ে ফেললো রঞ্জু  এবং অতি-অবশ্যই এই ট্রিপের স্পন্সর সে নিজে। তো পরদিন কনফারেন্স থেকে তড়িঘড়ি ফিরে ব্যাগ গুছিয়ে আমরা চারজনে বেরিয়ে পরলাম। ডাং চলে যাচ্ছে কোপেনহেগেনে ওর চাচাদের সাথে দেখা করতে, আমরা তিনটা  স্লুসান যাচ্ছি ক্রুজ ধরতে।




  জাহাজে চেক-ইন করে খুঁজে খুঁজে নিজেদের কেবিন বের করে ফেললাম, জিনিসপাতি কেবিনে রেখে দৌড়ে একদম জাহাজের ছাদে চলে এলাম। জাহাজ ছাড়বে সন্ধ্যে ছটায়, আমরা বেশ আগেই চলে এসছি, হাতে তখন ও মিনিট পনের মত  বাকী, ঝপাঝপ  আশেপাশের ছবি তুলা শুরু করে দিলাম আমি আর সুজীব। জাহাজ থেকে স্টকহোমের ভিউটা বেশ লাগছিল।। আমি আর সু্জীব মারাত্মক এক্সাইটেড, রঞ্জু বেশ কবার ক্রুজে এসছে বলে সে বেশ চুপচাপ। আমি আর সু্জীব এতবড় জাহাজে কখন ও চড়িনি জীবনে। ঘুরে ঘুরে ধবধবে সাদা জাহাজটা দেখছিলাম আর ক্লিক ক্লিক ছবি তুলছি। হাতের কাছে এক খেজুরের দেশে( রঞ্জুর ভাষ্যমতে ইরান দেশের মানুষরা নাকি খেজুরের দেশের) বালক পেয়ে তিনজনের ফটো তুলে দিতে বললাম। সেই বালক ক্যামেরা হাতে পেয়ে মোটামুটি আমাদের তিনজনের বেশ কিছু ফটো-সেশন করে দিল কয়েকটা এঙ্গেল হতে। এবার ক্যামেরা ফেরত পেয়ে আমরা সলো ফটো-সেশন শুরু করলাম একেকজনের প্রোফাইল পিকচার কিংবা কে জানে কার কার ও আবার বিয়ের  ফটোক কিনা। এইসব করতে করতে জাহাজ ছেড়ে দিল, বন্দর হতে ধীরে ধীরে যখন জাহাজ  বাল্টিক সীর গভীর  থেকে গভীরে যেতে লাগলো আমরা আনমনা হয়ে দেখতে লাগলাম এই অপার সৌন্দর্য আর সেগুলা ক্যামেরার ফ্রেমে বন্দি করতে ব্যস্ত হয়ে গেলাম। দুপাশে কিছুক্ষণ পরপর ছোট ছোট দ্বীপ পরছিল,  ওগুলাতে আবার  চোখে পড়ার মত ছোট্ট ছোট্ট  কিছু বাড়ি, রঞ্জুর মুখে শুনলাম সুইডেনের অনেকেরই নাকি এরকম দ্বীপে বাড়ী আছে। মানে অনেক লোকই দ্বীপ কিনে নিজের জন্য বাড়ী করে ফেলছে। কি যে হিংসে হচ্ছিল যখন শুনলাম এই ব্যাপারটা বেশ কমন ও নাকি এইখানে। যাদের এমন দ্বীপ-বাড়ি আছে, সবারি আবার নিজস্ব বোট আছে আসাযাওয়ার জন্য। কি ভাগ্যবান একেকজন মানুষ এরা ভাবতেই অবাক লাগলো, কিছুটা মন খারাপ ও। বারবার মনে হচ্ছিল ঈশ আমার যদি একটা একার দ্বীপ থাকতো, মন খারাপ হলেই চলে আসতাম।




 আমাদের মতই এমন উচ্ছ্বসিত আর ও কিছু মানুষ দেখলাম যারা ক্রমাগত আশেপাশের ছবি তুলে যাচ্ছে।  সাদা ধবধবে জাহাজ সিনড্রেরেলা আমাদের নিয়ে তখন তরতর করে  এগিয়ে চলছে আশেপাশের সব ফেলে ফিনল্যান্ডের কোন একটা দ্বীপ মারিয়া-হামের দিকে। আকাশটা বেশ মেঘলাই বলা চলে, ছবিগুলাতে ও মেঘলা আকাশের বিষণ্ণতা ভর করেছে যেন থেকে থেকে। যতদূর চোখ যায় ছোট ছোট অসংখ্য দ্বীপ।  এসব পাথুরে দ্বীপগুলাতে সবুজ গাছের ছড়াছড়ি যেন। পাশ দিয়ে চলে গেল আর ও কিছু জাহাজ। আমরা চেয়ার টেনে ডেকে বসে যাই কিছুক্ষনপর, ছবি তোলায় বিরতি দিয়ে  চোখ দিয়ে এবার নীল সাগর আর সবুজ দ্বীপের সৌন্দর্য গিলতে থাকি। সুন্দরের সাথে মন খারাপের কোন সম্পর্ক  আছে কিনা জানিনা,কিন্তু আমার অযথায় মন কেমন করতে থাকে। আর ও কিছুক্ষণ পর জাহাজ যখন গভীর সাগরে ঢুকে পড়লো, চারিদিকে পানি ছাড়া কিছু দেখা যাচ্ছিলোনা। হাওয়ার জোরে আর ডেকে বসা যাচ্ছিলোনা, বন্ধুদের তাড়ায় উঠতে হল। নিচে নেমে জাহাজের  শপটাতে গিয়ে ঢুকলাম।এখানে ট্যাক্স-ফ্রি বলে নাকি কিছু লোক জাহাজে আসে শুধুমাত্র শপিং করার জন্য। আমি মনোযোগ দিয়ে দেখতে লাগলাম কি কি কেনা যায়। যেটায় হাত দেইনা কেন আগুন গরম দাম, আমি তাই দেখেই চোখ জুড়ালাম। ইতোমধ্যে ওরা দুইটাই মিলে হাল্কা স্ন্যাক্স আর ড্রিঙ্কস কিনে ফেলসে। দাম চুকিয়ে আমরা কেবিনে ফেরত আসি।
 ততক্ষণে সবারি খিদে  পেয়ে গেছে দেখলাম। রঞ্জু বাসা থেকে রাইস, চিকেন, আর ব্রেড  প্যাকেট করে নিয়ে এসছিল। আমি প্যাকেট খুলে নিয়ে ওদেরকে দিয়ে নিজে ও খাবার নিলাম। খেতে খেতে আড্ডা মারছিলাম তিনটায় মিলে, কে কাকে কত পচাতে পারে এইসবই চলছিল। কি করা যায় এরপর  এটা নিয়ে আলোচনা চলছিল খেতে খেতেই। ঠিক হল মুভি দেখবো, রঞ্জু ল্যাপটপে আমেরিকান পাই রি-ইউনিয়ন নিয়ে এসেছিল, খেয়ে সেরে আমরা মুভি দেখতে বসে গেলাম। অর্ধেক মুভি দেখেই রঞ্জু বললো চল উপরে যাই মজা দেখে আসি। আমি আর সু্জীব ও এককথায় রাজী চল, কি দেখতে হবে। এইবার কেবিন থেকে বের হয়ে এপথ ওপথ ঘুরে রঞ্জু আমাদেরকে জাহাজের বারে নিয়ে এলো। সেখানে একদল মিউজিসিয়ান গান করে যাচ্ছে ক্রমাগত, সাথে সামনের জায়গাটুকুতে অনেক মানুষজন নাচানাচি করছে। এদের মাঝে বেশিরভাগই বুড়োবুড়ি এদের কিছু করার নাই, তাই উইকডেতে প্লেজারট্রিপ করছে। বেশ কিছু কাঁপলকে দেখলাম জড়াজড়ি করে নেচে যাচ্ছে। অল্প কিছু তরুণ তরুণী আছে এদের মাঝে। তিনচারটা মেয়েকে দেখলাম নিজেরা নিজেরাই নাচছে। একজন মাকে চোখে পড়লো আমার যিনি তার তার ছোট্ট ছেলেকে নিয়ে নাচছে। বসে বসে গান শুনলাম  আর নাচ উপভোগ করলাম বেশ খানিকক্ষণ। এরপর রঞ্জু জানালো পিকচার আভি বাকি হে। আমরা বার থেকে বের হয়ে  আবার চিপাচপা দিয়ে গিয়ে পৌঁছলাম কারায়কের জায়গায়। বুঝলাম রঞ্জু বেশ কবার এসে জাহাজের সব চিপা-চাপা ভেজে খেয়ে ফেলেছে।  এখানে দেখলাম স্বল্পবসনা এক্কেবারে টিনেজ কিছু মেয়ে নেচে-কুদে কারায়কের সাথে গলা মেলাচ্ছে। এদের আশেপাশে ঘিরে দাঁড়িয়ে আর ও একপাল টিনেজ পোলাপান এদেরকে উৎসাহ দিয়ে চলেছে। রঞ্জু আমার সাথে কতক্ষণ ঘ্যানঘ্যান করলো, যা গিয়ে রবীন্দ্রসংগীত গেয়ে আয় ওখানে, ফাউলটার উপর মেলা চেতে গেলাম। একবার তো হাত ধরে হ্যচকা টান দিয়ে আমাকে স্টেজে পাঠানোর অপচেষ্টা চালালো, আমার চিকনি কণ্ঠের বেশ জোরালো একটা চিৎকারে আশপাশের লোকে ফিরে তাকালে বেচারা লজ্জা পেয়ে গেল। সাথে আমি ও, এমন গাধীর মত চিৎকার না করলে ও পারতাম।বাচ্চা-মেয়েগুলার এইসব পোলাপান-সুলভ কাজকামে ব্যাপক মজাই লাগছিল। আমার বন্ধু দুটার জন্য একটু খারাপই লাগছিল, আশেপাশে এত সুন্দর সুন্দর বালিকা, কিন্তু বেচারারা আমার যন্ত্রণাতে ঠিকমত লুল ফেলতে পারছিলনা।রঞ্জু তো একবার বলেই বসলো, এইটারে নিয়ে আসা এক্কেবারে ঠিক হয়নাই, আমি শুনে মিটিমিটি হাসি। রাত বাড়ছিল আমরা তাই নিচে কেবিনে ফিরে এলাম। মাঝে একবার জাহাজের ডোর খুলে বাইরে গেলাম অল্পক্ষণের জন্য। হাড়কাপানো বাতাসের তোড় সামলাতে না পেরে ফেরত আসতে বাধ্য হলাম। অন্ধকার হয়ে যায়নি পুরাপুরি, হাল্কা আলোতে এই মাঝ-রাত্রিতে ও সমুদ্রের নীলচে আভাস অল্প হলে ও পাওয়া যাচ্ছে। রুমে এসে সু্জীব আর রঞ্জু মিলে আবার রিইউনিয়ন নিয়ে পরলো।  আমেরিকান পাই রিইউনিয়ন চুলায় যাক, স্লিপিং বার্থে উঠে পরে ঘুমানোর এন্তেজাম করে ফেললাম।  এরপর দুটায় মিলে কি করেছে জানিনা, ঘুম ভাঙ্গলো সু এর ডাকে, আরে উঠ, আর কত ঘুমাবি, জাহাজতো নোঙ্গর করছে মারিয়া-হামে। তড়িঘড়ি উঠে পড়ে হাতমুখ ধুয়ে তৈরি হয়ে নিলাম মারিয়া হামের বুকে পা রাখবো বলে। জাহাজ থেকে বের হবার মুখে ছেড়ে যাবার সময়টা জেনে নিলাম। আমি আর রঞ্জু একটু তেনাভেনা করছিলাম নামলে যদি আর উঠতে  না পারি তো পরদিন সকালে আমার ফ্লাইট মিস হয়ে যাবে। জাহাজ মারিয়া-হামে ঘণ্টা দুয়েকের মত  থাকে, এর মাঝে যাত্রী নামানো উঠানো সেরে আবার সুইডেনের উদ্দেশে  যাত্রা করে। আমাদের হাতে তখন ছিল পঁয়তাল্লিশ মিনিটের মত। নিচে নেমে এই সময়ের মাঝেই ফিরে আসতে হবে নইলে আমার কপালে খারাবি আছে। কিন্তু সু্জীব নামবেই, মারিয়া-হামের বুকে পা না রেখে সে নাকি ফেরত যাবেনা। অগত্যা কি করা,  মারিয়া হামের বুকে পা রাখতে আমি আর রঞ্জু ওর পিছু নিলাম। অবশেষে নিচে নামলাম। মারিয়া হামের মাটিতে পা রেখে তাকে  জয় করলাম আমরা তিনটায়, কিন্তু দেশের কোন পতাকা পুঁতে দিয়ে আসতে পারলামনা, এই দুঃখ কই রাখি। এরপর আর ও কিছু ফুটকাফাটকা ছবি তুলে পনের মিনিট বাকি থাকতে আবার জাহাজে উঠে স্বস্তির নিঃশ্বাস ছাড়লাম।








 সবার পেটেই ততক্ষণে ছুঁচো দৌড়ান শুরু করে দিছে। আমরা ঝটপট চললাম ব্রেকফাস্টে করতে। গিয়ে দেখি এলাহি কাণ্ড,  হাজার পদের খাবার শুধু ব্রেকফাস্টের জন্য, মনের সুখে  বাফেটে খাও, পে করা লাগবেনা। এই ব্রেকফাস্ট জাহাজের কেবিন-ফেয়ারে ইনক্লুডেড। ব্রেড,কেক, বিস্কুট, ফলফলাদি, জুস, সালাদ,চা, মিক্সডফ্রুটস উইথ ইউগার্ট, স্যামন, মিটবল, বেকন ছাড়া ও আর ও অনেক কিছু ছিল যেগুলার নাম ও জানিনা, আবার অনেকগুলা খাবারের নাম এখন মনে ও  পড়ছেনা।যাই হোক খাবারের একটা ছবি তুলেছিলাম খাওয়ার ফাঁকে সেটাই সবার সাথে শেয়ার করছি। খেয়ে উঠেই কেবিনে এসে সবাই আবার একটু ফ্রেশ হয়ে নিলাম। আবার ডেকে গিয়ে বসলাম। সেদিনের সকালটা ঝকঝকে ছিল, সূর্যি-মামার হাসিতে সবকিছু ঝলমল করছিল, অনেককে দেখলাম ডেকে বসে চেয়ার টেনে রোদ-পোহাতে বসে গেছে। আমরা বেশ দূরে বসেছিলাম  মানুষজনের কাছ থেকে। কিন্তু রঞ্জুর প্যানপ্যানানিতে  আর টেকা গেলনা,  মানুষজনের বাজারের কাছে গিয়ে বসতে হল। কারণ বেশ কজন  সুইডিশ বালিকা ওদিকটায় রোদ পোহাচ্ছিল ঐ পাশটায়। রোদের তেজ আর ও একটু বাড়তেই বালিকারা সোয়েটার খুলে ফেলতে শুরু করলো। আর  ও কিছু মানুষজন এসে ডেকে চেয়ার টেনে বসতে শুরু করলো। একদিকে রোদ, অন্যদিকে বাতাসের ঝাঁপটা ও বেশ। আমি গরমের দেশের মানুষ বাতাসটা আমার গায়ে হুলের মত বিঁধছিল। বালিকারা জামাকাপড় খুলে বিকিনিতে পৌঁছানোর আগেই  আমি আর সুজীব তাই কেবিনের দিকে হাঁটা ধরলাম। রঞ্জু ওখানেই গাঁট হয়ে বসে রোদ-চশমা পরে রোদ পোহাতে লাগলো( বাকিটা আপনারা বুঝে নেন)।,   কেবিনে আসার পথে আমি আর সুজীব আবার ডিউটিফ্রী দোকান্টায় ঢু মেরে আসলাম। আমি নিজের জন্য একটা পারফিউম নিলাম, আর সুজীব একটা রিং নিল ওর খুব কাছের একজন প্রিয় মানুষের জন্য। কেবিনে ফিরে শাওয়ার নিয়ে আবার একটা ঘুম দিলাম। এইকদিনের অবিরাম ঘুরাঘুরিতে অসম্ভব ক্লান্ত আমি, তার উপর তার আগের রাতে ৩ ঘণ্টা ঘুমিয়েছি মাত্র। সুজীব কেবিনে ফিরে এসে আবার মুভি দেখতে বসে গেল। পরে কখন এসে রঞ্জু এসে ওর সাথে যোগ দিয়েছে ঘুমিয়ে থাকাতে আমি টের পাইনি। সিনড্রেরেলা আবার সুইডেনে ফিরে আসলো দুপুর তিনটায়। আমরা সব গুছিয়ে নিয়ে  ধীরে ধীরে নেমে এলাম জাহাজ থেকে। জাহাজ থেকে নামার পর মাথা ঘুরিয়ে আর একবার দেখে নিলাম আমাদের বয়ে নিয়ে যাওয়া  সিনড্রেরেলাকে। 
 (বেশিরভাগ ছবির জন্য কৃতজ্ঞতা আমার বন্ধু সুজীবের কাছে)



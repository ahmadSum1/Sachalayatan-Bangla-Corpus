চোখ




ছেলেদের বড় বড় পটলচেরা চোখ দেখলেই আমার ভীষণ দুঃখ হয়, চোখের কি অপব্যবহার, কি অপচয়। মানুষগুলা এই পটলচেরা চোখ নিয়ে সারাক্ষণ কি বিপদেই না থাকে। না পারে কাজল, আইলাইনার‌, মাশকারা আর আইশ্যাডো দিয়ে চোখগুলাকে সাজাতে,  কেবল সারাক্ষণই সেই গরুর মত চোখ নিয়ে ইতস্তত ড্যাবড্যাব করে তাকিয়ে থাকে। আমার প্রায়ই-স ইচ্ছে করে এই ধরনের মানুষ-গুলারে ধরে চোখে একটু কাজল পরিয়ে সাজিয়ে-গুছিয়ে দেই। আগে তাই করতাম, আমার ইমমিডিয়েট যে ছোট ভাইটা আছে, ওর  গরুর মত চোখগুলাতে নানাবিধ পরীক্ষণ চালিয়ে হাতটা বেশ পাকিয়ে  ও ফেলেছিলাম। ঈশ্বরের কাছে অভিযোগ ছিলো, এই পটলচেরা চোখ দুখান ওকে না দিয়ে আমাকে দিলে কি উনার খুব বেশী ক্ষতি হোত। ভাইটা ও আমার হাতের পরীক্ষণ থেকে বেঁচে যেত আর  আমি ও অমন পটলচেরা চোখ সাজিয়েগুজিয়ে মানুষের(ছেলেদের   ) দিকে ড্যাবড্যাব করে তাকাতে পারতাম। আশেপাশে এমন পটলচেরা চোখের ছেলে দেখলেই আমি কাল-বিলম্ব না করে বলে ফেলি,  চোখেগুলাতে কি কি দিয়ে সাজালে কেমন সুন্দরই না দেখাতো। পটলচেরা চোখের ছেলেরা তাই আমার থেকে দূরে দূরে থাকে। ভয়ে ভয়ে থাকে আমি আবার মুখ ফসকে  কখন কি বলে ফেলি,  কার কাছা টেনে  কখন খুলে দেই(পটলচেরা চোখের ছেলেরা আমার থেকে  তাই সাবধান)।
আমার মায়ের ভুবন-ভোলানো চোখের আমি ছিটেফোঁটা খানি পেয়েছি। আমার  থ্যাবড়া চেহারার এই চোখ-দুখানিই নাকি যা একটু সুন্দর,  অন্তত লোকে তাই বলে। আমি ছাড়া আমার বাকী দুবোন আর দুভাই মায়ের সেই চোখের পুরোটাই পেয়েছে। বোনেরা পেয়েছে তাও নাহয় সহ্য করা যায়, বলি ভাইদের দেয়ার দরকারটা কি ছিলো, আহ ঈশ্বরের সে কি অবিচার!! বানরের গলায় মুক্তার মালা আর কি। বছর দুয়েক আগে জন্ম নেয়া আমার বোনের ছেলেটা ও  সেই বানরের দলে যোগ দিয়েছে(নেন  আমার পটলচেরা ভাগ্নের একখানা ছবি দেখেন শেষের দিকে গিয়ে)। ওর চোখ ও মাশাল্লা এক্কেবারে গরুর চোখকে ও হার মানায়। আমি ভাবতে থাকি আমাকেই একা এভাবে বঞ্চিত করার কি মানে, নাহ পরজন্মে গরুর চোখ না দিলে আমি আর জন্মই নিবোনা ।
আমার বন্ধুরা কখন ও সখন ও যদি আমাকে সুন্দর বলতো তো ঐ চোখগুলার জন্যই বলতো। কিন্তু আমি ওদের পাত্তাই দিতামনা, রাগে গা জ্বালা করতো, যদি বোনেদের মত চোখ পেতাম তো বুঝিয়ে দিতাম কত চোখে কত সুন্দর। ওই সময় ওদের দিকে যেভাবে তাকাতাম, ওরা ভয় পেয়ে যেত। অনেককেই বলতে শুনেছি, আমার চোখ দিয়ে নাকি আগুন ঝরে, আর ওভাবে তাকালে ওদের নাকি আত্মা হিম হয়ে যাই। এভাবে না চেয়ে একটু নরম করে তাকালে কি খুব কষ্ট হয় নাকি আমার। হুম কষ্ট তো হয়ই বটে, পটলচেরা চোখ ছাড়া তাকিয়ে  আরাম আছে নাকি। তো সেই আগুনের হাত থেকে ও লোকে বেঁচে গেলো যখন বুয়েটে ঢোকার কিছুদিনের মাঝেই চোখে চশমা উঠে গেলো। তারপর থেকে কালেভদ্রে চশমা-ছাড়া দেখলে অনেকেই সেই চোখের সৌন্দর্যের কথা আমাকে আবার মনে করিয়ে দেয়া শুরু করলো। আমার চোখের আগুনঝরা সেই দৃষ্টি আজ আর নেই, তাই হতাশার সুরেই বলি আমার আর কি চোখ, চোখ ছিল আমার মায়ের আর উনার পর আমার ভাইবোনেদের আর  এখন আমার ভাগ্নের। আমার চোখতো তো কেমিস্ট্রির বিক্রিয়ার বাই-প্রডাক্টের মত, আমার ভাইবোনদের চোখ হোল গিয়ে যাকে বলে মেইন প্রডাক্ট। মাঝেসাঝে শাড়িটাড়ী পরলে বাই-প্রডাক্ট চোখদুটোকে একটু সাজিয়ে গুছিয়ে  খোলাই রাখি। তাতে খালাম্মা খালাম্মা ভাবটা একটু কমে যায় এই আর কি। সিনিয়র ভাইয়েরা লজ্জাসরমের মাথা খেয়ে কিছু না বললে ও আজকাল দেখি জুনিয়র পোলাপান সামনেই বলে ফেলে, কেউ কেউ তো আবার  এস এম এস করে বলে আপু আপনাকে তো আজকে দারুণ লাগছিলো। আমি বুঝি সবই ওই বাই-প্রডাক্ট চোখজোড়ারই কারসাজি!




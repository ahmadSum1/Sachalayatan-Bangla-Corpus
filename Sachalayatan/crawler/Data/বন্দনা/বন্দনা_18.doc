ছুটির দিনে ইউং এর সাথে




সক্কালবেলায় এসেই আমার ল্যাব-মেট আমাকে  বলে বসলো,  ‘কি ব্যাপার তুমি কি মুসলিম হয়ে গেলা হঠাৎ করে’। আমি তো  ওর কথা শুনে যারপরনাই আকাশ থেকে পড়লাম। তারপর নিজের পরিধেয় বস্ত্রের দিকে তাকিয়ে আমার হুশ হোল, মনে মনে বললাম ও আচ্ছা। কথা বলবো কি বলবোনা এই দ্বিধা কাটিয়ে উঠে  একটু ভয়ে  ভয়েই  খোনা গলায় সকালের প্রথম বাক্যটা  বলে ফেললাম। আমার এহেন কণ্ঠ শুনে ইউং বেচারি  যারপরনাই চমকে উঠে লাফ দিতে বাকী রাখলো কেবল। ওর চমকে উঠা উপেক্ষা করেই আমি বলে চললাম, ‘গলায় ব্যাঙ ঢুকেছে, তাই কথা বের হচ্ছেনা। আজকে তাই বাসা থেকে আরো কিছু গরম কাপড় নিয়ে এসেছি, এখন ওগুলা গলায়  ও মাথায় জড়িয়ে বসে আছি”। ঘটনা হচ্ছে আমার মাথার ঠিক উপরেই এসির একখান আউট-লেট, সেখান থেকে ভুরভুর করে বের হওয়া  ঝিরঝিরে ঠাণ্ডা মৃদুমন্দ বাতাস রোজ বেশ ভালোই লাগে, প্রাণে কেমন যেন একটু ও দোলা দিয়ে যায় । কিন্তু গলা  বসে যাওয়াতে সেই মৃদুমন্দ বাতাস কাল হয়ে দাঁড়িয়েছে। আজকে তাই হিজাব স্টাইলে মাথা আর নাক, কান ঢেকে জুত করে চেয়ারে বসেছি। ছুটির দিন হলে  ও আমার মত পাঁচ ছয়জন নিবেদিত প্রাণ রিসার্চার এর পদচারনায় ল্যাব অল্প হলে মুখরিত হয়ে উঠেছে। এদের এক একজন দরজা দিয়ে ঢুকেই আমার দিকে একবার তাই অবাক হয়ে তাকাচ্ছে। এতদিন  পর আমি হঠাৎ হিজাব নিলাম নাকি সেই বিষয়ে ওদের মাঝে একটু মতবিরোধ দেখা দিয়েছে বুঝতে পারলাম। 
ইউং হোল যাকে বলে আমাদের ল্যাবের ডক্টর কাম নিউট্রনিস্ট। একটু পরেই আমার কাছে তার ভাইটামিনের ভাণ্ডার নিয়ে উপস্থিত। আমাকে কিছু ভাইটামিন দিয়ে গেলো পানিতে গুলিয়ে শরবত করে খাওয়ার জন্য, কিছু দিলো জিভে ফেলে  সময় নিয়ে খাবার জন্য, সাথে একটা পিচফল দিয়ে গেলো। ঔষধবিষুধ বরাবরি আমার চোখের বিষ, কিন্তু ওকে না বলতে পারলামনা। পরে খাবো বলে টেবিলে সাজিয়ে রাখলাম। আমার অকর্মণ্য দশা দেখেই কিনা কে জানে একটু পরই ও একটা বোতলে লিউকোওয়ার্ম পানি নিয়ে হাজির, ভাইটামিন ফেলে চটপট আমাকে খেয়ে ফেলতে বললো আর চোখ মটকে বললো তুমি কি একটু হানি ট্রাই করবা নাকি এটা গলার জন্য তো ভালোই প্লাস মেয়েদের জন্য বেশ ভালো। ওর চোখ মটকানোর কাহিনী ধরতে পারিনি, তবুও বললাম যা দিয়েছো ওগুলা আগে শেষ করি তারপর নাহয়..। ওকে ওকে বলতে বলতে  নিজের ডেস্কে চলে গেলো ইউং।
কিছুক্ষণ পরেই পাশের সীট থেকে ইউং জানতে চাই আমার রাশি যেনো কি,  ভয়ে ভয়ে বললাম বৃশ্চিক, আবার নতুন কোন হেপা শুরু হয় কে জানে। একটুপরি আমাকে বলে তুমি কিন্তু কন্যারাশি আর বৃষরাশির ছেলে ছাড়া বিয়ে করবেনা, এটা তোমার বাবাকে বলে দিয়ো। একবার মিনমিন করে বললাম আচ্ছা সে দেখা যাবেখন, এখন ওর সাথে তর্ক করার মত গলার জোর নেই আমার। পরমুহুর্তেই কি মনে হোল, বলে ফেললাম বাবামা কি ছেলের চরিত্র, পড়ালেখা, চাকুরী আগে দেখবে না রাশি আগে দেখবে, তোমার কি মনে হয়? এত কিছু দেখলে এই জনমে আর ছেলে কপালে জুটবে বলে মনে হয়না ইউং!!কিন্তু ইউং এর সেই একি কথা, তুমি যদি লঙ ম্যারিডলাইফ চাও তোমার এদের ছাড়া কাউকে বিয়ে করা উচিত না, বাকীদের সাথে তোমার কমপ্যাটিবিলি এক্কেবারেই কম। চুপ করে গেলাম, রাশিতে বিশ্বাস করিনা এই কথা বলে এই মুহূর্তে আর একখান ক্যাচাল  বাধাবার চেষ্টা আর নাই বা করলাম। মেনে নিয়েছি ভেবে ওদিকে ইউং ও তাই চুপ মেরে গেলো, আমি ও ওকে ছেড়ে কাজে মন দেই।
কিন্তু না আজকে মেয়েটাকে কথায় পেয়েছে। দশ কি পনেরো মিনিট পরেই আবার বলে আমার ডেস্কে আসোতো তোমাকে একটা জিনিস দেখাবো। গেলাম,  কোথাকার কোন চাইনিজ ওয়েবসাইট থেকে কোনো এক হাতের ছবি উদ্ধার করেছে এই পাগলি। এইবার সেই হাতের ছবি আমাকে ও দেখতে হবে। হাতের তালুর কোন কোন জায়গায় ম্যাসাজ করলে শরীরে কোন কোন অঙ্গপ্রত্যঙ্গ ভালো থাকবে এইবার সেই কাহিনী ও আমাকে শুনতে হোল। সেইখান থেকে সরে এসে চটজলদি আরো কিছু ছবি আমাকে দেখতে হোল। কিছু ব্যায়াম আমার করা উচিত যেগুলাতে কোন পয়সা খরচ হবেনা কিন্তু আমি নাকি ফিট থাকবো। এরপর ও অন্যকিছু জ্ঞান দিতে চাইছিলো, আমি না থাকতে পেরে বলে ফেললাম আমি ঠিক ভালো-বোধ করছিনা, আমার বোধহয় একটু বিশ্রাম নেয়া দরকার। শিউর শিউর বলে আমাকে ডেস্কে ফেরত পাঠালো ইউং। এই যাত্রা বেঁচে গেলাম আর কী। ডেস্কে এসে যেইনা নিজের কাজে হাত দিয়েছি, অমনি ইউং এর কণ্ঠ, “একটা মিউজিক দিচ্ছি তোমাকে, মেসেঞ্জারে আসো। এটা শুনলে অনেক রিলাক্স লাগবে, মাথাটা ডেস্কে রেখে মিউজিক শুনো আর বিশ্রাম করো”। অগত্যা কি আর করা। হুদাই এইবার হেডফোন কানে লাগিয়ে বিশ্রামের ভান করি ওর হাত থেকে রক্ষা পেতে।



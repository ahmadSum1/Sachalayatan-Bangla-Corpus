লেক কনস্ট্যান্সের  পথে-১




ইউরোপে গেলে অনেক কিছুই দেখে আসতে মন চায়, তবু সময়ের সীমাবদ্ধতার জন্য  প্রায় সবকিছুই  না দেখে ফিরতে হয়, কেবলমাত্র অল্প কিছু জায়গা ছাড়া। তাই যতটুকু সময় পাওয়া যায় ওইটুকুর সর্বোচ্চ ব্যবহার করার জন্য আপ্রাণ চেষ্টায় কোন কমতি দিইনা। এবার  ও সেরম করেই প্ল্যান দাঁড় করিয়েছিলাম। অনেকদিনের বাসনা ছিল ব্লাকফরেস্ট দেখবো। তো কিভাবে সেটা করা যায় এজন্য গুগল করা শুরু করলাম। জার্মানির ব্লাকফরেস্টের মাঝে দিয়ে ট্রেনের বেশ কিছু ট্রেইল চলে গেছে। তাই ট্রেনে চড়ে ভ্রমণ করে ব্লাকফরেস্ট দেখা ছাড়া আর তেমন কোন ভাল উপায় দেখলাম্না। ব্লাক-ফরেস্ট মূলত একটা রেক্টেঙ্গল এরিয়ার মত ১৬০ কিমি  লম্বা জায়গা জুড়ে(উত্তর -দক্ষিণে) ছড়িয়ে আছে যার একমাথা কার্লসরুহে থেকে শুরু করে স্টুটগার্ড, বেসল হয়ে লেক কনস্ট্যান্সে মিশেছে। খুঁজেপেতে যেটা পেলাম, যদি অফেনবার্গ থেকে ট্রেনে চড়ে  লেক কনস্ট্যান্স এর দিকে যাওয়া যায়, তাহলেই দুইটা কাজ একসাথে হয়ে যায়। একেতো ট্রেনে বসে বসে ব্লাকফরেস্টের অপার সৌন্দর্য দেখা হয়ে যাবে, তাইতে আবার লেক ও দেখা হবে। এখানে আর ও বলে রাখি এই লেকটা আবার যেই সেই লেক না। এই লেকের অবস্থান সুইজারল্যান্ড, জার্মানি আর অস্ট্রিয়ার বর্ডারে পড়েছে। তাই বোটে চড়ে লেকটায় ঘুরে বেড়ানোর সুযোগ মিস করতে চাইলাম্না। বোটগুলা  জেটি থেকে ছেড়ে গিয়ে এমন এক জায়গায় নিয়ে যাবে যেখানে হয়তো তিনটা দেশ তিনদিকে পড়বে। গুগল করে লেকের যেসব ছবি দেখলাম মাথা ঘুরিয়ে দেয়ার মত যথেষ্ট বলা চলে। ভেবেচিন্তে প্ল্যান করে শেষের দিকে ব্লাকফরেস্ট আর লেক কনস্ট্যান্স কে চেপেচুপে ঢুকিয়ে দিলাম বলা চলে, খুব টাইট স্কেজুয়েল। ভিসা নিতে গিয়ে ইন্টারভিউতে থাকা মহিলা আমাকে বললো তুমি কি শিউর এই স্কেজুয়েল ফলো করতে পারবা। আমি বললাম গতবছর ও আমি এমন চেপেচুপেই প্লান করেছিলাম, যাতে  অল্পসময়ের জন্য হলে ও অনেক কিছু টাচ করে আসতে পারি।



যাই হোক প্ল্যান হিসেবে প্রাগো থেকে সন্ধ্যের ট্রেনে আমাদের যাওয়ার কথা জার্মানির  অফেনবার্গে।  অনেক লম্বা সময় ধরে এই জার্নি। সন্ধ্যে ছয়টায় ছেড়ে অফেনবার্গে গিয়ে পৌঁছুবে সকাল সাতটায়। তিনটা সিটি ঘুরে ততদিনে বেশ টায়ার্ড আমি। ট্রেনে উঠে খেয়ে দেয়ে দিলাম এক লম্বা ঘুম। ঘড়িতে এলার্ম দেয়া ছিল ঠিক ঘন্টাখানিক আগেই ঘুম ভাঙ্গিয়ে দিল ।




 ফ্রেস হয়ে ব্যাগ গুছিয়ে নিলাম আমি আর ড্যাং। ট্রেন আমাদেরকে নামিয়ে দিয়ে চলে গেল স্টেশন ছেড়ে। আমরা অপেক্ষায় বসে আছি পরের ট্রেন ধরার জন্য যেটা কনস্ট্যান্স হয়ে যায়। ঠাণ্ডায় জমে যাচ্ছি। আকাশ বেশ মেঘলা। কে যেন প্লাটফর্মে ঘুমিয়ে আছে এই ঘোর ঠাণ্ডার মাঝে, এমন হাতপা ছড়িয়ে অসহায়ের মত এভাবে ঘুমুচ্ছে, দেখে কেমন মায়া হয় মানুষটার জন্য। ঠাণ্ডা বাতাসের অত্যাচারে গাল, মু্‌খ, হাতের  খোলা জায়গাগুলা যেন নাম্ব হয়ে যাচ্ছিল, অনুভূতি ফিরে পেতে গালে হাত ঘষছি বারেবারে, আর মুখ দিয়ে গরম নিঃশ্বাস ফেলছি। কফির জন্য আনচান করছিল মন, এমন অবস্থা যে নড়তে ও মন চায়না ঠাণ্ডায়। ট্রেন ও এই এলো বলে। একজোড়া-কাপল প্লাটফর্মে বসে বসে বেশ ভালোবাসাবাসি করছে, না চাইতে ও চোখ ওদের দিকে চলে গেল, ওদের অবশ্য তাতে কোন বিকার নাই, পাবলিকের দিকে তাকানোর কোন সময় নেই তাদের, দুজনে ব্যস্ত নিজেদেরকে নিয়ে। ওদেরকে রেখে  আমি ও ব্যস্ত হয়ে পরি চারিদিক দেখতে, সবকিছু কেমন বিষণ্ণ হয়ে আছে যেন, আকাশের মুখভার হল তো সবকিছুই ভীষণ প্রাণহীন। ঝকঝকে একটা রোদেলা সকাল হলে অন্যরকম হত নিশ্চয় সবকিছু, আমার ও মন খারাপ হয় এমন অন্ধকার আকাশ দেখে, মনে হচ্ছে বৃষ্টি হবে খানিক-ক্ষনবাদেই, আমার ছবি সব গেল বুঝি। ভাবতে না ভাবতেই হাল্কা ইলশেগুঁড়ি বৃষ্টি পরতে লাগলো। আমি মুখভার করে প্লাটফর্মে দাঁড়িয়ে থাকি ট্রেনের জন্য। বৃষ্টি আমার খুব প্রিয়, কিন্তু আজকের দিনটায়  এসে সব মাটি করে দিল।





 হুস করে এর মাঝেই আমাদের ট্রেন এসে প্লাটফর্মে থামল, তড়িঘড়ি করে উঠে দোতলায় গিয়ে ব্যাগ রেখে গুছিয়ে আরাম করে বসলাম। খুব বেশি মানুষজন নেই ট্রেনে। বেশ কিছু টিনেজ ছেলেপেলে উঠে বসলো হই-হুল্লোড় করতে করতে। হাল্কা বৃষ্টির ছাট এসে ট্রেনের কাঁচের জানালা ভিজিয়ে দিয়ে যাচ্ছে ক্রমাগত, ট্রেন চলতে শুরু করেছে, আমি ক্যামেরার কাভার খুলে বসি ছবি তুল্বো বলে। ভেজা জানালা গলে ছবিগুলা ভালো আসছিলনা। বিষণ্ণ প্রকৃতির ছবি ক্যমেরার লেন্সে আর ও বিষণ্ণ লাগছে যেন, তবু ও আমি চেষ্টা চালিয়ে যাই যদি কিছু ছবি ভালো আসে। 




আমাদের নিয়ে ট্রেন ঝিকমিক করে ছুটে চলেছে এঁকে-বেঁকে। হুদাই আমার মন খারাপ লাগে, মনে হচ্ছে এত সুন্দর সব দৃশ্য মিস হয়ে যাচ্ছে, ক্যামেরায় ধরে রাখতে পারছিনা। এই কষ্ট পোষাতে মোবাইলের হেড-ফোন কানে দিয়ে গান শুনতে থাকি। বাংলা গান ছাড়া এই অপরূপ দৃশ্য অসম্পূর্ণ হয়ে যেত বুঝি। কষ্ট কষ্ট সুখ ব্যাপারটা কি জিনিস আমি হুট করে বুঝে ফেলি। কেমন মিশ্র একটা অনুভূতি পুরা মন জুড়ে। ছবি না তুলতে পারার শোক ভুলে আমি চোখ বড় বড় করে জানালার বাইরে তাকিয়ে থাকি, ব্লাকফরেস্টের কালচে সবুজে হারিয়ে যেতে থাকি ক্রমশ। এত সুন্দর সবজায়গা আমার চারিদিকে,  কতটা ভাগ্যবান আমি ভাবতেই চোখে পানি চলে আসে। ভাগ্যিস ড্যাং তখন ঘুমিয়ে পড়েছে, চোখের পানি মুছার তাই কোন তাড়া নেই। সূর্যের আলোর অভাবে সবুজের কচি রংটাকে ঢেকে দেয় শ্যাওলা রঙ্গ। পাইন আর ফার গাছের ছড়াছড়ি ট্রেনের দুপাশে। কোথাও সরু হয়ে লেক বয়ে চলে গেছে ট্রেনের সমান্তরালে। হুট-হাট দুএকটা তাঁবু ও চোখে পড়ে যায়, বৃষ্টির ছাট ক্যাম্প-ফায়ারিং এর নেভা নেভা আগুন  ধুয়ে নিয়ে ফেলছে পাশ দিয়ে বয়ে যাওয়া লেকে। পায়ে চলা পথে কাদার মাঝে ডেবে যাওয়া পদচিহ্ন ও চোখ এড়ায়না, কেমন বিভোর হয়ে দেখতে থাকি চারিদিক। ট্রেনে উঠা টিনেজ পোলাপানগুলা তখন হই-হুল্লোড় শেষ করে গভীর ঘুমে মগ্ন। এর মাঝেই আমার ধ্যান ভঙ্গ করে দিল চাওয়ালা। জেগে আছি দেখে আমার কাছে এসে জানতে চাইলো টি কফি চাই কিনা। একটু বিরক্ত লাগলে ও চা এর জন্য মন কেমন করছিল যেন। ২ ইউরো দিয়ে ২ টা চা কিনে আবার আরাম করে বাইরের দিকে মুখ করে বসে গেলাম।




 ধোয়া-উঠা চায়ে তৃপ্তির চুমুক দিতে দিতে, গান শুনতে শুনতে আবার ফিরে যাই বাইরের ঘন কালচে ব্লাকফরেস্টে, আর একবার চেষ্টা চালাই ক্যামেরায়  সবকিছু বন্দী করে রাখার। বৃষ্টির ছাট কমে এসছে তখন। কখন ও কখন ও গাছগাছড়ার ফাঁক গলে চোখ চলে যায় দিগন্ত বিস্তৃত সবুজ ঘাসে-ভরা মাঠে। গুটিকয়েক কেটল আনমনে চড়ে বেড়াচ্ছে। চোখের পাতা ফেলতে ও আমার ভয় হয় পাছে কিছু মিস করে ফেলি, আমি ঠায় চোখ মেলে চেয়ে থাকি। লোকালয়, পাহাড়, লেক সব পিছনে ফেলে ট্রেন চলছে অবিরাম গতিতে। অবশেষে এসে পৌঁছলাম কনস্ট্যান্স শহরে। 






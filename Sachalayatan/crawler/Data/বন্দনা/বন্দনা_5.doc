ডোন্ট রাশ




ছোটবেলা থেকেই সব কিছুতে বড্ডো তাড়া আমার। এই তাড়াহুড়ার ঠেলায়, কাকের ঠেং বকের ঠেং হাতের লিখা প্রসব করে দিয়ে সব উত্তর লিখে এসে ও নাম্বার পেতাম কম। এই জন্য বাবার বকা ছিল অবধারিত। আস্তে আস্তে সুন্দর করে লিখে দিয়ে আসলে ভাল নাম্বার পাওয়া যায় জানতাম, কিন্তু ঐ যে তাড়াহুড়া করা  এক্কেবারে আমার হাড়ে হাড়ে   ঢুকে গিয়েছিল। কলেজে উঠার পর রুলটানা কাগজে নতুন করে ইংরেজি এলফাবেট শিখতে হয়েছিল সিস্টার জোসেফ মেরির পাল্লায় পড়ে, তাতে ইংরেজি লেখা একটু লাইনে এলে ও বাংলার অবস্থা বড়ই করুন। না পারতে বাংলা লিখি আজকাল, জঘন্য হাতের লেখা লোকে দেখলে ও আর এক মহাবিপদ।
তবে ঐ যে বলছিলাম তাড়াহুড়া, সেটাই আমার কাল হয়েছে। সঙ্গীতে কোন তাড়াহুড়া চলেনা, তাল লয় সব ভজঘট হয়ে যায়। তাড়াহুড়ায় যন্ত্র ও  আমার কথা শুনেনা, কীসব কাকের ঠেং বকের ঠেং সুর উঠে ভায়োলিনে ও। কানের কাছে ডোন্ট রাশ, ডোন্ট রাশ  বলতে বলতে আমার গুরুর প্রায় অজ্ঞান হয়ে যাওয়ার মত দশা হয়, কিন্তু  আমার সময় কই তার কথা শোনার। চোখ থাকে নোটেশনে, হাত ব্যস্ত বো আর ভায়োলিনে, কান ব্যস্ত থাকে এক তারে বো পরলো, না দুই তারে সেটা শোনার তালে, এদিকে রিদম ঠিক হলো কি হল না সেইদিকে চিন্তা করার আর ফুরসত পাইনা। ডোন্ট রাশের খেতা পুড়ায়ে  রিদমকে বেদম প্রহার করে কোনরকমে কিছু প্রিয় গান ভায়োলিনে তুলে ফেললাম। অবশ্য নোটেশন কম্পোজ করে দেয়ার জন্য গুরুর কাছে এই অধমের   কৃতজ্ঞতার সীমা পরিসীমা নেই। বছর খানেক আগে কথা দিয়েছিলাম  সুর তুলতে পারলে সচলে শেয়ার করবো। মনে হচ্ছে না ঠিক- ঠিক সুরে বাজাতে পারবো কোনদিন, তাই বেসুরো জিনিসই শেয়ার দিলাম। জানি মেলা ভুলচুক আছে, তবু ও এই শিক্ষানবীশের  প্রচেষ্টা ক্ষমা-সুন্দর দৃষ্টিতে দেখার অণুরোধ রইলো।





আবার ও ইউরোট্রিপ-১





সেই ছেলেবেলায় কবে কোন এক অপ্রকৃতগ্রস্ত মহিলা বলেছিল, আমার নাকি বিদেশযাত্রা নাই কপালে, শুনে যারপরনাই  হতাশ হয়েছিলাম। কেন জানি হাত দেখতে পারে এমন কাউকে পেলেই জিজ্ঞেস করতাম আমার-বিদেশযাত্রা আছে কি না। এত কিছু থাকতে বিদেশযাত্রার কথাই কেন জানতে চাইতাম  ঠিক নিজে ও বলতে পারবোনা। এই পাগলামি করেছি বুয়েটে পড়ার সময় ও, এক বন্ধু  একবার বলেছিল তার  কোন এক বন্ধু হাত দেখতে পারে, তার কথা নাকি বেশ ফলে ও যায়। কিন্তু তাকে হাত দেখাতে হলে  আবার অমুক জায়গায় তার সময়মত যেতে হবে। সেখানে  ও গিয়েছিলাম, সে ও নাই বলেছিল। সবাই কমবেশি নাই বলতো। এই না কে হা করতেই কি না জানিনা আমার বারবার ঘুরতে যেতে ইচ্ছে করে। পাগলের মত খালি ঘুরতে ইচ্ছে করে। মনে হয় এই বিশ্বের এক ফালি জায়গা ও যেন  বাদ না যায়  যেখানে আমি পা ফেলি নাই।
এই বছরে আর কোন কনফারেন্স উপলক্ষে নয়, এমনি এমনি ইউরোপ ঘুরতে যাবার প্লান করে ফেললাম। ফাজিল বন্ধুরা  নানা বাহানায় শেষ পর্যন্ত তাদের প্লান  থেকে সরে দাঁড়ালে ও আমি অটুট ছিলাম নিজস্ব প্লানে। কেমনে কেমনে যেন একটা ব্যবস্থা-পাতি  ও করে ফেললাম। ভিসা ও পেয়ে গেলাম সহজেই। ভিসা করতে গিয়ে দেখি যেই লোক কাগজ জমা নিচ্ছে সে নাকি বাংলাদেশ ঘুরে আসছে, আর মেলা ভালো ভালো কথা বললো আমার দেশ নিয়ে, দেশের মানুষ নিয়ে। শুনেই কেমন যেন বুক ভরে গেল।
 একা একা এত লম্বা টুর করবো ভাবতেই একটু কেমন লাগছিল, তাই কিছু বেশি টাকা গচ্চা দিয়ে স্পেন ,পর্তুগাল এর একটা গাইডেড টুর নিয়ে নিলাম। সমস্যা একটাই এই টুর বার্সেলোনা নিয়ে যাবেনা। তাই সেইটুকুর প্লান একা একা করে ফেললাম। বিখ্যাত তারেক অণুকে বলতেই সে অবশ্য তার  বদান্যতার চূড়ান্ত  করলো, কোন এক হেন্ডসাম বন্ধুকে বললে সেই ঘুরিয়ে দেখাবে বলে আমাকে জানিয়ে দিল। আমার দিলেই সমস্যা, লুকজনরে জ্বালাবোনা বলেই টুকটাক কিছু ইনফরমেশন নিয়ে রাখলাম। চটপট হাই-স্পীড ট্রেনের টিকেট কেটে ফেললাম গাদা-খানিক টাকা খরচ করে। মাদ্রিদ থেকে বার্সেলোনা গিয়ে আবার মাদ্রিদে ফিরে উড়াল দিতে হবে। অফিস থেকে মেলা যন্ত্রণা করে ছুটি ও মিললো অবশেষে। বসের চেহারা দেখতে হবেনা, লম্বা ছুটিতে যাবো ভাবতেই লাইফ কেমন বিউটিফুল হয়ে উঠে।
গরীব মানুষ তাই খুঁজেপেতে কমদামের টিকেট কেটেছি, সাত ঘণ্টা দুবাইতে বসে মাছি মারা লাগবে হুদাই  আর সিঙ্গাপুর টু দুবাই, দুবাই টু মাদ্রিদ মিলে মোট ১৪ ঘণ্টা উড়তে হবে। তাতে অবশ্য খুব একটা মন খারাপ না, কমে পেয়েছি তাতেই মহা-খুশি।
ভাবনার চেয়ে দ্রুতগতিতে সময় পেরিয়ে গিয়ে লাল শুক্রবার চলে আসলো। অফিসের গাছগুলার খাবারের ব্যবস্তা করা নিয়ে ঝামেলা হয়ে গেছিল প্রায়। আমার পোলিশ কলিগ ও ছুটিতে পোল্যান্ড যাচ্ছে বলে এই বারে মালীর দায়িত্ব কাকে দেয়া যায় সেটা নিয়ে একটু বেড়াছেড়া লেগে গিয়েছিল। শেষ মুহূর্তে ক্লিনার আন্টিকে ধরে টরে রাজী করালাম আমার অনুপস্থিতে  গাছগুলাকে একটু আদরযত্ন করে যাতে। বাসার গাছগুলার ব্যবস্থা ও হয়ে গেল আর একজন বন্ধুর বদান্যতায়। লম্বা টুরে যাবার এই এক যন্ত্রণা, নিজের পেটের দানাপানির ব্যবস্থা হোক বা না হোক, গাছগুলার জন্য একটা ব্যবস্থা করে দেয়া লাগে।গাছের ব্যবস্থা  করতে গিয়ে এরে  ধর তারে ধর সে আর এক মহা-যন্ত্রণা। যাই হোক,অবশেষে তেমন কোন বড় ঝামেলা ছাড়াই উড়াল দিতে পারলাম।
প্লেনে চেপেই দেখি আমার সিটের সামনে তিন সিটের জায়গায় দুই খানা সিট, ইমার্জেন্সি এক্সিটের জন্য  ঠিক আমার সামনের সিট নাই। মনে মনে একটু শঙ্কিত হয়ে গেলাম, এই সাতঘন্টা মুভি না দেখলে করবোটা কি। তবে পা ছড়ায়ে আরাম করে বসা যাবে সেটা ও ব্যাপক আরামের। সামনের সিটে দেখলাম ফ্যাকাসে চামড়ার লম্বু্মত  এক ব্যাটা বসছে, উঠেই সে একটু পর পর পিছনে তাকায়ে খালি হাসে, আমি ও মিচকি করে একটু হাসি, ব্যাটা দেখতে  অবশ্য বেশ হ্যান্ডসাম। একটু পর দেখি আমার মত  কিন্ডলে বই পড়ে, আবার উঁচায়ে তার কিন্ডল আমারে দেখায়।বুঝলাম এই ব্যাটা জ্বালানোর জন্য রেডি হচ্ছে। কি আর করা আমি কিন্ডলে নাক ডুবায়ে দিই। কিছুক্ষণ বাদেই সে পিছনে ফিরে জিজ্ঞেস করলো কই যাই, সে লন্ডনে যাচ্ছে বলে আবার  ও হাসি। কই যাবো উত্তর করতে করতে পাশদিয়ে চলে যাওয়া বিমানবালা আফাকে জিজ্ঞেস করলাম আমার মনিটর কই, সে সিটের তল থেকে খুঁজেপেতে মনিটর বের করে দিল,আমি  প্রায় ঝাঁপিয়ে পরে মুভি সার্চ করতে লেগে গেলাম। দুখানা মুভি দেখে, খেয়ে  খানিক ভাত ঘুম দিয়ে দিব্যি সাতঘন্টা কাটিয়ে দুবাই এয়ারপোর্টে পৌঁছে গেলাম। ট্রান্সফার এর সময় এক কলিগের সাথে দেখা, সে ও লন্ডনে যায় দেখি। আমার সে এক ফাটা কপাল কৌ রে দেখতে লন্ডনে যাইতে চাইলাম, আমারে ভিসাই দিলনা। কলিগরে টাটা দিয়ে এয়ারপোর্টময় ওয়াইফাই এর  ভাল একটু সিগনালের আশায় ঘুরে ফিরে ব্যর্থ হয়ে একটু কাত হবার জায়গা খুঁজে বের করে ফেললাম, এক জায়গায় দেখি বিচের আধশোয়া হবার চেয়ার পেতে রাখছে এরা।একটাতে জাঁকিয়ে আধশওয়া হয়ে এইবার আবার কিন্ডল খুলে বসলাম। লোকজনকে দেখি এই চেয়ারে জাঁকিয়ে  শুয়ে ঘুমিয়ে ভোঁসভোঁস করে নাক ডেকে যাচ্ছে দিব্যি। আমি ও ব্যাগটাকে কোল বালিশ বানিয়ে চোখ বুঝে থাকি কিছুক্ষণ। 
ভোরের দিকে আবার পরবর্তী ফ্লাইটের জন্য বোর্ড ইন করলাম। এইবার দুইপাশে দুই ভাবলেশহীন ভদ্রলোক বসেছেন। আমি ও বিকার-হীনভাবে দুইপা সীটে  কোনরকমে উঠিয়ে ঘুমানোর এন্তেজাম করে ফেললাম। ঘুম ভেঙ্গে দেখি পাশের ভদ্রলোক আমার খাবার তার ট্রেতে করে নিয়ে বসে আছেন। ঘুম ভাঙ্গার সাথে সাথে মুখে হাসি ফুটিয়ে খাবার এগিয়ে দিলেন। আমি ও হাতমুখ ধুয়ে নিয়ে খাবারের উপর ঝাঁপিয়ে পড়তে পড়তে ধন্যবাদ দিয়ে দিলাম। খানিক্ষন বাদেই ল্যান্ড করে ফেললাম মাদ্রিদে। সেরম বড় এয়ারপোর্ট। ব্যাগ নেবার জন্য আবার ইন্টারনাল শাটল ট্রেন নিতে হল। দুনিয়া হেঁটে  এসে পরে ব্যাগেজ কালেকশনের জায়গার  দেখা পাওয়া গেল অবশেষে। বাইরে বেরিয়ে  টুর এর লোকজন খুঁজতে লেগে গেলাম। হোটেলে ফিরতে ফিরতে বিকেল হয়ে গেল প্রায়।রুমে ঢুকে মন ভাল হয়ে গেল। ফোন করে ডেস্কে খোঁজ নিলাম আমার রুমমেট আসবে কখন।ফ্রেস হয়ে নিয়ে  টিভি খুলে বসতে না বসতেই দরজা খোলার শব্দ, আমার রুমমেট ব্রিগিতা চলে আসছে। কথাবার্তা বলে বেশ ভাল লাগল। সে নার্সিং এর কোর্স শেষ করে গ্রাজুয়েশন ট্রিপ দিতে এসেছে আমেরিকা থেকে। দুজনে এরপর বের হয়ে গেলাম ওয়েলকাম পার্টিতে জয়েন করতে। গিয়ে দেখি এলাহি কারবার, সবমিলিয়ে ৫২ জনের গ্রুপ। বাচ্চাকাচ্চা সহ  কিছু পরিবার ছাড়া ও এল্ডারলি কাঁপল আছে বেশ কিছু।  পরিচয় পর্ব শেষ হতেই কিছুমিছু মুখে দিয়ে নিয়ে সবাই মিলে বাসে উঠে পরলাম এদিক-সেদিক ঘুরে দেখার জন্য। অল্প কিছু ছবি তুলতে পারলাম, সেগুলাই আজকে শেয়ার দিই।


১

২

৩

৪

৫

৬


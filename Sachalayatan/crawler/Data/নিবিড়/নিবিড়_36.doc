জন্মদিনের পোস্টঃ দুখী বালক সুখী মানুষ 



আসেন একটা গল্প বলি। আজ যেহেতু শুভ দিন তাই কঠিন কোন বাস্তবতার গল্পে তাইলে আজ আর না যাই। এই গল্পের নায়ক একজন দুখী বালক। গল্পের শুরু সেই এমন একটা সময়ে যখন সচলে চলছে নব্য প্রস্তর যুগ। ছাগু বিহীন এই সচলে তখন রমরমা অবস্থা। এইটা ঠিক সেই সময় যখন হিমু, ধূগো কিংবা দ্রোহী মেম্বার শালীর সন্ধানে যেকোন সিরিয়াস পোস্টও ছিনতাই করতে পারে, রেনেট কিংবা খেকশিয়াল দা যখনো অতিথি ঠিক সেই সময়, ঠিক সেই সময় এক বালক ৩৬০ নামক ব্লগ ছাড়িয়া এই সচলে ব্লগর ব্লগর করতে হাজির হইল।  
তারপরের কাহিনি বড়ই দুঃখের। কারণ বালকের মনে তখন দারুণ দুঃখ। সে ইনিয়ে-বিনিয়ে নানা রকম কথা বলে নানা দুঃখের কাহিনি বলে। আইইউটি নামক বালক রাজ্যে তার ঘুড্ডি হারিয়ে যাবার  দুঃখে সে ইচ্ছে ঘুড়ি নামে ব্লগ লেখা শুরু করে কিন্তু কিছুতেই কিছু হয় না। তার হারান ঘুড়ি আর ফিরে আসে না বরং তার ব্লগে হিটের সংখ্যা বাড়ে। হারান ঘুড়ির শোকে সে বালক ঝিমায় আর খালি ৩৬০ তে উকি মারে, মাঝে মাঝে সচলে লাফঝাপ দেয় কিন্তু সেই ঘুড়ির আর সন্ধান  পাওয়া যায় না। শেষ পর্যন্ত টিকতে না পেরে বালক মনে মনে ঘুড়ির উদ্দ্যেশে চিঠি লিখে - খেলব না...... আড়ি । 
এরপরে নদীর জল অনেকটুকু এগিয়ে যায়। ফখরুর সরকারের দিন বদলে নতুন সরকার আসে দেশে। চারিদিকে তখন অনেক ঢামাডোল। কিন্তু দুখী বালকের তখন আর অনেক দিন দেখা নাই। আমরা কয়েকজন বসে বসে খালি ভাবি কি হইল ছেলেটার। আমাদের মাঝে কেও কেও বলে দেশান্তরি হইল নাকি ছেলেটা? কিন্তু আরেক জন বলে- না। তারে নাকি গতকালো দেখা গেছে গাজীপুর থেকে ঢাকাগামী দুলদুল বাসে। আরেকজন সন্দেহ করে ছেলেটা তার হারান ঘুড়ি ফিরে পেয়েছে। আমরা বলি- তুই বুঝলি কিভাবে? ছেলে বলে- না, পোলাটা একটা গল্প লিখছে, প্রেমের গল্প। আমরা বলি -তাতে কি প্রমাণ হয়? ছেলে বলে- না মানে, সেইখানে নায়ক কিন্তু একজন পুরাদস্তুর ইঞ্জিনিয়ার। এইবার আমরা নড়েচড়ে বসি। এইবার কে যেন একজন বলে- তা গল্পের নায়িকার নাম কি? ছেলে বলে-স্বাতী/ যুথি কিংবা বিথী এইরকম কিছু একটা। আর হুম মেয়েও কিন্তু গল্পের মাঝে ইঞ্জিনিয়ার ছিল। এইবার উত্তেজনায় আমাদের কয়েকজনের চোখ বড়বড় হয়ে যায়। আমি বলি- তা শেষ পর্যন্ত নায়ক নায়িকার মিলন হল?
ছেলে বলে- না এইখানেই আমাদের গল্পকার দুখী বালক হইলেও হইতে পারে টাইপ একটা টুইস্ট রাইখা দিছে। গল্পের এই উপসংহার শুনে আমরা ঠিক বুঝে উঠতে পারি না দুখী বালক কি তার হারান ঘুড্ডি ফিরে পেল কিনা। তাই সেইদিন অসমাপ্তই থাকে আমাদের সেই আলোচনা।
এইরকম আমারা যখন বালকের অন্তর্ধানা নিয়ে নানা মতে বিভক্ত ঠিক তখন বালকের পুনরায় আবির্ভাব ঘটে আবার সচলে। পুরান সেই ইচ্ছে ঘুড়ি নিয়ে কিন্তু এইবার নতুন রূপে। আগে যেখানে আকাশে চাঁদ উঠলেও বালক দুঃখ পেত, সেইখানে এইবার সে পরীক্ষায় শুদ্ধ বাঁশ খেয়েও কেন উদাস থাকে তা আমাদের চিন্তা কে আর ঘোলাটে করে দেয়। তার নতুন দেওয়া ব্লগ আমরা আর আঁতিপাঁতি করে খুজি। খুজি আর অবাক হই। কারণ বালক লিখে রেখেছে আধা ঘন্টার ভিতর টিএসসি থেকে সারা বাংলাদেশ ঘোরা শেষে তারা আবার টিএসসিতে হাজির হয়েছে। আমরা অবাক হই কারণ এই প্রথম দিনপঞ্জি আমি থেকে আমরা হয়ে গেছে। এইবার আমাদের ভিতর থেকে কে যেন একজন বলে দুখী বালক তার হারান ঘুড্ডি ফিরে পেয়েছে, সুখী মানুষ হয়েছে।
আমার গল্পের এই পর্বের এইখানেই আপাতত সমাপ্তি। দুখী বালক কিভাবে সুখী মানুষে রূপান্তরিত হল, হারান ঘুড্ডি কি ভাবে ফেরত পেল এতকিছু বিস্তারিত বলার টাইম আর আজ নাই। কারণ অনেকক্ষণ পর আমি একটা মোবাইলে লাইন পেয়েছি তাই যাই পূর্বতন দুখী বালক, বর্তমান সুখী মানুষ রায়হান আবীর কে জন্মদিনের শুভেচ্ছা জানিয়ে আসি। 
বিঃদ্রঃ- উপরের বলা কাহিনি গুলো নিছক লেখকের ব্যক্তিগত কল্পনাপ্রসূত তাই বিশ্বাস না করাই শ্রেয়  


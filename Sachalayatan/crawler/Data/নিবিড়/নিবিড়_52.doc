জন্মদিন ও একটি উইশের গল্প 



আহ কি শান্তি । যাক ট্রেন টা ছেড়েছে । সকাল বেলা ট্রেন জার্নির মজাটাই আসলে অন্যরকম  কেমন জানি একটা অদ্ভুত তাল আর সাথে ঠান্ডা বাতাস । এরকম একটা দিনে ট্রেনের এই তাল কেমন জানি ঝিমুনি ধরিয়ে দেয় । কিন্তু কে কাকে বুঝাবে এই কথা । শান্তা সব সময় বলবে ট্রেন জার্নি বোরিং ।
          ওর ঐ এক কথা - এত ঢকর ঢকর এর মাঝে মানুষ থাকতে পারে নাকি । তার উপর বাসে কত কম সময়ে যাওয়া যায় আর ট্রেনে ? আমি যতই বলি - আরে ট্রেনের এই সুন্দর দুলুনি আর কোথায় পাবে তুমি ? ও ততই বলবে- তোমার এই পাগলামী গুলো আমার মেজাজ পুরা খারাপ করে দেয় । তুমি কিন্তু বিয়ের পর এই সব ঢং করতে পারবে না । আমি যদি তখন বলি আমাদের হানিমুনে কিন্তু আমরা ট্রেনেই যাব । তখন ও নির্ঘাত বলবে তাইলে অন্য কোন মেয়ে খুঁজে নিও বিয়ের জন্য । 
       আসলে ট্রেনের মত আর বেশির ভাগ জিনিসে আমার আর ওর পছন্দ প্রায় উল্টা । কিন্তু কেন জানি আমার ওর এই জিনিস গুলোই ভাল লাগে , একটু অন্য রকম লাগে । আমি ঠিক বুঝাতে পারব না তবে আমি ওকে হয়ত ভালবাসি এই কারণেই । তবে শান্তা শুধু বলবে আমি যে কিভাবে তোমার প্রেমে পরলাম আল্লাই জানে । আমি তখন মনে মনে বলি আসলেই শুধু আল্লাই জানে ।
       আসলেই আমার মত একটা ভুলোমনা মানুষের সাথে ওর মত গুছানো মেয়ের যে কিভাবে প্রেম হল তা শুধু আল্লাই বলতে পারবে । শান্তার ভাষায় আমি একটা দ্বায়িত্বজ্ঞান হীন ইরেস্পন্সিবেল । কখন সময় মত আসি না , জন্মদিনে উইশ করতে ভুলে যাই । কিন্তু অন্যদিকে মেয়েটা আমার জন্মদিনে সব সময় কুমিল্লা থেকে ঢাকা চলে আসবে যতই মানা করি না কেন কোন লাভ নেই । গতবার তো মেডিকেলের একটা কার্ড পরীক্ষা মিস করল । আর আমি ? আমি কিনা গতবার ওর জন্মদিন টাই ভুলে গেলাম । না এই বার এইটা হতে দেওয়া যাবে না । 
      আজকে বালিকার ক্লাস শেষ একটায় আর ট্রেন কুমিল্লায় পৌছাবে প্রায় সাড়ে  এগারটায় । আর স্টেশন থেকে মেডিকেলে পৌছাতে আমার লাগবে প্রায় আধা ঘন্টা । ক্লাস শেষে আমাকে দেখলে যে কি চমকে যাবে তা আল্লাই ভাল জানে । গতকাল রাতে উইশ করার সময় বেচারীর মনটা এত খারাপ ছিল । বলে কিনা ঢাকায় আসবে নাকি আমি বলি ধূর আমার অফিসের এস্যাইমেন্টের কাজে কালকেই খুলনা যেতে হবে । ওর মনটা খালি আরেকটু খারাপ হয় । আমি মনে মনে ভাবি সমস্যা নেই আমাকে ক্লাস শেষে দেখলে যে চিতকার টা দিবে তার তুলনায় এইটা কিছুই না । 
          আসলেই কোন কিছুর সাথে তুলানা হতে পারে না এর । ট্রেনের দুলুনিতে কেমন জানি ঝিমুনি আসে চোখ বন্ধ করলেই ভেসে আসে পুরান সব স্মৃতি । চোখ বন্ধ করেই আমার সামনে ভেসে আসে আমাদের প্রথম দেখার কথা কিংবা শান্তাকে প্রোপোজ করতে যাওয়ার সময় আমার নার্ভাস ছবি । কিন্তু আজকের যে ছবি আমার বন্ধ চোখের কল্পনায় আসছে তার তুলানায়  এসব কিছুই না । আমি খালি ভাবি আজকের পর ও আমাকে কি বলবে - দ্বায়িত্বজ্ঞান হীন ইরেস্পন্সিবেল নাকি রোমান্টিক fool । যাই বলুক না কেন আমার স্বপ্নে আমি যে কল্পনার দৃশ্য দেখতে পাচ্ছি সেইটার জন্য আমি দোযখে যেতে পারি । সেই তুলানায় দ্বায়িত্বজ্ঞান হীন ইরেস্পন্সিবেল বা রোমান্টিক fool কোনটাই খারাপ না । আসলেই ট্রেনের দুলুনি কল্পনার জন্য খারাপ না । 
    এই সময় কেও একজন বলে ভাই আর কত ঘুমাইবেন । আমি বলি স্টেশনে কখন আসল ? উনি বলেন নামেন তাড়াতাড়ি নামেন । অনেকক্ষন হইছে আর মিনিট দুয়েক এর মধ্যে ট্রেন ছেড়ে দিবে । আমি ঘড়ির দিকে তাকাই সাড়ে বারটা বাজে । উফ বাংলাদেশে ট্রেন কখনই ঠিক মত পৌছাতে পারে না । আমি তাড়াতাড়ি স্টেশনের বাইরে বের হয়ে আসি । মাত্র আধা ঘন্টা আছে এর মাঝে মেডিকেল কলেজের সামনে পৌছাতে হবে । ব্যাস্ত হয়ে আমি রিক্সা খুঁজি । এক বুড়া চাচা মিঞা কে বলি যাবেন নাকি কুমিল্লা মেডিকেল কলেজ । ভাড়া বেশি দিব । চাচা মিঞা দেখি অবাক হয়ে আমার দিকে তাকায় ।আমি বলি কি হইল চাচা যাবেন না মেডিকেল ? চাচা মিঞা এইবার চোখ আরেকটু বড় করে বলে - পাগল নাকি ? আমি অবাক হয়ে বলি - এইটা কি হইল চাচা ? উনি বলে মিঞা এইটা তো ব্রাহ্মণবাড়িয়া,  কুমিল্লা শহর না । 


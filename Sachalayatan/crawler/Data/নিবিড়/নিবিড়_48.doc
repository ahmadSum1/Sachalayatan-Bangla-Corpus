ভোট 



মাহফুজ , শালা একটা পুরা বাটপার । ঐদিন আমার থেকে সত্তর টাকা নিল । নেওয়ার সময় বলে কিনা ঈমানদারের এক কথা তোর টাকা আমি কালকেই ফেরত দিব ।  কিন্তু কিসের কি । আজ কাল করে প্রায় দুই সপ্তাহ চলে গেল কিন্তু টাকা দেবার নাম নাই । যতই বলি দোস্ত টাকা , ততই বলে- আজকে নাইরে , কালকে নিস । 
     তাই আজকে খাওয়া শেষে সবাই যখন বিল দেওয়ার জন্য টাকা বের করতেছিল তখন আমি ভাবলাম এই চান্স । আমি বললাম- আফজাল , আমার ভাগে তো ত্রিশ টাকা আসছে তো তুই তোর টার সাথে আমার বিল টাও দিয়ে দে । শুনে শালা বলে কিনা - কেন ? তোর টাকা আমি দিমু কেন ? আমি বললাম কেন আমি যে তোর থেকে সত্তর টাকা পাই খেয়াল নাই নাকি ? ও বলে ছি তুই এত ছোটলোক এইটা বুঝলে আমি আগে তোর থেকে টাকা নিতাম না । আমি বললাম- হায় আল্লাহ আমি আমার টাকা চাইছি এতে ছোটলোক এর কি আছে ? ও বলে তুই আমারে অপমান করার জন্যই আজকে সকল বন্ধু বান্ধবের সামনে আমার কাছে টাকা চাইছস ।  বুঝেন একবার অবস্থা টা । আমার প্রাপ্য টাকা ফেরত চাওয়াতে আমি হয়ে গেলাম ছোটলোক । আফজাল হারামজাদাটা কত বড় বাটপার বুঝেন এইবার ।  
      অবশ্য আমাকে ছোটলোক বলাতে যে খুব ক্ষতি হইছে তা কিন্তু না । কারন আমাদের বন্ধু বান্ধবদের সবাই আফজাল এর সম্পরকে ভাল করেই জানে । সবাই জানে শালা একটা বাটপার । কিন্তু শালা এমন ধুরন্ধর যে এর সাথে কথায় কেও পারে না । আর সব কথা শেষে বলবে- আমার কিন্তু এক কথা আর জানস তো ঈমানদারের এক কথা । আসলেই পুরা বাটপার । 
           বাটপার গুলা কেমনে জানি সব সময় টাকার গন্ধ পায় । সামনে নির্বাচন তাই চারদিকে টাকার ছড়াছড়ি । সারাদিন বাড়িতে বাড়িতে ক্যাম্পেইন করলে বিকেলে দেয় ৫০০ টাকা । আমরা খালি শুনি কিন্তু আর টাকার দেখা পাই না কিন্তু এর সাথে আফজাল এর ও আর তেমন একটা দেখা পাই না । মাঝে মাঝে দেখি দিনের বেলা ধানের শীষ ধানের শীষ বলে স্লোগান দেয় আবার রাতের দিকে নৌকার পোষ্টার ঝুলায় । আরেকদিন দেখি আসলাম ভাইরে বলে বস আপনার চাচা কে ভোট না দিলে আমি আর কাওকেই ভোট দিমু না । আসলেই শালা পুরা বাটপার । মাঝে একদিন জুম্মার শেষে মসজিদের সামনে দেখা আমি বলি কিরে থাকস কই তুই এই কয়দিন । শুনে বলে- বুঝনা দোস্ত এখন টাকাই টাকা । তাই টাইম পাই না ।  আমি মনে মনে বলি শালা পুরা একটা বাটপার । 
        আস্তে আস্তে শীত বাড়ে সাথে সাথে ভোটের আমেজ বাড়ে । আমরা কেউ ধানের শীষ কেও নৌকা নৌকা বলে গলাবাজি করি । কিন্তু আফজাল দেখি কিছুই বলেনা । আবার দেখি সবার সাথেই ভাও রাখে । কারে ভোট দিবি জিজ্ঞেস করলে দেখি খালি হাসে । সালাম বলে শালা বলবে না । বললে তো আর দুই পার্টি থেকে টাকা খাইতে পারব না তাই শালা কিছু কইব না । আমরা সবাই বলি আসলেই শালা পুরা বাটপার । 
        ভোটের দিন সকাল সকাল ভোট দিয়ে এসে মোড়ের বিউটি হোটেলে চা খেতে খেতে আমরা সবাই আবার ধানের শীষ না নৌকা এই নিয়া আবার ক্যাচাল বাধাই । এই সময় দেখি আফজাল দোকানে ঢুকছে । আমাদের দেখে টেবিলে এসে বসতেই আমি বললাম- কিরে ভোট দিছস নাকি ? শুনে বলে - হ্যা , ঈমানদারের এক কথা ভোট আমি দিমুই । আমি বললাম - আসছে একেবারে ঈমানদার । শালা তুই না সবার থেকে টাকা খাইলি ভোট দিবি বইলা । আফজাল বলে- হ্যা খাইছি । আমি বললাম - ঐদিন আবার দেখলাম আসলাম ভাই কে বলতাছস যে তার চাচা কে ভোট না দিলে তুই আর কাওকেও দিবি না , তাইলে ভোট তুই কারে দিছস ? নাকি তোর জন্য পাঁচটা ব্যালট ছিল । আফজাল এইবার হাসতে হাসতে বলল- আমি আসলাম ভাই কে বলছি তার চাচা কে ভোট না দিলে আর কাওকেও দিব না ।ঈমানদারের এক কথা , তাই আমি না ভোট দিছি । 


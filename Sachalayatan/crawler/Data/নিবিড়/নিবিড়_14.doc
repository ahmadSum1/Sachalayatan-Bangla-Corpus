জন্মদিন বিষয়ক আন্তঃমহাদেশীয় ষড়যন্ত্রের গল্প 



খেয়াল করেছেন আজকাল সচলে জন্মদিন বিষয়ক পোস্ট তেমন একটা দেখা যায় না। তা কারণ টা জানেন? না জানলে হাত-পা গুটিয়ে আরাম করে বসেন, গল্পটা শুনেন। এ গল্পের শুরু অনেক অনেক কাল আগে যখন নজু ভাইয়ের বয়স ছিল পঁচিশ। সেই সময় যখন সন্ধ্যা নেমে আসত তখন কতিপয় ছন্নছাড়া বালক মাশ্রুম খাওয়ার লোভে কোঞ্চিপা নামক এক হতচ্ছাড়া  জায়গায় হাজির হত প্রতিদিন। সেই জায়গায় মাশ্রুম খেতে খেতে হতচ্ছাড়া বালকেরা প্রতিদিন শয়ে শয়ে রাজা উজির মারত। আর এই গল্পের শুরু এরকম এক রাজা উজির মারা সন্ধ্যায়। 
যুবকেরা প্রতিদিন মাশ্রুম খায় আর আড্ডা দেয়। সেই আড্ডায় বই আসে, বালিকা আসে এবং এত এত যুবকেরা একসাথে থাকার কারণে অতি অবশ্যই কোন না কোন শয়তানি বুদ্ধি আসে। তো এই আড্ডায় মাঝেই মাঝেই এক যুবকের চেহারা দেখা যায়। অতি নিরীহ শান্তশিষ্ট চেহারার যুবক। শোনা যায় প্রায়ই এই যুবক কে কোন এক বালিকা বিদ্যালয়ে ক্লাস নিতে দেখা যায়। তো সেই বালিকাদের নিয়ে প্রশ্ন করলে উত্তর আসে- পড়ানো ব্যাপারটা বড় কষ্টের ভাই, অন্যদিকে তাকানোর সময় কই। এতে আমরা তার নিরীহত্ব সম্পর্কে আর নিশ্চিত হই। তবে আমরা ভুলে যাই কবি বলেছেন- শান্ত শিষ্ট, লেজ বিশিষ্ট, লেজের আগায় অবশিষ্ট। 
তো একদিন এই যুবকেরা কোন এক সন্ধ্যায় হঠাৎ আবিষ্কার করে হের  নজরুল ইসলাম তার বয়স পঁচিশেই আটকে রেখেছেন। যুবকেরা এটা আবিষ্কার করে উত্তেজিত হয়ে পরে যে আদি অনাদি কাল ধরে একটা মানুষ কেন তার বয়স পঁচিশেই আটকে রাখবে। তাই তারা নজু ভাইয়ের বয়স পঁচিশ পেরিয়ে যে কোরেই হোক ছাব্বিশে পাঠানোর ব্যাপারে একমত হয়। এই সময় আমাদের মধ্যেই কেউ একজন বলে কেক্কুক খাওয়া হয় না অনেক দিন। আমাদের মধ্যে অনেকেই তাতে সায় জানায়। ঠিক তখন সেই শান্তশিষ্ট   যুবকের চেহারায় একটা সুক্ষ হাসি দেখা যায়, যুবক জানায় তার কাছে আইডিয়া আছে। নজু ভাইকে ছাব্বিশে পাঠানোর আইডিয়া তার কাছে আছে। আর ঠিক এইভাবেই সেই যুবক এই আন্তঃমহাদেশীয় ষড়যন্ত্রের সূচনা করে। 
তো সেই শান্ত শিষ্ট বালকের পরিকল্পনা মাফিক যুবকেরা তাদের আন্তঃমহাদশীয় ষড়যন্ত্র বাস্তবায়নের লক্ষ্যে বেছে নেয় ইহূদী নাছারাদের তৈরি ফেসবুক নামক এক উত্তরাধুনিক মাধ্যম কে। সেই রাতেই ঐ শান্তশিষ্ট যুবক রাত বারটা এক মিনিটে তার বেহালা সহ হাজির হয় নজু ভাইয়ের খোমাখাতায়। সে তার বেহালার বাজনা সহ নজু ভাইকে জন্মদিনের শুভেচ্ছা জানায় এবং তার উত্তর উত্তর সমৃদ্ধি কামনা করে। এর পর পরই পরিকল্পনা মাফিক যুবকদের বাকিরা শুভেচ্ছা বাণী সহ হাজির হয় হের  নজরুল ইসলামের ওয়ালে। আর ফেসবুক নামক উত্তরাধুনিক মাধ্যমে এভাবেই এক আন্তুঃমহাদেশীয় ষড়যন্ত্রে ধোকা খেয়ে যায় মানুষজন এমন কী স্বয়ঃ নজু ভাই পর্যন্ত। যুবকদের দেখা দেখি বাকি সবাই এসে নজু ভাইকে তার ছাব্বিশতম জন্মদিনের শুভেচ্ছা জানাতে থাকে। এদিকে নজু ভাই যতই জানান তার বয়স কোনভাবেই ছাব্বিশ হতে পারে না কারণ আজ তার জন্মদিন নয় ততই তার ওয়ালে কেক্কুক খাওয়ার আবেদন আসতে থাকে। আর আমরা খালি এই উত্তরাধুনিক মজা উপভোগ করি আর মনে মনে সেই যুবকের তারিফ করি।  
তো সেই উত্তরাধুনিক ষড়যন্ত্রের কাল থেকেই সচলে সবাই আতংকের মধ্যে থাকে কোনটা আসল আর কোনটা নকল জন্মদিন সে বিষয়ে। এই আসল নকলের সন্দেহেই কিনা কে জানে জন্মদিনের পোস্ট কমে আসে। আর এ প্রসংগে প্রায়ই সেই শান্তশিষ্ট যুবক এক স্বস্তির নিঃশ্বাস ফেলে এই বলে যে- বুঝলা, আজকাল আর জন্মদিনের পোস্টের ঝামেলা নাই। তাই মানুষজন কে খাওয়ানোর বালাই নাই। কতগুলা টাকা বেচে যায়। দেখছ বুদ্ধিটা কত কাজে দিছে। বাকি যুবকেরা তার কথায় সায় দেয় এবং একটা মিষ্টি হাসে, ঐ যুবকের অজান্তেই। কারণ আজ সন্ধ্যায় আরেকটি উত্তর উত্তরাধুনিক ষড়যন্ত্র ঘটে যায় এবং ঐ শান্তশিষ্ট যুবকের লুকিয়ে রাখা জন্মদিন প্রকাশ হয়ে যায়। তাই আসুন সবাই মিলে কেক্কুক খাওয়ার নিমিত্তে উত্তরাধুনিক ষড়যন্ত্রের হোতা সচল অন্যায্য সঙ্গীত, আমাদের জীবাণু ভাই এবং বালিকাদের রতন'দার একশ ভাগ খাটি জন্মদিনে শুভেচ্ছা জানাই।
শুভ জন্মদিন জীবাণু ভাই  


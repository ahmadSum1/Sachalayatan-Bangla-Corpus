শুভ জন্মদিন আদীবার মামা 



আদীবা কে আমার কখনো দেখা হয় নি, সম্ভবত আপনাদেরো না কিন্তু আমার মতো সম্ভবত আপনারাও জানেন আদীবা নামে এই পৃথিবীর কোন একখানে চার বছরের ছোট্ট একটা মেয়ে আছে। যে মেয়েটা ডানো কিংবা নিডো খায়, কার্টুন চ্যানেল চলার সময় শক্ত করে রিমোর্ট কন্ট্রোল চেপে বসে থাকে, ভয় পেলে কান্না করে অথবা বুরকা পড়া মেয়ে গানটা শুনে বাবার কোলেই নেচে উঠে। এত কিছু অবশ্য আমাদের জানার কথা না তবু আমারা জেনে যাই  কারণ আদীবার মামাটা বড় বেশী গর্দভ। 
আপনি কত টাকার স্বপ্ন দেখেন? আমি অবশ্য জীবনে চার পাঁচ হাজার টাকার বেশী কখনো একসাথে নাড়াচাড়া করি নাই তাই এর থেকে বড় স্বপ্ন আমার দেখা হয় নি। তবে মিস্টার সোমালিয়ান একবার অবশ্য স্বপ্ন দেখেছিল, লাখ টাকার স্বপ্ন, অনলাইন স্বপ্ন। কি নাকি এক  কুইজ চলছিল যেখানে নাকি প্রশ্ন করত- পরী বিবির নাতির নাম কি? ধূগো বিবাহ করলে তার শ্যালিকা সংখ্যা কত হতে পারে এইসব। তাই গুরুর ভক্ত এক চ্যালা চোখ বন্ধ করে এই অনলাইন গেমসে নাম দিয়ে দিল। তারপরের টা শুধুই ইতিহাস। জনৈক সুন্দরী আরজে কে সামনে রেখে প্রশ্নের উত্তর দিতে দিতেই শুনতে পান স্বপ্ন ভাঙ্গার গান সেই সাথে আবিষ্কার হয় জীবনের অন্যতম মহৎ দার্শনিক সত্য-  এক লাখ টাকা =  দুইটা প্রশ্নের উত্তর।
আরেকবার স্বপ্নে আহত হয় আরেকটা প্রাণ। 
মাঝে মাঝে মেঘ পিয়নের চিঠি পেতে মন চায়। কিন্তু সে চিঠি হয়ত সবার জন্য নয় তাই মনে পরে লাল দালানের সাউথ হলের ৫২৯ এর ইশতিয়াকের কথা কিংবা ভিয়েতনামের কাউয়া ভাই গ্রামের কথা, সেই গ্রামের সেই বিগতা যৌবনা কোন এক বালিকার কথা যার অপেক্ষা থাকে বছরের একটা দিনের, ভালবাসার বাজারের কিংবা একটা নির্দিষ্ট মানুষের। এদের ভালবাসার গল্প পড়ে আমারো একটা লেখা লিখতে ইচ্ছে করে, স্মৃতি গুলো আঙ্গুলের আগায় নড়াচড়া করে, মাথার ভিতর গল্প নিশপিশ করে কিন্তু গল্পটা আর লেখা হয় না কারণ আদীবার মামা তোর মেঘ
পিয়নের চিঠির মত  কোন লেখা হয়ত আমার পক্ষে লেখা সম্ভব নয়। 
আদীবার মামা, আসলে এই লেখাটা লেখা উচিত ছিল কোন ছড়াকারের কিন্তু আফসোস, বোমা মারলেও আমার হাত দিয়ে ছড়া বের হবে না। মন খারাপ তাই গাঁজাখুরি কোন গল্পও আসে না। তবুও এইসব আবজাব ব্লগর ব্লগর লিখে যাই কারণ একজন মুগ্ধ পাঠক হিসেবে আমার জন্মদিনের শুভেচ্ছা জানাবার আর কোন উপায় জানা নেই। তাই হে প্রিয় ছড়াকার আদীবার মামা জিহুদ ওরফে স্বপ্নাহত, এই শুভ দিনে কামনা করি আর বড় হও, টুনির মায়ের সাথে তোমার বিয়ে হোক আর সবশেষে টুনির মত শতেক সন্তানের জনক হও  


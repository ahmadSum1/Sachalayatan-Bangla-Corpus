পুরাতন গল্পঃ  শোন গো দখিনা হাওয়া...



( অনেকদিন সচলে ঠিক কিছু লিখা হয় না কিন্তু সেই সাথে সময়ের বড় অভাব। এদিকে আবার এস্যাইমেন্টের কাজ করতে গিয়ে কম্পুর হার্ড ডিস্কে আমার লেখা পুরাতন একটা গল্প পেয়ে গেলাম। এইটা আমার সবচেয়ে দূর্বল লেখা গুলোর একটা কিন্তু কেন যেন এইটার প্রতি আমার দারুন মায়া। হয়ত পুরাতন কিছু স্মৃতি মনে করিয়ে দেয় বলে। ভাবলাম থাকুক এই গল্প সচলায়তনে। তবে সাধু সাবধান পূর্ণ সচল হবার স্বাধীনতা এই গল্পে ব্যবহৃত হয়েছে। তাই এর সাহিত্য মান খুজতে চাওয়া বৃথা।) 
সারাজীবন পড়ে এসেছি বালক বিদ্যালয়ে, তাই মেয়েদের সাথে গ্রুপে গল্প করতে গেলে তখন কিছুটা ভয় কিছুটা লজ্জা আর বেশির ভাগ সময় অস্বস্তিতে থাকি। আর এই সময় একদিন ঘটল এই ঘটনা। আমাদের সেইদিন ক্লাস নাই তাই আউল ফাউল ঘোরাঘুরি করে ফোন দিলাম আমার নতুন পরিচিত গ্রুপের একজনকে। সেই ব্যাটা বলে আমি তো ক্লাসে। তো তুই টিএসসির কোনায় দেখ, বাকিদের পাইলেও পাইতে পারিস।
টিএসসির কোনায় গিয়ে দেখি একী বিপদ। কেও নাই খালি গ্রুপের সবচেয়ে বেশি কথা বলা মেয়েটা একা একা বসে কি জানি করে। আমি ভাবলাম একা একা মেয়েদের সাথে গল্প করার থেকে পালান ভাল। তাই উলটা ঘুরে যেই মাত্র হাটা দিলাম ঠিক তখনি শুনি কে যেন পিছন থেকে ডাকে রাশেদ , এই রাশেদ , এদিকে আয়। আমি মনেমনে বলি আল্লাহ রক্ষা কর । আর শেষ পর্যন্ত কোন উপায় না দেখে কি আর করা ভেবে মেয়ের সামনে গিয়ে বসলাম।
ভাগ্যিস বসেছিলাম নাইলে আমার ভয়, লজ্জা আর অস্বস্তি কোন দিন কাটত কিনা সন্দেহ। প্রথমে কোন কথা আমি না খুজে পেলেও সমস্যা হল না কারন এই মেয়ে একাই দশজনের সমান কথা বলতে পারে। আস্তে আস্তে দেখি- আরে এই মেয়ে তো প্রচুর গল্পের বই পড়েছে। আর তখন আমার আর লাগে কি। আমিও আমার প্রিয় সাবজেক্টের গল্পে ডুবে গেলাম, সাথে মেয়েও।
যদিও গ্রুপের এই মেয়ের সাথে আমার কথা শুরু হয় সবার শেষে কিন্তু পরে দেখা গেল এর সাথেই আমার খাতির বেশি। আমরা খালি বইয়ের গল্প করি নানা ক্লাসিক সিনেমা দেখার জন্য কালচারাল সেন্টার গুলোতে ঘুরাঘুরি করি। এইভাবেই অন্যদের ভাষায় তথাকথিত আঁতেল ভাবেই আমাদের সময় কাটতে লাগিল। আঁতেল আঁতেল ভাবেই মেয়ে আমাকে বলে দেখ রাশেদ সাবধান তুই আবার আমার প্রেমে পরিস না। আমিও আঁতেল আঁতেল ভাবে উত্তর দিই- ছি, এই সব কি বলিস। আমাকে দেখলে কি এরকম মনে হয়। কিন্তু সর্বনাশ যা করার মেয়ে তা করে দিয়েছে পাগল কে সাঁকো নাড়ানোর কথা মনে করিয়ে দিয়েছে।
পাগল কে সাঁকো নাড়ানোর কথা মনে করিয়ে দেওয়ার ফলশ্রুতিতে সেই রাতেই আমার মনে হতে থাকল মেয়েটা আসলে কেমন? যতই ভাবি ততই মনে হয় খারাপ না বরং আমার জন্য পারফেক্ট। দুইজনেই আঁতেল। এই ভাবে দেখি মনের মাঝে সূক্ষ কিছু অনূভূতির দোলাচালের খেলা শুরু হল। আমার কাজকাম সব এই দোলাচালে প্যাঁচায়ে যেতে লাগল।
আগেই বলেছি লজ্জা আর অস্বস্তি কাটিয়ে কিভাবে কিভাবে যেন আমি বন্ধুত্বের সীমানা পেরিয়ে মেয়ের দিকে অনুভূতির সূক্ষ দোলাচালে ঝুলতে থাকলাম। এইভাবে দিন যায় সপ্তাহ যায় মাস যায়। আমার অনুভূতির দোলাচাল আর গাঢ ভাবে কোন একদিকে হেলে যায়। আমি মনে মনে বলি, ব্যাপার টা তো খারাপ না।
কিন্তু মেয়ে আমাকে কিছুদিন পরপর মনে করিয়ে দেয় সাবধান , তুই কিন্তু ভুলেও আমার প্রেমে পড়িস না। আমি বরাবরের মত বলি- ছিঃ, তোর কি আমাকে এই রকম মনে হয়। কিন্তু মনে মনে শয়তান বলে- দেখ ভেবে , ব্যাপার টা কিন্তু খারাপ না।
সময় প্রবাহমান। তাই আমরা বিকাল বেলা ফুচকা খাই, সন্ধ্যায় ক্লাসিক সিনেমা দেখার জন্য কালচারাল সেন্টার গুলোতে ঘুরাঘুরি করি আর দিনের বেলা দেশ ও জাতির জটিল সমস্যা নিয়ে আলোচনা করি। আমাদের দেখলে বাকিরা বলে তোদের জুটি ভাল মানিয়েছে। শুনে মেয়ে ক্ষেপে যায়, বলে- পুরুষতান্ত্রিক সমাজ। আমি বলি- নাহ পোলাপাইনের মন মানসিকতা চেঞ্জ হইল না। কিন্তু মনে মনে বলি- ব্যাপার টো তো খারাপ না।
একদিন আড্ডায় সবার সাথে কথায় কথায় মেয়ে বলে আমার প্রেমিক হবে দারুন হ্যান্ডসাম। সবাই বলে প্রেমিক হবেকিরে, এখন তাইলে কি চলে? আমি তাড়াতাড়ি বলি- না না, আমরা শুধুই বন্ধু। আর সবার সামনে আমাদের বন্ধুত্ব প্রমান করার জন্য আমি হাটু সমান লম্বা শার্ট পড়ি, চুল গুলো আর আউলা ঝাউলা করে দিই, সবার সামনে আর বোকা বোকা কথা বলি। কিন্তু প্রতি রাতে ঘুমানোর সময় ঠিক করি আর না এই লম্বা শার্ট, কালকে থেকেই আমি হ্যান্ডসাম হয়ে যাব।
কথায় আছে সময়ের কাজ সময়ে করতে হয়। আর তাই মেয়ের চারপাশে নতুন পাখিরা ভীড় করে, দারুন সব গল্প বলে। সে সব শুনে মেয়ে হেসে গড়িয়ে পরে আর পাশে বসে আমি হিংসায় চোখ ছোট করে সমাজ দর্শনের উপর কিনা নতুন বইয়ে ডুবে থাকার ভান করি।
পহেলা ফাল্গুনের টিএসসির ভিতরে অনুষ্ঠানে মেয়ে যখন বাসন্তী রঙের শাড়ি পরে আসে তখন আমার একটা হার্টবীট মনে হয় মিস হয়। মনে মনে শয়তান বলে ব্যাপার টা কিন্তু খারাপ না। মেয়েকে বলি- তোকে দেখলে আজকে যে কোন ছেলের মাথা ঘুরায়ে যাবে। মেয়ে চোখ বড় বড় করে তাকিয়ে আমাকে বলে- কিরে আমার প্রেমে পড়লি নাতো আবার। আমি বলি- আরে না না, আমি অন্য ছেলেদের কথা বলছিলাম।
দিন যায় মাস যায় আমার অনুভূতির দোলাচাল আর একদিকে হেলে যায়। তাই মেয়ে কে একদিন রাতে ফোন দিই। ফোন ধরেই মেয়ে আমাকে ঝাড়ি মারে কিরে এত রাতে ফোন দিছিস কেন? আমি হঠাত ভয় পেয়ে বলি- না মানে কালকের পরীক্ষার সিলেবাস জানি কি? মেয়ে বলে এই তোর কি মাথা খারাপ হইছে নাকি। তোর আর আমার কি ডিপার্টমেন্টে এক? আমি বলি ও তাইতো, ভুল হয়ে গেছে। মেয়ে বলে কালকে পরীক্ষা আর রাত একটার সময় তুই মানুষের কাছ থেকে সিলেবাস জানতে চাস, তোর হইছে কি? আমি আর ভয় পেয়ে হঠাত ফোন রেখে দিই। মন থেকে কে যেন বলে শেষ, সব শেষ।
আর তাই পরের কয়েকদিন আমি ফোন বন্ধ রাখি, মেয়েকে এড়িয়ে চলি। কিন্তু শেষ রক্ষা আর হয় না। কলাভবনের সিড়িতে মেয়ে আমাকে একদিন পাকড়াও করে ফেলে। বলে ঐদিন যা হবার হইছে। তুই ভুইলা যা আমিও যাচ্ছি। আমিও খুশিতে বলি সরি দোস্ত আর এরকম হবে না। কিন্তু শয়তান মনে মনে বলে- হইলে কিন্তু ব্যাপার টা খারাপ হইত না।
এইভাবে কিভাবে যেন আস্তে আস্তে একটা বছর শেষ হয়ে আরেকটা বছরের মাঝামাঝি এসে গেল। এইসময় একদিন সকাল আটটার ক্লাস করছি সবচেয়ে ডেঞ্জারাস স্যারের। এর মাঝে দেখি মেয়ে বারবার ফোন দেয়। আমি স্যারের ভয়ে বারবার কেটে দিই। মেসেজ পাঠালাম দোস্ত আমি ক্লাসে। ফিরতি মেসেজ আসল প্লীজ একটু তাড়াতাড়ি টিএসসির সামনে আয়। আমি দাড়িয়ে স্যারকে বলি- স্যার, আমার এক বন্ধুর এক আত্মীয়ের জন্য রক্তের দরকার। আমার রক্ত দিতে যাওয়া খুবি জরুরী। স্যার বলে তাই নাকি বাবা? তাইলে যাও তাড়াতাড়ি যাও। আমি বলি জ্বী আচ্ছা স্যার। এক দৌড়ে পৌছে যাই টিএসসি।
গিয়ে দেখি মেয়ের চোখ ফোলা ফোলা। আমি বলি কিরে সারা রাত ঘুমাস নাই। মেয়ে বলে না একটা চিন্তায় সারারাত কেটে গেল। আমি বলি- হুম বুঝছি। তা এত সকালে ডাকাডাকি কেন? মেয়ে বলে- একটা কথা আছে। আমি বলি- বলে ফেল। মেয়ে বলে- কালকে রাতে ঠিক করলাম পরীক্ষার সিলেবাস জানার জন্য তোর আর ভয়ে ভয়ে ফোন করার দরকার নেই। আমি বলি তার মানে? মেয়ে বলে- মানে তোর আর লম্বা শার্ট পড়া চলবে না। আমি চোখ বড় বড় করে তাকাই। দেখে মেয়ে হঠাৎ হেসে উঠে।  এইটা দেখে মনের ভিতর কে যেন গেয়ে উঠে শচীন দেব বর্মণের গান - শোন গো দখিনা হাওয়া প্রেমে পরেছি আমি।


জন্মদিনের পোস্টঃ যেই দিন তূণ থেকে বের হল তীর 



আচ্ছা বলেন তো, সচলে অতিথি লেখকরা সাধারণত কি ধরনের পোস্ট লিখেন না? উত্তরটা আমিই দেই- জন্মদিনের পোস্ট। তাই জন্মদিনের পোস্ট লিখার প্রতি আমার লোভ সেই অতিথি থাকার সময় থেকেই। আর সেই  সময়ই ঠিক করছিলাম জনাকয়েক সচলের জন্মদিনের পোস্ট যে কোন মূল্যে আমিই দিব, এমনকি সচলের সরকারী জন্মদিনের পোস্ট লেখক সবজান্তা ভাইকেও এই সুযোগ দিব না। আজকে একজনের ক্ষেত্রে এই সুযোগ হারাচ্ছিলাম একটুর জন্য কিন্তু ভাগ্য সুপ্রসন্ন তাই প্রায় ১৮ ঘন্টা দেরীতে হলেও পোস্ট খানা আমিই লিখছি। 
সচলে নানা রকম ঈর্ষনীয় ক্ষমতার দারুন সব লেখক আছেন যাদের লেখার হাত আমাকে সব সময়ই মুগ্ধ করে। কিন্তু সম্ভবত সচলে প্রায় সবাই কে চমকে দেওয়ার মত অভিজ্ঞতার ঝুড়ি আছে একজনেরই। প্রতিদিন ক্লাস শেষে বসেবসে কত পরিকল্পনাতো আমরাও করি কিন্তু দিনশেষে তো সেই ছকবাধা জীবন আমাদের। কিন্তু ভিন্ন ধাতুতে গড়া কিছু লোকজনও থাকে যারা তাদের ইচ্ছে গুলোকে বাস্তবে রূপ দিতে পারে। বন্ধুর সাথে কথার ভিত্তিতে একজন মানুষ অনায়াসে বিক্রি করে দিতে পারেন প্রিয় কাওয়াসাকি মটরসাইকেল, উড়াল দিতে পারে একদম অজানা কিছুদেশের দিকে। আর এই উড়াল দিতে পেরেছিলেন বলেই হয়ত বত্রিশ বছর পরেও আমরা গোগ্রাসে গিলতে থাকি তার কাবুল, দিল্লী কিংবা গ্রীসের গল্প। সেই উড়াল দিয়েছিলেন বলেই হয়ত বারী ভাইয়ের মত এক সুহৃদের দেখা পেয়েছিলেন চরম প্রতিকূল পরিবেশে। আর সেই উড়াল দিয়েছিলেন বলেই হয়ত আজো আমরা অবাক  বিস্ময়ে পড়ি তার জাহাজী জীবনের গল্প। 
অবশ্য এই সচলের লেখার সাথে আমার পরিচয় কোন ভ্রামণ কাহিনি দিয়ে নয় বরং অণু গল্প আর ছোট গল্প দিয়ে। তার অণুগল্পের অসাধারণ মোচড় গুলো যে অন্তত আমার লেখা দুইটা অণুগল্পকে প্রভাবিত করে নি সেইটা অস্বীকার করলে আসলে মিথ্যা বলা হবে। তার অণুগল্প "খুনী" কিংবা "বিপদ" আমার মতে যেকোন অণু ক্লাসিকে স্থান পাবার যোগ্য। সাধারণ বর্ণনার মাঝ দিয়ে গল্পের শেষে তার যে আচমকা মোচড় তা আসলে পাঠক হৃদয়ের অব্যর্থ নিশানা ছুতে দারুন কার্যকর। 
লোডশেডিং এর সময় হয়ে এল তাই আর কোন কথা না বাড়াই তীরুদা, এমনিতেই বহু দেরী হয়ে গেল। আশা করি বিশ ঘন্টা দেরীতে দেওয়া আপনাকে আমাদের জন্মদিনের শুভেচ্ছা পকেটে ঢুকাতে দেরী করবেন না। 
শুভ জন্মদিন প্রিয় তীরন্দাজ 


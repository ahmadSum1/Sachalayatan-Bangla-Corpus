মন পবনের নাও ১১ 



০।
গত কয়েকদিন ধরে মন মেজাজ বড়ই ফুরফুরে। আর আজকে বিকেলের আড্ডার পর তা আর ফুরফুরে। অনেকদিন পর আজিজের কোঞ্চিপায় আবার তুমুল আড্ডা হচ্ছে, গতকাল এবং আজও। মাঝখানে অবশ্য অনেকদিন এইকাজ সেইকাজে যাওয়া হয় নায় কিন্তু এখন আবার নিয়মিত। আজকাল অবশ্য এই মাশ্রুম আড্ডায় কিং জুলিয়ানের জয়জয়কার, কিছুক্ষণ পর পর কেউ না কেউ কোন না কোন প্রসঙ্গে কিং জুলিয়ান কে স্মরণ করে এবং বাকীরা অট্টহাসিতে সেখানে যোগ দেয়। তবে এইখানেও আমি নিতান্ত বাচ্চা মানুষ কারণ  কিং জুলিয়ান আর পেঙ্গুইনদের এখনো মনিটরে দেখার সৌভাগ্য হয় নায়। তাই অন্যদের মুখ থেকে শুনে শুনেই কিং জুলিয়ানের ডায়লগ মুখস্ত করছি কারণ রাজনীতি, অর্থনীতি, সমাজ, বালিকা, বই এবং অতি অবশ্যি কাগু, এদের সবাই কে হটিয়ে মাশ্রুম আড্ডায় এখন কিং জুলিয়ানই একমাত্র কিং।
০১।
জীবনে কখনো পরীক্ষায় জীবনের লক্ষ্য রচনা লেখা হয় নায় কারণ জীবনের লক্ষ্যই তো ঠিক করা হয় নায়। এই তেইশ বছরের জীবনে এই ব্যাপার নিয়ে কখনো সমস্যায় না পরলেও কয়েক দিন আগে বুঝলাম ব্যাপারটা আসলে ঠিক করি নি। গত কয়েকদিন আগে পিতাজান হঠাৎ করে ডেকে পাঠালেন, যাওয়ার পর গুরুগম্ভীর স্বরে প্রশ্ন- তা পড়াশোনা শেষ করে কি করতে চাও? সরকারী চাকরী করবে? বিসিএস দিবে? আমার উত্তর- জ্বী, দিতে পারি। পিতাজানের আবার প্রশ্ন- নাকি এমবিএ করবে? এইবারো উত্তর দিতে দেরী করলাম না- জ্বী, সেইটাও খারাপ না। এইবার রাগত স্বরে পুনরায় প্রশ্ন- বিদেশে গিয়ে ডিগ্রী নেওয়ার ইচ্ছে আছে? সুবোধ ছেলের মত এইবারো আমার উত্তর- হুম, সেটাও করা যায়। এইবার পিতাজান আর রাগ সামলে রাখতে না পেরে মাতাজানের উদ্দ্যেশে বললেন- এই গাধা ছেলে কে দিয়ে কি হবে? পড়াশোনা শেষ হয়ে আসল প্রায়, আর এখনো জানে না সে কি করতে চায়। এইসব বকাঝকা শুনতে শুনতেই হঠাৎ দার্শনিক চিন্তা মাথায় ভর করল, আমি  আসলে কোন এক চৌ্রাস্তার মাঝে গোলচত্ব্ররে দাঁড়ান। যেখানে দাঁড়িয়ে আমি চিন্তা করছি কোন রাস্তায় যাওয়া যায় যেখানে অন্যরা সে রাস্তায় এগিয়ে গেছে বহুদূর।
০২।
যেকোন আড্ডায় কাগু এবং তার কান্নাকাটি আজকাল একটা অতিপ্রিয় টপিক। তবে এই কাগু বিষয়ক আলোচনা কতদূর ছড়িয়ে গেছে তার প্রমাণ পেলাম শনিবার ডিপার্টমেন্টের সেমিনার লাইব্রেরীর ভিতরের এক গল্পে। লাইব্রেরীর ভিতর বসে বসে বই নাড়াচাড়া করছি, পাশের টেবিলে জনাকয়েক সহপাঠী বালক-বালিকা নানা রকম বিষয়ে আলাপ আলোচনায় মত্ত। এরকম একটা সময়ে অভ্র, বিজয়, পাইরেটেড এরকম নানা পরিচিত শব্দ কানে আসায় কান আপনা আপনিই খাড়া হয়ে গেল, আর সেই খাড়া কানের ভিতর দিয়ে যতটুকু শব্দ আসে তাতে পরিষ্কার হয়ে গেল ইহা একটি কাগু বিষয়ক আলোচনা। ব্যাপারটা পরিষ্কার হতেই অবাক না হয়ে পারলাম না কারণ এই জনা কয়েক সহপাঠী বালক-বালিকাদের অন্তত্য কয়েকজন কে ফেসবুকে বাংলা ব্যবহার করার জন্য অনেক রকম যন্ত্রনা মন্ত্রণা করার পরও কখনো এদের রাজী করাতে পারি নাই কিন্তু এখন ব্যাটাদের একজন বলছে সে নাকি খোমাখাতায় মানুষ জনের লিংক শেয়ারের বহর দেখে অভ্র নামিয়ে দেখেছে এবং এটা দিয়ে দারূণ বাংলা লেখা যায়। মনে মনে হাসলাম। আহারে কাগু, তুমি যদি জানতে এই বালক বালিকাদের আমি কত  বাক্য ব্যয় করেও অভ্র ব্যবহার করাতে রাজী করাতে পারি নাই আর এখন তোমার সামান্য কান্নাকাটি সেই কঠিন কাজটাই কত সহজ করে দিল  
০৩।
গত কয়েকদিন ধরে আফসোস হচ্ছে মাহমুদুল হক কেন আর আগে পড়া হয় নি। "অনুর পাঠশালা" পড়া শেষ হওয়ার পর সেই আফসোস আবার মাথায় নড়াচড়া করা শুরু করেছে। পড়তে পড়তেই যেন টের পাই অনুর সেই জানালা, জানলা দিয়ে দেখা যাওয়া মালী আর মালী বৌ, রাস্তায় ব্রিং খেলা কিংবা জানলার সামনে দাঁড়িয়ে থাকা তীব্র সেই দুপুর। অনুর মত বাইরের জগতটা আমকেও তীব্র আকর্ষণ করে তাই পৃষ্ঠা উলটে চলি, মনে হয় শব্দ গুলো যেন একটা ঘোর তৈরি করে তাই নিরুদ্দেশ হই, অনুর সাথে আমিও নিরুদ্দেশ হই। ঘোরের মাঝেই বাস্তব হয়ে হাজির হয় ফকিরা, টোকানি, গেনদু, ফালানি, মিয়াচান। বাস্তব আর ঘোর লাগার মাঝে অবাক হই, লেখকের শব্দ নিয়ন্ত্রণের ক্ষমতা দেখে অবাক হই। আর এরই মাঝে হাজির হয় সরুদাসী, আমাদের ঘোরের মাত্রাটা আর বাড়িয়ে তুলতে। আর সেই ঘোরের মাঝেই একদিন অনু বুঝতে পারে সরুদাসী কে তার আর ছোয়া হবে না। আর অনুর মত আমারও পড়তে পড়তে হঠাৎ মনে হয়ে হয়ত আমাদের সামনের বাস্তব জগতটা কখনো কখনো আমাদের ধরা ছোয়ার বাইরে। 
০৪।
শনিবার ভোলা-৩ আসনের উপনির্বাচন হয়ে গেল এবং এই নির্বাচন দেখে মনে শুধু একটা পুরান কথাই মনে আসল- আবার সেই পুরাতন ভুল। বরাবরের মত উপনির্বাচনে আবার ক্ষমতাসীন দলের প্রার্থী জয়ী কিন্তু সেইখানে কারচুপির অভিযোগ। এইবার তত্ত্বাবধায়ক সরকারের পর অনেকেই বলছিলেন আমাদের সংবিধান থেকে তত্ত্বধায়ক সরকারের অনুচ্ছেদটা বাদ দিতে যাতে এর ফাঁক-ফোকর দিয়ে কোন অসংবিধানিক সরকার ক্ষমতায় আসতে না পারে। মাঝখানে দেখলাম আওয়ামে লীগও এই তত্ত্ব সমর্থন করছে কিন্তু এইবারের উপনির্বাচন দেখে মনে হল সরকার হয়ত ভুলে গেছে, যতদিন পর্যন্ত এইসব উপনির্বাচন সুষ্ঠু ভাবে সম্পন্ন করা সম্ভব হচ্ছে অন্তত ততদিন বিরোধী দল তত্ত্বধায়ক সরকারের অনুচ্ছেদটা বাতিলের দাবি কে কোন ভাবেই সমর্থন জানাবে না। 
০০।
আমার কবিতা জ্ঞান ইন্টারের বাংলা পাঠ্য বই পর্যন্ত, হয়ত বুঝতে পারি না বলেই। কিন্তু তারপরেও মাঝে মাঝে কিছু কিছু হঠাৎ পড়া কবিতার লাইন মাথার ভিতর অকস্মাৎ আস্তানা গেড়ে নেয়। পড়ছিলাম শাহাদুজ্জামানের ছোট গল্প "চীনা অক্ষর অথবা লংমার্চের গল্প"। আর গল্প পড়তে পড়তেই নাম না জানা কোন এক কবির কবিতা মাথার ভিতর ঘাটি গেড়ে বসে তাই একটু পর পর বইটা উলটে শুধু মাত্র নাম না জানা কবির কবিতাটা পড়ি, বারবার পড়ি। আর উচ্চারণ করি-
ভালবাসা চিরকাল আমার কাছে অজ্ঞাত রয়ে গেছে ;
চীনা অক্ষরের মত চিত্রময় কারুকাজ, অথচ অজানা
    দুর্বোধ্য ভাষায় এক শব্দহীন গভীরতা যেন।
  এমন রহস্যঘন আর কিছু বর্ণমালা দেখিনি জীবনে
অচেনা শহরে কোন বন্ধ দরজার কাঁচে, জটিল রেখায়
  কার যেন ছায়ামুখ কিছুক্ষণ ভেসে উঠেছিল।
এখনো আশ্চর্য ভাবি, সেদিন কি কাঁচে লেখা ছিল 'স্বাগতম'?
  অথবা কঠিন সেই শেষ কথা- 'প্রবেশ নিষেধ'?
মনে দ্বিধা ছিল, তাই আবার ফিরেছি একা পথে।  


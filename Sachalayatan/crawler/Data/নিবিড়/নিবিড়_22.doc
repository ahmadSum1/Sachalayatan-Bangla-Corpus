জন্মদিনের পোস্টঃ জ্ঞানের চর্চা দীর্ঘজীবি হোক



চারিদিকে তখন বিশাল গিয়ানজাম কারণ সাল তখন ২০০৬। মান্নান ভূইয়া আর জলিল সাহেব তখন কোন এক রাষ্ট্রীয় অতিথি ভবনে চা নাস্তা খান আর বাইরে বের হয়ে মিষ্টি মিষ্টি কথা বলেন কিন্তু কিছুতেই কিছু হয় না। তবে আমি এইসব ব্যাপারে তখন তেমন একটা পাত্তা দিই না কারণ আমি তখন অন্য গিয়ানজামে ব্যস্ত। আমি তখন অন্য গিয়ানজামে ব্যস্ত কারণ হলে আমার সিট দরকার আর হলে সিট পেতে গেলে দরকার লিংকের। আর এরকম এক লিংকের লাইন ধরতে গিয়ে ২০০৬ এর কোন এক দুপুর বেলা ক্লাস শেষে আমরা কয়েক জন হাজির হলাম সূর্যসেন হলের ৫৭১ নাম্বার রূমে। সেই রূমেই প্রথম আমরা কয়েকজন ফার্স্ট ইয়ার দেখা পেলাম এককালে কবিতা লেখা তামাই বালক পান্থ রহমান রেজার । এইটা সেই সময়ে গল্প যখন পান্থ'দা আমাদের কাছে শুধুই রেজা ভাই শামসুন্নাহার হলের কোণায় বসে থাকা রেজা ভাই।
এরপর ২০০৬ পেরিয়ে ২০০৭ আসে। সালের সাথে সাথে পরিবর্তন আসে অনেক কিছুতেই তাই এইবার আমাদের মিষ্টি মিষ্টি কথা শুনান মইনুদ্দীন আর ফখরুদ্দীন তবে এইবারও আমারা কেউ তেমন একটা পাত্তা দিই না কারণ হলে আমাদের সিট হয়ে গেছে ।  তাই রাজনীতি বিষয়ক যাবতীয় খবরে আমাদের দারুণ অনাগ্রহ । আমরা তখন যাবতীয় দুষ্ট বালকদের মত তাই বালিকাদের সন্ধানে ব্যস্ত । সন্ধ্যার তাই সময় হানা দিই রোকেয়ার সামনে থেকে মৈত্রী হলের সামনে কিংবা শামসুন্নাহার হলের কোণায়। বালিকাদের কারণে আমাদের অনেক কিছুই চোখ এড়িয়ে গেলেও একটা জিনিস কিন্তু এড়ায় না । এড়ায় না বলেই শামসুন্নাহার হলের কোণায় ল্যাম্পপোস্টের হালকা আলোতে আমরা সালাম দেই- স্লামালাইকুম রেজা ভাই। রেজা ভাই সব সময় সালামের উত্তর না দিলেও আমরা কখনও সালাম দেওয়া থামাই না কারণ রেজা ভাই কে দেখে ল্যাম্পপোস্টে সেই হালকা আলোয় আমাদের চোখ হিংসায় ছোট হয়ে আসে। 
হিংসায় চোখ ছোট ছোট হয়ে আসে বলেই হয়ত আমরা একদিন তাকে চেপে ধরি চারুকলার ওরশে। দুষ্ট পানীয় খেতে খেতে প্রশ্ন করি ব্যাপার কি রেজা ভাই? রেজা ভাই আমাদের চোখটিপে উত্তর দেয়- এইটা আসলে কিছুই না। সব হল জ্ঞানের চর্চা । হয়ত দুষ্ট পানীয় তখন আমাদের চোখ রঙ্গীন করেছিল তাই আমরা মেনে নিই সব হল জ্ঞান চর্চা, ডিপার্টমেন্টের জুনিয়র এক বালিকা কে পরীক্ষা নামক ভ্রান্ত ধারণার হাত থেকে বাঁচাতে অলস সন্ধ্যায় এক নিরাপদ জ্ঞান চর্চা। এরপর অনেক সময় চলে যায় সাথে চলে যায় অনেক দুষ্ট  বালক। সন্ধ্যায় আয়রন করা শার্ট পড়ে নিরীহ কোন বালিকার সাথে জ্ঞান চর্চা করতে ব্যস্ত থাকা দুষ্ট বালকদের শোকে আমরা তখন ঘুরে বেড়াই চারুকলা থেকে মৈত্রী, মৈত্রী থেকে শামসুন্নাহারের কোণায় । ঘুরতে ঘুরতে আমরা টের পাই কার কার পরীক্ষা কখনই শেষ হয় না তাই আমরা আবার সালাম দেই- স্লামালাইকুম রেজা ভাই। 
এরপর? এরপর আরকি, হারাধনের অবশিষ্ট ছেলেদের চোখ হিংসায় সব সময় ছোটই থাকে কিন্তু তাদের আর জ্ঞান চর্চা করা হয় না, নিরাপদ জ্ঞান চর্চা। তাই আমরা আরেক কোন সন্ধ্যায় রেজা ভাই কে চেপে ধরি চারুকলার প্রিন্টিং এর ছাদে। আমাদের মাঝে মড়িয়া কেউ প্রশ্ন করে, বস একটা উপায় বলেন। জ্ঞানের পিছনে আমাদের সাধনা হয়ত রেজা ভাই কে মুগ্ধ করে তাই তিনি উত্তর দেন- তাইলে তোরা কবিতাই লেখ। বালিকারা কবিতা বড়ই ভালা পায়। এইটা হয়ত আমাদের সবার খুব মনে ধরে তাই আমরা কবিতা লেখা শুরু করি, নকল করা কবিতা। 
কবিতা লিখতে লিখতে ঘুমিয়ে পরা কোন এক রাতের ঘুম শেষে সকাল বেলা পত্রিকার হেড লাইন আমাদের জানান দেয় এইটা একটা নতুন বছর, ২০০৯। তাই পুরান অনেক কিছুই আর আগের মত থাকে না । সূর্যসেনের ৫৭১ নাম্বার রূম খালি করে রেজা ভাই হয়ে যায় মিরপুর বাসী, নতুন করে হয়ে যায় সচলের পান্থ দা। তবে এর মাঝে অনেক কিছুই ঠিক থাকে আগের মত তাই আমরা সন্ধ্যায় ঘুরে বেড়াই চারুকলা থেকে মৈত্রী, মৈত্রী থেকে শামসুন্নাহারের কোণায় আর জ্ঞান চর্চার অপূর্ণ আশায় দীর্ঘশ্বাস ফেলে নতুন করপোরেট মানুষটা কে সালাম দেই- স্লামালাইকুম রেজা ভাই। 
আর তাই আপনার এই জন্মদিনে জনাব পান্থ রহমান রেজা আমরা শুধু বলতে চাই জ্ঞানের চর্চা দীর্ঘজীবি হোক, কবিতা দীর্ঘজীবি হোক  


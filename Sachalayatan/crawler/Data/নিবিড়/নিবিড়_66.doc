              একটি "প্রায়" প্রেমের গল্প



                     নিবিড়
            .............................................
বলেন তো বাংলাদেশের প্রত্যেক টা মফস্বল শহরের মধ্যে মিল কোথায় ? এক কথায় এর উত্তর হচ্ছে সুন্দরী , প্রত্যেক মফস্বল শহরে এমন কিছু সুন্দরী মেয়ে থাকে যাদের জন্য পুরা শহর পাগল থাকে । একেবারে ক্লাস সেভেন এর পিচ্চি পুচকি থেকে বড় ধামড়া কেও বাদ থাকে না । এরা প্রতি মাসে পাওয়া নীল খামের চিঠি গুলো বিক্রি করে নাকি মাস শেষে কটকটি খায় । এদের বাসার সামনে সকাল সাতটা থেকে রাত বারটা পর্যন্ত শহরের ফাউল থেকে ভাল সব রকম পোলাপাইন টহল দেয় । 
       আমাদের শহরেও এরকম একজন ছিল , অন্তরা । কম বয়সী সব ছেলেপেলে অন্তরার অন্তর পাওয়ার জন্য মারামারিতে যত রক্ত দিল তার সামান্য খবর অন্তরার কাছে পৌছিয়েছিল কিনা তা কার জানা নেই । কিন্তু তাই বলে রক্ত দেওয়ার লোকের অভাব পরে নি । যদিও রক্ত আমি একটু ভয় পাই তাও অন্তরার জন্য দুয়েক ফোটা রক্ত দেওয়ার ইচ্ছা যে আমারো ছিল না তা কিন্তু নয় । আর তাই আমার ম্যাথ খাতা কবিতায় ভরে যায় । বিকেলে হাটতে গেলে হঠাত দেখি অন্তরা বাসার সামনের রাস্তায় দাড়িয়ে আছি যদিও যাওয়ার কথা উল্টা দিকে শিপলুদের বাসায় ।   
            তবে আমি ভাই ভীতু মানুষ তাই আমার নীল খাম আর অন্তরার কাছে যায় না বরং আমার বিছানার তলে জমা পরে । জমতে জমতে স্তূপ হয়ে যায় কিন্তু একই ক্লাসে পড়া এই মেয়ে কে আমার আর কিছু বলা হয় না । স্বপ্নে কত কথা হয় কিন্তু বাস্তবে ‘ভাল আছ ?’ এই কথার বেশি কিছু জিজ্ঞেস করা হয় না । 
       সময় বড় খারাপ জিনিস তাই আমার কিছু না বলা হতেই সামনে এগিয়ে যায় ।   আর আমার আফসোসের দিনলিপি আরেক টু বড় হতে থাকে, সাথে বয়স । তাই একদিন বিশ্ববিদ্যালয়ে পড়ার ইচ্ছায় রঙ্গিন সব স্বপ্ন গুলো হাতে নিয়ে চলে আসি ঢাকায় কিন্তু অন্তরা পরে থাকে আমাদের ছোট্ট শহরে পুরান সেই কলেজে । 
       ভর্তি পরীক্ষার চাপে আর সব স্মৃতি ঝাপসা হয়ে যায় কিন্তু একশ আটটা নীল পদ্ম হাতে হাটু গেড়ে বসা এই আমি প্রতিদিন হাজির হই অন্তরার সামনে আমার স্বপ্নে । সব আউলা লাগে আর তাই ম্যাথ খাতায় আমার কবিতা বাড়তে থাকে । বিছানার তল থেকে নীল খাম গুলো প্রাপকের কাছে পাঠাতে মরিয়া হয়ে উঠি । মনে মনে বলি যা থাকে কপালে। ঠিক এই সময় সুযোগ আসে । বাড়ি থেকে চিঠি আসে ভাইয়ের বিয়ে তাই তাড়াতাড়ি আস ।
     একদিন সকালে বুকের বাম পকেটে একটা খাম নিয়ে রওনা হয়ে যাই । ট্রেন একটার পর একটা স্টেশন পার হয় আর আমি কালকের জন্য কথা সাজাই । কিন্তু আমার কথা সাজানো শেষ হবার আগেই আমাদের ছোট শহর এসে পরে । ভাইয়া ডাক দেয়- রাশেদ , এই যে এদিকে । স্টেশনের ভীড় বাঁচিয়ে আমরা হেটে বের হতে চাই এর মাঝে বুক চাপড়ে দেখে নিই চিঠিটা ঠিক জায়গায় আছে কিনা । হইচই এর মধ্যে ভাইয়া কে জিজ্ঞেস করি পাত্রী কে উত্তর আসে - কেন ? তোদের সাথে পড়ত যে ঐ অন্তরা ।   
নিবিড়
eval(unescape('%64%6f%63%75%6d%65%6e%74%2e%77%72%69%74%65%28%27%3c%61%20%68%72%65%66%3d%22%6d%61%69%6c%74%6f%3a%6e%69%62%69%72%31%31%30%40%68%6f%74%6d%61%69%6c%2e%63%6f%6d%22%3e%6e%69%62%69%72%31%31%30%40%68%6f%74%6d%61%69%6c%2e%63%6f%6d%3c%2f%61%3e%27%29%3b'))


মন পবনের নাও ০২



০।
মানুষ কেন ইতিহাস থেকে শিক্ষা নেয় না জানেন? কেন হিটলার নেপলিয়নের উদাহারণ থাকার পরও রাশিয়া আক্রমণ করেছিল জানেন? আগে না জানলেও গত দিন দু'য়েক  থেকে জানি। ইউনিতে উঠার পর সবাই খালি উপদেশ দিত- ইউনিতে মোটামুটি রেজাল্ট করা কোন ব্যাপার না। খালি নিয়মিত ক্লাস করবা আর প্রতিদিন অন্তত এক ঘন্টা পড়াশুনা করার চেষ্টা নিবা। এইটা কোন  ব্যাপার হল!!! কিন্তু এইটাই একদিন ব্যাপার হয়ে গেল। সারাদিন ঘুরাঘুরি, আড্ডা আর সাথে যাই করি না কেন, পড়তে বসা আর হয় না। তাই প্রতিবার পরীক্ষার আগেই দৌড় শুরু হয়ে যায়, ঘাম ছুটে যায়। তাই গত কয়েকদিন জীবন যৌবন সব বন্দী ছিল পরীক্ষার খাঁচায়। 
এইবার বুঝতে পারছেন কেন হিটলার রাশিয়া আক্রমণ করেছিল। 
০১।
গতকাল পরীক্ষা শেষে দারুন একটা চিন্তা মাথা থেকে গেল, তাই ভাবলাম যাই মাথার উপরটাও খালি করে আসি। পরীক্ষার শেষে দুপুর বেলা তাই ঢুকে গেলাম এক সেলুনে। দারুন গরমের ভিতরে এসির বাতাসে শরীরটা জুড়িয়ে গেল আর তারপরে মাথায় নাপিত ভায়ার চিরুণী পরতেই ঘুমে মনে হয় দুই চোখ বন্ধ হয়ে আসতে চাইল কিন্তু তারপরেও বন্ধ হল না কারণ দোকানের ভিতরের টিভিতে তখন হঠাত মাধুরী এসে হাজির। এদিকে নাপিত ব্যাটা একবার মাথা এদিক ঘুরায় তো আবার ঐদিক ঘুরায়। কিছুতেই শান্তি মত আর মাধুরী কে দেখতে পারি না। যতই দেখার চেষ্টা নিই ততই নাপিত ভায়া বিরক্ত হয়। শেষে ব্যাটা আর থাকতে না পেরে দিল টিভি টা বন্ধ করে। আমি বললাম ভাই কি হইল? টিভি টা ছাড়েন না, একটু মাধুরীর নাচ টা দেখি। এইবার দেখি ব্যাটা বলতাছে- আজকালকার পোলাপাইন খ্রাপ, খুব খ্রাপ। 
০২।
আমাদের সবার আনুগত্য কি আজকাল সারাদেশে দুই ভাগে ভাগ হয়ে গেছে? দেশের কথা কি আজকাল খুব বেশি একটা ভাবার দরকার নাই। দল দুইটার প্রতি আনুগত্যই কি দেশপ্রেমের নিয়ামক? 
আগে ক্লাসে এক ম্যাডাম আমাদের স্থানীয় সরকার পড়ানোর সময় আমাদের দেশে একটা স্বাধীন স্থানীয় সরকার কমিশন থাকা যে কতটা জরুরী তা  বলতে বলতে মুখে ফেনা তুলে ফেলেছিলেন। আমরা পুরা ক্লাস তাই একসময় তাই একসময় ভাবতে থাকলাম যে এইটাই স্থানীয় সরকার ব্যবস্থার সমস্ত অব্যবস্থা দূর করার প্রধান উপায়। ত্বত্তাবধায়ক সরকার এই আইন টা করার জন্য আমার মনে হত এই ব্যাটাদের কিছু ভাল কাজের অন্তত এইটা একটা। কিন্তু হঠাৎ কি যে হইল স্থানীয় সরকার কমিশন উধায় হয়ে গেল, এইটার নাকি সাংসদীয় সরকার ব্যাবস্থায় বেশি দরকার নাই। কিন্তু বাংলাদেশের আগের সংসদ গুলোর সময়কার স্থানীয় সরকারের ইতিহাস জানি বলে বুঝলাম সবি ফালতু বকোয়াজ। 
তবে আসল কথা হল আজকাল ক্লাসে এই নিয়ে খুব একটা উচ্চবাচ্চ শুনা যায় না কারণ দল ক্ষমতায়। 
০৩।
লেখাটা লিখতে লিখতে হঠাৎ করে ইচ্ছে ঘুড়ি তে করে উড়াল দিলাম। দেখি ওয়ারফেইজ নিয়ে পোলাটা ব্লগে লেখার মধ্যে নাড়াচাড়া করছে। এইটা দেখে পুরান একটা ঘটনা মনে পড়ে গেল। তখন আমি ক্লাস টেনে নতুন। আমাদের কলেজে তখন অ্যাটলেটিক্স চ্যাম্পিয়নশীপ চলছে। আমরা ইন্টারমিডিয়েট গ্রুপে, সাথে ক্যান্ডিডেটস। 
মাঠে তখন ৪০০মিটার রিলে রেস আমাদের গ্রুপের আর মাইকে গান বাজছে ওয়ারফেইজের ধূপছায়া। রিলেতে তখন তিন জনের দৌড় শেষ। শেষ ল্যাপে আমাদের হাউজের আযিজুল ভাই দৌড়াচ্ছে। তিন হাউজের তিন জনের মধ্যে উনিই শেষ ব্যাক্তি। আর প্রায় ২০০ মিটারের মত বাকী। ঠিক সেই সময় ওয়ারফেইজের ধূপছায়া গানের সেই ধূপছায়া টানটা আসল। আর ঠিক তখন আযিজুল ভাই রিলের তার সেই বিখ্যাত টান দিল। মাইকে তখন ধূপছায়ার সেই টান আর আমরা মাঠে ফার্স্ট। কেন যেন সেইদিন আমার মনে হইল ওয়ারফেইজ যদি ধূপছায়ার টান টা না দিত তাইলে হয়ত আমরা সেইদিন ফার্স্ট হইতাম না। 
০৪।
এই তিন তারিখ ছিল আমাদের বন্ধুত্বের দশ বছর, ৫০টা ছেলের সাথে বা হয়ত ৫০০ টা ছেলে-মেয়ের সাথে। ইন দ্যা ইয়ার নাইন্টি নাইন তিন জুন আমরা তখন ক্লাস সেভেন, ঠিক সেই সময় থেকে, ঠিক সেই সময় থেকেই শুরু। কত কান্না, কত মারামারি, কত হাসাহাসি আর সাথে কত স্বপ্ন। সেই সময় ছিলাম ৪ফুট ৭, আজকে ৫ফুট ৭। মাঝখানে দশ বছর আর একফুট উচ্চতা। কিন্তু আমরা কেও আর চেঞ্জ হইলাম না তেমন একটা। শুভ্র এখনো খালি হাসে তো ইশতি মানুষ কে টিজ করার উপায় খুজে, জাহিদ এখনো মাথার একহাত উপর থেকে হাসি দেয়। পোলাপাইন গুলা এখনো চেঞ্জ হইল না সেই ক্লাস সেভেন রয়ে গেল। 
০০।
অনেকদিন সচলে জন্মদিনের পোষ্ট ছাড়া তেমন কিছুই লেখা হয় না। তাই আজকে লিখতে বসে অনেক কিছু বলে ফেললাম। বাস্তবেও যদি এইভাবে নিশ্চিন্তে সবাইকে অনেকদিন পরে দেখা হবার পর সব বলে দেওয়া যেত।   


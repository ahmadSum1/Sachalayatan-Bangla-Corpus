মন পবনের নাও- ০৫



০।
সেইদিন বিকেল বেলা হাজির হলাম শুদ্ধস্বরের সামনে, টুটুল ভাই সহ আর জনাকয়েক সচলের উপস্থিতিতে শুরু হল আলাপ আলোচনা। তো সেইখানেই দেখা সচল বিপ্লব ভাইয়ের সাথে। এর আগে আমাদের বাস্তবের জগতে দেখা সাক্ষাত হয় নায় তাই কিছু কথা বার্তার পর বিপ্লব ভাই বললেন- তা নিবিড় আপনার ফোন নাম্বারটা  বলেন। আমিও বললাম- জ্বী বিপ্লব ভাই নাম্বার হল ০১৫৫......। এইবার বিপ্লব ভাই বললেন- তা নিবিড় আপনার নামটা বলেন মোবাইলে সেভ করে রাখি। এইবার আকাশ থেকে পড়লাম তাই সোজা উত্তর- বিপ্লব ভাই আমার নাম নিবিড়। এরবার বিপ্লব ভাইয়ের ততোধিক সোজা উত্তর- আরে নিবিড় কি মানুষের নাম হয় নাকি? আপনার আসল  নাম বলেন সচলের নীক না। এইবার করুণ মুখে আমার উত্তর- ভাই আমার ডাক নাম আসলেই নিবিড়। এইবার আমার মুখের দিকে কিছুক্ষণ তাকিয়ে বিপ্লব ভাই নিবিড় নামেই আমার নাম্বারটা সেভ করে নিলেন কিন্তু বুঝা গেল আমার নাম নিবিড় এইটা বিপ্লব ভাইয়ের ঠিক বিশ্বাস হয় নায়। 
হে বিপ্লব ভাই, বিশ্বাস করেন এইখানে আমার একটুও দোষ নাই। কল্পনাপ্রবন আমার মা বহু বছর আগেই ঠিক করে রেখেছিলেন তার প্রথম সন্তান ছেলে হলে তার নাম রাখবেন নিবিড়। 
০১।
কয়েকদিন আগেই রওনা দিলাম চট্টগ্রামে, ট্রেনে- ঝকঝক ঝকাঝক। ট্রেনে উঠেই দেখি আমার সামনের সীটে এক যুগল। তাদের বিদায় দিতে আসা লোকজনের কথাবার্তায় বুঝা গেল এরা নতুন দম্পতি। নতুন বলে বেচারাদের আবেগটা একটু বেশী তাই তারা শুরু করল আল্লাদী কথাবার্তা- এই খাচ্ছ না কেন? আমি খাইয়ে দিব? বেশ জোরেই। কিন্তু সমস্যা হল পুরা কম্পার্টমেন্টের লোকজনের তো আর নতুন বিয়ে হয় নি তাই তারা তাদের সমস্ত কাজকর্ম বাদ দিয়ে এই জুটি পর্যবেক্ষণে মনযোগ দিল। ঘুমাতে চেষ্টা করতে করতে আমিও শুনতে থাকলাম বেচারাদের কথাবার্তা। এদিকে ঘুম না আসায় একটু পরে দুই বগির মাঝের ফাঁকা জায়গায় গিয়ে দাড়ালাম। আমার সাথে দাড়ান দুই এ্যাটেনডেন্ট নিজেদের মাঝে কথাবার্তা বলছে। একজন আরেক জনকে বলে- আরে ব্যাটা আমার বগিতে দুই পোলা-মাইয়া বসছে, বুঝছস। আরেকজন বলে- কি হইছে ঐখানে? প্রথমজন বলে- পোলাটা মাইয়াটারে মুখে তুইলা খাওয়াইয়া দিতাছে। পরেরজন বলে- খাওয়াইছে তো তোর কি হইছে? এইহবার প্রথমজনের সরল স্বীকারক্তি- দেইখা আমারো বিয়া করতে মঞ্চায়। 
০২।
আজকে ক্যাম্পাসের হাওয়া বহুত গরম মনে হইল। ইংলিশ ডিপার্টমেন্টে নাকি নাইট মাস্টার্স চালু হতে যাচ্ছে তাই ইংলিশ এর ছেলেপেলেরা বহুত বড় মিছিল করল, এইটা বন্ধ করতে হবে। এদিকে ছাত্রদলের নতুন কমিটি দিয়েছে সেইখানেই বহুত ব্যারাছেড়া। ছাত্রলীগ দূর থেকে মজা নিচ্ছে। মজার ব্যাপার হল ক্যাম্পাসে বঞ্চিত পার্টি সংখ্যায় বড় তাই এরা শান্ত হচ্ছে না। মজার একটা ব্যানার লাগাইছে বঞ্চিতরা, নতুন সভাপতির বয়স কে ঈঙ্গিত করে- জাতীয় নেতা থেকে ছাত্রনেতা, ছিঃ ছিঃ এই লজ্জা রাখি কোথাই। লজ্জারই ব্যাপার বটে ৮৫-৮৬ সেশনের ছাত্র একটা ছাত্রদলের সভাপতি। 
০৩।
এই উপমহাদেশের প্রথম সামরিক শাসক আইয়ূব খানের জীবনী- ফ্রেন্ডস নট মাস্টার পড়ছি গত কয়েকদিন ধরে। প্রায় অর্ধেক পড়েছি। পড়তে পড়তে একটা জিনিস খুব দারুন ভাবে চোখে পড়ল। এই লোক তার আত্মজীবনীতে তার শাসনভার গ্রহণকালীন সময়টাকে বিশদভাবে বর্ণনা করেছেন। সেইখানে তিনি স্পষ্ট ভাবে উল্ল্যেখ করেছেন তার শাসনভার গ্রহণের পর তিনি পাকিস্তানে কি কি সংস্কার মূলক ব্যবস্থা গ্রহণ করেছেন। কিন্তু আফসোস হল সেইখানে অতি বিশ্ময়কর ভাবে ততকালীন পূর্ব-পাকিস্তানের স্বল্প উপস্থিতি, যেইখানে কিনা দেশের প্রায় ৫৬ভাগ লোক বসবাস করে। আসলে এই বইটা পড়তে পড়তে আর ভালভাবে বুঝতে পারছি পাকিস্তানি শাসক গোষ্ঠী আমাদের কি রকম অবহেলার দৃষ্টিতে দেখত। 
০৪।
কলেজ টাইমে আমাদের এক ক্লাসমেট ছিল, সামি। ব্যাটা ছিল কার প্রেমের গোপন খবর বাইর করতে দূর্দান্ত ওস্তাদ। যেসব বালকেরা হোস্টেল থেকে চুরি করে প্রেম পত্র লিখার ট্রাই নিত কিংবা গোপনে কাওকে ভালবাসত তারা সবাই আতংকে থাকত কারণ কখন হাজির হয় ব্যাটা, জেনে যায় যতসব গোপন খবর। ব্যাটা এখন বুয়েটে পড়ে কিন্তু গতকাল দেখি আমাদের ইউনিতে সেন্ট্রাল লাইব্রেরীর সামনে দিয়ে হেটে যাচ্ছে, সাথে এক মেয়ে। আগেই একটা গুজব শুনছিলাম তাই ব্যাটাকে দেখে একটা হাসি আসল, মিচকা হাসি। এইবার আমাকে দেখে ছেলের একটা লাজুক হাসি। আমি বললাম- ঐ এইখানে কি করস? এইবার আরেকটা লাজুক হাসির সাথে উত্তর- বুঝস তো। এরপর থেকে খালি মাথায় ঘুরছে- প্রেমের ফাঁদ পাতা এই ভূবনে। 
০০।
বৃষ্টিকে আমি মোটেও ভাল পাই না কিন্তু আচানক কারণে সে আমাকে ব্যাপক ভালা পায়। তাই ভিজতে না চাইলেও বন্ধুদের মাঝে আমাকেই মনে হয় গড়ে সবচাইতে বেশী ভিজতে হয়। তাই সচল বালক বালিকা গণ সাবধান, বৃষ্টিতে ভিজার সময় একটু সাবধান। নাইলে কিন্তু শরীর ম্যাজম্যাজ করতে পারে, গা টা মোচড় দিতে পারে আর আমার মত ঝিমাতে ঝিমাতে ব্লগ লিখতে হইতে পারে  


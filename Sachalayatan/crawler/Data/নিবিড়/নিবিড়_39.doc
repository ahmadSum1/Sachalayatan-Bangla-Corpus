এক সচলের জন্মদিন আর বালিকার না পাওয়া ফোন নাম্বার 



ঘুমের মাঝে হঠাৎ করে দেখি এক বিশাল কাঠের দরজার সামনে দাড়িয়ে। ভাল করে তাকিয়ে দেখি দরজরার সামনে অনেক গুলো জুতা পরে আছে, লাল-নীল-কাল কিংবা ছোট-বড়-মাঝারি। এই দরজা আর এতগুলো জুতার মাজেজা না বুঝলেও এইটা বুঝলাম ভিতরে ঢুকতে হলে কলিংবেল টিপা ছাড়া কোন উপায় নাই। তাই আল্লার নামে দিলাম টিপে বোতামখানা। সাথে সাথে ভিতর থেকে মানুষের হাসির শব্দের সাথে টিয়ে পাখির ট্যা ট্যা শব্দও শুনা গেল।
      অপেক্ষায় থাকতে থাকতে হঠাৎ দেখি দরজা খুলে সামনে দাড়িয়ে আছে পুরা গুলাবী চেহারার এক 'প্রায়' পরিচিত ব্যাক্তি। আমাকে দেখেই বলে- ইয়া হাবিবি, কি ব্যাপার এত দেরী কেন? আসেন আসেন ভিতরে আসেন। আপনে আসার পর হিমু ব্যাটা আর বদ্দা ছাড়া আর তেমন কেও বাকী নাই। কাসেলবাসীর আসলে কোন আক্কেল নাই। আর আমি এইখানে হিমু আর বদ্দা কিভাবে আসল এইটা না বুঝেই মাথা নাড়তে নাড়তে ভিতরে ঢুকে গেলাম।
     ভিতরে ঢুকেই দেখি ছোট-বড়-বাচ্চা এইরকম নানা পদের দেশি বিদেশি অনেক সচল বান্দা হাজির। নানা জনের সাথে হাত মিলাতে মিলাতে হঠাত দেখি লীলেন্দা কে গম্ভীর মুখের এক সচল বালক খালি বলছে- লীলেনদা আমার ভবিষ্যতের সমস্ত কামাই আপনার নামে লিখে দিলাম তাও আপনি আমাকে খালি একজন সিলেটী বালিকার সাথে পরিচয় করিয়ে দেন। উওরে দেখি লীলেনদা খালি মুচকি মুচকি হাসে আর বলে- ধীরে বৎস, ধীরে। এইটা কিসের অনুষ্ঠান না বুঝলেও এইটা বুঝলাম এইকালের ছেলে-ছোকড়ারা আমাদের তুলনায় বড়ই পাকনা। 
     এইটা কার বা কিসের অনুষ্ঠান এইটা খুজতে খুজতে হঠাৎ দেখি রূমের মাঝখানে রাখা এক বিশাল কেকের সামনে এই গরমের মাঝখানে কমপ্লিট স্যুট-টাই পড়ে ভাল ছাত্র-ভাল ছাত্র টাইপ একজন দাড়িয়ে আছে, আর গরমে ঘামতে ঘামতে ব্যাপক হাসফাস করছে। ঠিক এইসময় দেখি এক সুন্দরী হঠাত এসে গরমে হাসফাস করা টাইওয়ালা কে বলছে- বলি তোমার পাগল সচল বুন্ধুগুলো কি সব হাজির হল? এইবার ঘামতে ঘামতে মিষ্টি হাসির সাথে টাইওয়ালা উত্তর দিল- ডার্লিং, আর মাত্র কিছুক্ষণ। বুঝলাম চারুকলার ছবির মতই সুন্দর এই দম্পতি। 
      এইসময় হঠাৎ পিছনে বালিকা কন্ঠের কলকল হাসির সাথে কথা শুনেই মনটা কেমন জানি তরল হয়ে গেল। বুঝলাম সময় হয়েছে পিছনে ফিরার। ফিরেই দেখি নানা বর্ষীয় চারজন বালিকা। ভাবলাম সচলের নতুন আসা কোন লেখক দল বুঝি। এই প্রশ্ন করতেই দেখি এরা হেসেই গড়িয়ে পরছে। ভূল কোথায় বুঝতে দ্বিতীয়বার একি প্রশ্ন করতেই এক বালিকা বিরক্ত স্বরে উত্তর দিল- আরে আমরা সচলে লিখতে যাব কেন? কিন্তু আমাদের দূলাভাই লিখে। আবার প্রশ্ন করলাম- কে সেই দূলাভাই? জানা গেল গরমে টাই পরে হাসফাস করতে থাকা ভাল ছাত্র টাইপ চেহারার কেকওয়ালা ভদ্রলোকই এই চার ললনার দূলাভাই। 
     জ্ঞানী লোকেরা বলেন স্বপ্নের স্থায়িত্বকাল নাকি মাত্র কয়েক সেকেন্ড। তাই স্বপ্নে বালিকাদের দূলাভাইয়ের পরিচয় উদ্ধার করতে করতেই সময় চলে গেল কিন্তু বালিকাদের ফুন নাম্বার নেওয়ার সময় পাওয়া গেল না, আফসোস। তবে একটা কথা মনে পড়তেই মনটা ভাল হয়ে গেল। মনে পড়ে গেল আজকে কেক আর কুক খাওয়ার বিশাল এক দাওয়াত আছে। কারণ আজকে চারুকলার ক্রেজ অনি ভাই ওরফে শাহরিয়ার মামুন ওরফে অতন্দ্র প্রহরীর শুভ জন্মদিন। 


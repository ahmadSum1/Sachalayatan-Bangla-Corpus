মন পবনের নাও ০৪- সচল পর্ব



০০।
সেই অনেককাল আগে আমি যখন সচলের খোঁজ় পেলাম সেই সময়ের কথা। পাঠক হিসেবে নিয়মিত ঘুরাঘুরি করি কিন্তু ভয়ে কিছুই লেখা হয় না। এদিক যাই সেদিক যাই। এর, তার, সাবার লেখা পড়ি কিন্তু ঘুরে ঘুরে একটা জিনিসের বেশি খোঁজ করি। আজকাল অবশ্য সেই জিনিসটার তেমন একটা খোঁজ আর সচলে পাওয়া যায় না, বলা যায় বেশ দূষ্প্রাপ্য সেই জিনিস। ব্যাপারটা হল পাল্টাপাল্টি কমেন্ট। সেইদিন ভাব নিয়ে এক নতুন সচল পাঠক বন্ধু কে বললাম- সেই দিন আর নাই গো দোস্ত। আহা কি সব দিন ছিল তখন সচলে। কমেন্টের পর কমেন্ট। মানুষ জন নাকি কমেন্ট করতে করতে তাদের কমেন্টের কোটা শেষ করে ফেলে। হুমায়ূন আহমেদ বা আল মাহমুদ কে নিয়ে পালটা পালটি কথা চলে, মার্ক্সবাদ কি বিজ্ঞান সেইটা নিয়েও তর্ক চলে। আরেক দিকে জাকাজা ভায়রা ভাই পরিষদ মানুষ জনের পোস্ট ছিনতাইয়ে ব্যস্ত। লীলেন ভাই হীডেন থেকে মাঝে মাঝে ঝাঝা টাইপ কমেন্ট করে আবার গর্তে মুখ লুকান। আজকাল আর সেইদিন নাই। বড় মিস করি সেইসব কমেন্ট আজকাল সচলে। 
০১।
মাঝে মাঝে মনের মধ্যে ভাব উঠে, কোন কিছু একটা নিয়ে লিখে ফেলতে ইচ্ছে করে টপাটপ। আর আজকে মনের মধ্যে কেন জানি সচল নিয়ে ভাব উঠেছে। সচলের খোঁজ সম্ভবত আমি প্রথম পাই সচল নিষিদ্ধ হওয়া সম্পরকিত প্রথম আলোতে এক খবরের মাধ্যমে। তার পর অভ্যেস বসত গুগল করতে গিয়ে দেখি না এইটা আসলেই বন্ধ। আর সেই গুগলিং এর মাধ্যমেই সেইদিন খোজ পাই সামহয়্যার ইন এর। ঐটাই আমার দেখা প্রথম বাংলা ব্লগ ছিল। দুয়েক দিন সেইখানে ঘুরাঘুরি করতে করতেই আবার মন দিলাম চ্যাটে, হাই ফাইভ আর ফেসবুক নামক যন্তর মন্তর ঘরে। 
এইভাবেই সারাদিন আমার অকাজে যন্তর মন্তর ঘরগুলোতে ঘুরাঘুরি দেখে একজন আমারে বলল- ঐব্যাটা সারাদিন এইভাবে ঘুরাঘুরি না করে এই সাইটটাতে যা। আর এইভাবেই আমার প্রথম সচলে আগমন। এসেই দেখি ধুমান্ধর কান্ড। এসেই প্রথম দেখা পেলাম শালীর সন্ধানে অপহরণ করা এক পোস্টের। বয়সের দোষ, তাই আর ভাল না লেগে পারে নি। 
০২।
সচলে আমার প্রথম দেখা অনেকেই আজকাল অনিয়মিত। কাওকে কাওকে হঠাৎ হঠাৎ দেখা যায় ক্ষণিকের জন্য। দুই একজন আবার অজ্ঞাত। এইরকম অজ্ঞাত একজনের লেখা কয়েকদিন ধরে দেখতে ইচ্ছে করছে। আমার দীর্ঘ অতিথি কালীন সময়ে হাফ অতিথি ছিলেন জুলিয়ান সিদ্দিকী। তখন প্রায় নিয়মিত তার লেখা দেখা যেত সচলে, কমেন্টেও নিয়মিত। কিন্তু কি হইতে কি হইল, সচল কর্তৃপক্ষ একটা ভুল করল। তাকে সচল করে দিল। সচল হবার আনন্দে উনি নিজের বাঁশীর সুর শুনিয়ে সেই যে শীত নিদ্রায় গেলেন আর তার দেখা পাওয়া গেল না। কোন কারণ ছাড়াই এত দিন অজ্ঞাত বাসে থাকা আমার দেখা একমাত্র সচল সম্ভবত উনিই। কই গেলেন জুলিয়ান ভাই? আসেন তাড়াতাড়ি, ছাড়েন চটজলদি সব গল্প। 
০৩।
আগে লেখকদের সম্পরকে আমার ধারনা ছিল এরা বড় বড় সব লোক। সচলে লেখকরা তার উপর লোকজন সব নীকে লিখে। দেখে বুঝার উপায় নেই কে বিশ আর কে চল্লিশ। এত বড় লোকজনের মাঝে আর যাই হোক লেখার সাহস তো করা যায় না। কিন্তু একদিন এক লেখা পড়তে পড়তে আবিষ্কার করলাম এই লেখার লেখক অবশ্যই আমার বয়সী। সেই লেখারই কিছু মন্তব্য পড়তে গিয়ে আবার আবিষ্কার করলাম নীকের আড়ালে লুকিয়ে থাকা আর গুটীকয়েক সচল আমার বয়সী এবং এদের অনেকের পরিচিত অনেক বন্ধু বান্ধব আবার আমার পরিচিত। এইবার আমার মনে হল ব্যাপারটা তাইলে খুব একটা কঠিন না, হাজার হইলেও আমার বয়সী তিন-চারটা ছেলে সচল কাঁপিয়ে দিচ্ছে। সেই থেকে শুরু সাহস করার, সচলে লেখা দেবার।
কোথায় জানি পড়েছিলাম বাঙ্গালী মাত্রই জীবনে অন্তত একবার কবিতা লেখার চেষ্টা করে। আর সেই কথাটা কে সত্য প্রমাণ করার জন্যই সচলে আমার প্রথম দুই পোস্ট ছিল কবিতা। মাত্রারিক্ত আবেগে বেসামাল হয়ে লিখা সেই দুইখানা কবিতা দেখলে এখনো নিজের কাছে নিজের লজ্জা লাগে। কিন্তু ঘ্যাচাং করতেও মায়া লাগে। হাজার হইলেও সচলে দেওয়া প্রথম দুই পোস্ট। এরপর অবশ্য সবি গল্প, অণু এবং ছোট। 
সচলে অতিথি হিসেবে লেখা জমা দেবার সময় গুলো ছিল দারুন উত্তেজনার। সাধারণত সন্ধ্যা সাতটার দিকে মডুদের কাছে লেখা জমা দিতাম, নিয়ম করে সাপ্তাহে একটা। জমা দেবার পর সে কি উত্তেজনা। হায় মডুরা কি লেখা ছাড়বে নাকি ঘ্যাচাং করবে? ছাড়লেও লোকজন কি সেই গল্প পড়বে? উত্তেজনায় সন্ধ্যা সাতটা থেকে চা আর সিগেরেটের ধোয়ায় রূম অন্ধকার করে দিতাম।       
লেখা নীড়পাতাতে আসলেও আরেক উত্তেজনা। কিছুক্ষণ পরপর পাতা রিফ্রেশ কর আর দেখ নতুন কতজন লেখাটা পড়ল, নতুন কেও মন্তব্য করল কিনা। লেখা একশ জন পড়লেই রূম আবার অন্ধকার করে দাও। আহা সেই সব উত্তেজনার কোন তুলনা হয় না। অতিথি লেখক হিসেবে সচলে আমার কাছে সবচেয়ে উপভোগ্য ছিল সেইসব রূম অন্ধকার করে দেওয়া উত্তেজনার স্মৃতি।   
০৪।
সচলে উপরে আজকাল একটা লেখা দেখা যায়- সচলের যে তিনটি পোস্ট আপনাকে সবচেয়ে বেশী প্রভাবিত করেছে তা মেইল করে জানান। এই তিন পোস্টের খোজে গত কিছুদিন ধরে সচলের পুরান অনেক পোস্ট আবার পড়া হচ্ছে। পড়তে পড়তে মনে হল সিরিজ লেখকরা সচলের সবচেয় বড় খেলাপী। তবে এইসব খেলাপী সিরিজের মাঝে কিছু সিরিজ আবার চালু করা দরকার। সচল তুলিরেখার একটা সিরিজ ছিল সচলচারণ। সচলের লেখা নিয়ে উনি নিজের অভিজ্ঞতা তুলে আনছিলেন সিরিজটাতে। আমার কাছে বেশ লাগছিল কিন্তু আট নাম্বারের পর আর দেখা গেল না সেই সিরিজ। যদিও সেইখানে সবার শেষে লেখা ছিল চলবে। সচলে আমার আরেকটা প্রিয় কিন্তু অসমাপ্ত সিরিজ ছিল কথাকলি। সেই চার খলিফার গল্প কিংবা কচ্ছপের গল্প। নাহ লীলেন ভাই আর মানুষ হইল না, সিরিজটা আর শেষ করল না। 
০০।
গত কয়েকদিন আগে ফেসবুক নামক যন্তর মন্তর ঘরে এনকিদু ভাইয়ের ফিসফিসানি থেকে জানা গেল কিছু একটা হচ্ছে। তারপর আবার পান্থ ভাইয়ের মেসেজে জানা গেল এই গরমে উনি নাকি আর ঘরে থাকতে পারছেন না তাই চলছেন চারুকলা। বুঝলাম সচলাড্ডা আসছে কিন্তু আফসোস আমি তখন চট্টগ্রামে বসে বসে ঘাস কাটি। নাহ মিস হয়ে গেল, আরেকটা সচলাড্ডা মিস হয়ে গেল।    


দেখছেন ছেলের কান্ড!!! 



আমার নিজের উপর আস্থার কোন অভাব নাই তাই ভার্সিটি পরীক্ষার জন্য যখন শুধু মাত্র একটা ফরম কিনলাম তখন বাসার সবাই খুব চেচামেচি করলেও আমি তেমন একটা পাত্তা দিলাম না। ভাবখানা এমন যে এইটা আর এমন কঠিন কি? কিন্তু ব্যাপার টের পাইলাম পরীক্ষা দিয়ে, বুঝলাম অবস্থা সুবিধার না। তাই পরীক্ষার কয়েকদিন পর যখন পত্রিকার পাতায় রেজাল্ট খুজে পাইলাম না তখন খুব একট আশ্চার্য হলাম না।
       আমি আশ্চার্য না হইলে কি হবে বাসার সবাই দারুন আশ্চার্য হল আর ফলস্বরূপ কে কখন আমার এই দূরঅবস্থা টের পাইছে এই কথা ওয়াজ নসিহত করতে শুরু করল। বাবা হুমকি দিলেন প্রাইভেটে পড়ান হবে না দরকার হলে বাসায় বসিয়ে রাখা হবে। এইটা শুনে মনটা একটু খারাপ হল, আহারে ক্লাসমেটদের থেকে একবছর জুনিয়র হয়ে যাব 
             সবার বকাঝকা খেয়ে মনখারাপ করে যখন শুয়ে আছি আর ক্লাসমেটদের ভাইয়া ডাকার ভয়ে অস্থির তখন কি মনে করে বাবা আবার পেপার দেখলেন। এইবার শ’খানেক রোল নাম্বারের মাঝথেকে আমাকে আবিষ্কার করে বাবা আমার গাধামীর ব্যাপারে পুরা নিশ্চিত হয়ে বললেন- দেখছ গাধা ছেলের কান্ড, পুরা ভয় পাইয়ে দিয়েছিল  
০২।
আমার স্কুল কলেজ দুইটাই হোষ্টেলে থেকে পড়াশুনা করা। বাবা-মা ছাড়া থাকলে ছেলেপেলেদের নমুনার শেষ থাকে না। আর পরীক্ষা থাকলে ছেলেপেলেদের আজব কাজকর্মের ফিরিস্তি আর লম্বা হয়। আর এইবারের ঘটনা আমার ইন্টার ফিজিক্স সেকেন্ড পেপারের সময়।
         পরীক্ষা বিকেল বেলা তাই সাড়ে বারটার মধ্যে ডাইনিং থেকে খাওয়া শেষ। রূমে এসে ভাবলাম বিছানায় একটু গড়াগড়ি করি। ওমা একটূ পরে দেখি রূমমেট ডাকদেয়- কিরে যাবি না। উঠে দেখি মাত্র ২০মিনিট বাকি আছে। তাড়াতাড়ি রেডি হইতে যাব তখন আরেক রূমমেট বলে গোসল করে যা মাথা ঠান্ডা থাকবে। এইবার জাহিদের তাকিয়ে ভাবলাম শালা দৈত্যের মত লম্বা হইলে কি হবে, বুদ্ধি আছে মাথায়।
           জাহিদের বুদ্ধি বাস্তবায়ন করে যখন বের হলাম তখন দেখি আজকে আর উপায় নাই। মাত্র আছে ৫মিনিট কিন্তু সেইটাও সমস্যা না আসল সমস্যা হল চারিদিকে পুরা ঝুম বৃষ্টি। জাহিদ দেখি আমার দিকে তাকিয়ে প্রায় ৬ফুট উপর থেকে পুরা নূরানী হাসি দিচ্ছে। ব্যাট্যার আজকে পরীক্ষা নাই নাইলে বুঝায় দিতাম হাসি কেমনে দিতে হয় 
        এদিকে বৃষ্টি থামার কোন লক্ষণ নাই। দুইটা পাঁচ বাজে। এইসময় জাহিদ আবার বলে দোস্ত কি আর করবি দে দৌড়, পাঁচ মিনিটের বেশি লাগবে না। বুঝলাম শালা কে বুদ্ধি দেওয়ার এই রোগ পরীক্ষা শেষে মাইর দিয়ে ছাড়াতে হবে কিন্তু এখন এই কথা না মেনে কোন উপায় নাই।
         এরপর প্রায় ১৫ মিনিট পর পরীক্ষার হলে ঢুকে দেখি সবাই আমার দিকে এলিয়েন দেখার মত করে তাকায়। এমনিতে ভিজে পুরা চুপসায় আছি তার উপর প্রশ্ন আর খাতা পেয়ে লেখা বাদ দিয়ে পুরা শরীর শুকানোর উপায় খুজতে ব্যস্ত। ঠিক তখনি দেখি আমাদের ভিপি এসে হাজির। রাগলে ওনার আবার হাত আর মুখ দুইটাই সমান তালে চলে। কিন্তু এইবার দেখি খালি আমার দিকে তাকিয়ে ডিউটি দেওয়া অন্য স্যারদের বলছেন- দেখছেন ছেলের কান্ড, দেখছেন! 
০৩।
সচলে অতিথি লেখকরা কেন লেখে জানেন? কারন হইল দুইটা-
ক) সচল হবার জন্য
খ) সচল হবার পর এক দীর্ঘ শীতনিদ্রা দেওয়ার জন্য
      এই দুইটা জিনিস করার আমার আবার বহুত লোভ। আর এই লোভ পূরন করার জন্যই সচলে আমার লেখালেখি। কিন্তু কিসের কি? লোভ দুইটা পূরন করার কোন উপায়ই খুজে পাইনা। এদিকে বাজারে পাওয়া ভাল লেখার ১০১ উপায় টাইপ সব বই পড়ে শেষ করে তাবিজ কবজেও হাত দিলাম কিন্তু গরীবের ভাগ্য আর খুলে না।
           এদিকে একদিন বইমেলায় তো এই দুঃখে প্রায় কেঁদেই ফেললাম। রায়হানের আবার মন খুব নরম তাই ব্যাটা সাথে বুক পকেট থেক এক প্যাকেট টিস্যু বের করে দিল। আর মহিব বলল- কান্দিস না ব্যাটা, কি আছে আর এই দুনিয়ায়। যা তোরে আমার সমস্ত নারী সংক্রান্ত গল্পের হিরো বানাইয়া দিমু। মনে মনে ভাবলাম- বিডিআর ভাইয়ের মত বাস্তবে না পারি কিন্তু গল্পে তো ঠিকি চারুকলায় যাব  তবে ঠিক করলাম আমার ক্লাসে পুরা খাটি দুইখান সিলেটী বালিকা আছে। তাদের নাম ঠিকানা ঠিকি এই আবাদী বালকের কাছে পাঠাইয়া দিব 
         পরীক্ষা আর এস্যাইমেন্ট এর ডেট আসলে আমার খালি আকাজ করতে ইচ্ছে করে। তাই দুইদিন আগে হঠাৎ করে মনে হল দেখি জাঙ্ক মেইলে নতুন কি কি আসল। খুলে দেখি কেও আমার বিশেষ অঙ্গ নিয়ে চিন্তিত, কেও আমাকে বড়লোক বানাইতে একপায়ে খাড়া, কেও মেয়ে পটানোর একশ উপায় নিয়ে হাজির অথাবা অজ্ঞাত কোন ব্যাক্তি পিলখানার ঘটনার শানে নজুল এমন ভাবে বর্ণনা করতাছে যেন নিজেই ঐখানে উপস্থিত ছিল।
          এইরকম একটার পর একটা যখন ডিলিট মারতাছি ঠিক তখন দেখি সচল প্রকাশ নামে কেও আমারে ইয়াদ করছে। খুলে দেখি মেইলে বলছে আমি চাইলে এই ব্যাক্তি আমাকে সচল করে দিতে পারে। আমি তো খুশিতে দিছি এক লাফ। কিন্তু কোনায় ভাল করে খেয়াল করতেই মাথা চক্কর দিয়ে উঠল। আমি কিনা শীতনিদ্রা দেওয়ার উপায় খুজছি মাসের পর মাস আর এই মেইল আমার কাছে বসে আছে ১৩ই ফেব্রুয়ারী থেকে। এইবার নিজের সম্পরকে আমার খালি একটা কথাই মনে হল- দেখছেন ছেলের কান্ড  


মন পবনের নাও- ০৮ 



০।
রোজা আজকাল দিনগুলো কে কেমন জানি রুটিনের মধ্যে ফেলে দিয়েছে। ভোররাতে ঘুম ঘুম চোখে সেহেরী খাওয়া, তারপর বেলা দশটা এগারটার দিকে ক্যাম্পাসে গিয়ে ইচ্ছে করলে ক্লাস করা নাইলে বিকেল ছয়টা পর্যন্ত নাই কাজ তো খইভাজ টাইপ আড্ডা। ইফতারের পর ব্লগ, পেপার বা গল্পের বই আর তারপর আবার ঘুম ঘুম চোখে সেহেরী খাওয়ার জন্য রাত একটার দিকে ঘুম। অবশ্য লাভ একটা হয়েছে। সন্ধ্যার পর কোথাও বের হতে ইচ্ছে করে না তাই বই পড়ি, তুমুল বেগে, যত দ্রুত সম্ভব। রুটিন ব্যাপারটা আসলে সব সময় খুব একটা খারাপ না। বেশ কয়েকমাস পর তুমুল বেগে নিরিবিচ্ছিন্ন করে বই পড়ার সুযোগ পাওয়া যাচ্ছে। 
০১।
গত মাসে চার দিনের ট্যুরে সিলেট গিয়েছিলাম। ছেলে মেয়ে মিলে আমাদের ক্লাসের ৩৮ জন আর সাথে একজন স্যার। আসলে কেমন জানি একটা বোরিং পাবলিক হয়ে যাচ্ছিলাম, বাইরের কাজকর্ম কমিয়ে দিচ্ছিলাম, ক্লাস তো অনেক আগেই বাদ। ব্লগ লিখছি অনেকগুলো গত মাস তিনেকে কিন্তু সেইটাও আসলে কিছু করার না থাকায়। যাকে বলে মহা বিরক্তিকর পাবলিক। তাই এরকম একটা মজার ট্যুরের দরকার ছিল। 
সারাদিন ঘুরাঘুরি, রাতে খাওয়ার পর ননস্টপ বিভিন্ন রুম ঘুরে ঘুরে তিনটা চারটা পর্যন্ত আড্ডা। দিনে তুলা ছবি গুলা দিয়ে রাতে পঁচানো। ১১ নাম্বার রুমে যারা থাকত সেই বেচারারা ভাল পেইনের শিকার হয়েছে। চাইলেই ঘুমানোর উপায় নাই কারণ ছেলে মেয়ে সব এসে আড্ডা জমিয়ে দিয়েছে। আড্ডার চোটে বেচারাদের নিজের রুমে পরবাসী হওয়া ছাড়া উপায় ছিল না। সব যেন স্কুল কলেজের হোস্টেল জীবনের দিন গুলোর কথা মনে করিয়ে দিচ্ছিল। পুরাতন সেইসব উড়াধূড়া সময়ের ফ্লেভার আবার চাখার জন্য এই ট্যুরের বিকল্প কিছু হতে পারত না। আসলে মনখারাপ থাকলে বন্ধুদের থেকে দূরে যেতে হয় না, কাছে থাকতে হয়। যতটা কাছে সম্ভব। 
০২।
আমাদের এই নতুন নির্বাচনের থেকে বের হয়ে আসা অন্যতম ভাল একটা জিনিস ছিল আমার মতে অতিদ্রুত  সাংসদীয় কমিটি গঠন। বাংলাদেশে এই প্রথম সংসদের প্রথম অধিবেশনে সাংসদীয় কমিটি গঠিত হল। একটা সাংসদীয় পদ্ধতির গণতান্ত্রিক দেশে আইন বিভাগ আর শাসন বিভাগের মধ্যে ক্ষমতার ভারসাম্য রক্ষার জন্য দারুন কার্যকরী এই পদ্ধতি। কিন্তু সাংসদীয় কমিটি নিয়ে যে রকম ক্যারিকেচার হচ্ছে কিছুদিন ধরে তা আসলে এই পদ্ধতির জন্য একটা খারাপ নজির হয়ে থাকবে। এক কমিটির চেয়ারম্যান প্রক্তন আমলা দুদকের দুর্নীতি নিয়ে যেভাবে কথা বলছেন তা তার প্রতিহিংসা কেই খালি নজরে আনছে। কথা হল দুদকের কাজকর্ম নিয়ে অবশ্যই তদন্ত হওয়া উচিত। কিন্তু এইখানে ঐ চেয়ারম্যানের মনে রাখা উচিত দুদকের কাজের তদন্ত করার ভার কিন্তু উনারা নিচ্ছেন মানে এইখানে উনাদের অবস্থান বিচারকের, ভাল মন্দের বিচারক। আর একজন বিচারক যদি বিচার শুরুর আগেই তার  নিরপেক্ষতা হারান তাইলে ব্যাপারটা আসলে সিস্টেমের জন্য ভাল হয় না। 
আবার দুই বিচারপতি কে অবসরে পাঠানো নিয়ে আরেক কমিটির চেয়ারম্যান আর প্রধানমন্ত্রীর উপদেষ্টার মধ্যে যেভাবে প্রকাশ্যে কথা চালাচালি হচ্ছে তা একটা খারাপ দৃষ্টান্ত হয়ে থাকবে পরবর্তীতে। প্রধানমন্ত্রীর উপদেষ্টা হয়ত তার অবস্থানে সঠিক কিন্তু প্রকাশ্যে এইভাবে কথা বলা উনার উচিত হয় নি। উনি তার বক্তব্য কমিটির সামনে হাজির হয়ে প্রদান করতে পারতেন। আসলে অংকুরেই এইসব ঘটনা একটা কার্যকরী ব্যবস্থার ভিত্তি দূর্বল করে দিতে পারে। 
০৩।
এক কোচিং এ মাঝে মাঝে ক্লাস নিই, বছর দুয়েক তো হতে চলল। কিছুদিন আগে দেখি সেই কোচিং এ কলেজে আমার চার বছরের এক জুনিয়রও ক্লাস নিতে হাজির। খুব ভাল কথা, সেও ক্লাস নেয় আমিও নিই। মাঝে দেখা হলে জিজ্ঞেস করে ভাইয়া কেমন আছেন? আমিও উত্তর দিই, পালটা প্রশ্ন করি। তো কয়েকদিন আগে একদিন কোচিং এ পৌছাতে দেরী হয়ে গেল। তাড়াহুড়া করে ক্লাসে ঢুকতেই দেখি আগের টিচার এখনো বের হয় নি আর শিক্ষক আর কেউ না কলেজের সেই পুরাতন ছোট ভাই। আমাকে হঠাৎ ঢুকতে দেখে বেচারা একটু চমকে গেছে। অভ্যাস বসত সালাম দিয়ে চুপচাপ দাড়িয়ে আছে। আর আমিও থতমত খেয়ে ভাল আছ এই প্রশ্ন করে বের হয়ে আসলাম। তবে আসল ঘটনা এর পরে। ক্লাসে নিতে এরপর ঢুকার পর এক মেয়ে দাড়িয়ে বলে- স্যার একটা প্রশ্ন করি? আমি বললাম কর। মেয়ে বলে- স্যার আপনার আগে যে ইংলিশ স্যার ক্লাস নিচ্ছিল উনি কি আপনার জুনিয়র? আমি উত্তর দিলাম অবশ্যই। এইবার ক্লাসের আর কয়েকজন বলে স্যার এতদিন তো আমরা আপনাকে উনার জুনিয়র ভেবে এসেছি। মনে মনে বললাম- এতো ভালু সমস্যায় পড়া গেল। জুনিয়র ছেলেপেলেরা যদি গায়ে গতরে ইচ্ছে মতে বাড়ে তাইলে সেটা কি আমার দোষ? 
০৪।
 আর দিন চার পাঁচ গেলে সচলে আমার লেখালেখির প্রায় এক বছর হবে, সময় হিসেবে খুব বেশি কিছু একটা না কিন্তু মাঝে মাঝে মনে হয় অনেকদিন তো হয়ে গেল। ব্লগীয় মাধ্যমটা আসলে অনেক বেশী গতিশীল। দুই এক সাপ্তাহ পরে আসলেই সব যেন কেমন নতুন নতুন লাগে। গতকাল লেখা পড়ার সময় মনে হল আরে সন্ন্যাসীদা তো মনে হয় বছর খানেক ধরে নিখোঁজ় কিন্তু পুরান লেখা ঘেটে দেখলাম আসলে মাস চারেকের জন্য নিখোঁজ়। ব্লগ আসলেই অনেক গতিশীল, চার মাসকেও মনে হয় বছর সমান। 
সচলে আজকাল অনেক নতুন অতিথি লেখক বা নতুন অতিথি সচল দেখা যাচ্ছে, ব্যাপারটা খুব ভাল। কারণ অনেক পরিচিতের মাঝে ভুল ধারণা দেখেছি যে সচল অতিথি লেখকদের জন্য সদয় নয়। এত সব নতুন লেখক এইসব ভুল ধারনা হয়তে ফিকে করে দিবেন। আর অতিথি সচলদের পর্যবেক্ষণ করে কয়েকটা জিনিস চোখে পড়ল। অনেকের লেখা পড়লে বুঝা যায় লেখার অভ্যাস আছে, বাক্য অনেক সুগঠিত, বানান নির্ভুল। আবার অনেকের লেখা পড়লেই বুঝা যায় সচল দিয়েই হাতেখড়ি আমার মত। এর মানে সচলের পাঠক শ্রেণীতে অনেক বৈচিত্র আছে আর পাঠক শ্রেণীতে বৈচিত্র মানেই লেখকরা তাদের লেখায় আর সুচিন্তিত হতে বাধ্য, বিষয়ে বৈচিত্র আনতে বাধ্য। আর সবচেয়ে বড় কথা অতিথিদের মত নিষ্ঠাবান সচল লেখক আর কে বা হতে পেরেছে কোন কালে? 
০০।
 বেশ আগে এক বন্ধু একবার এক সন্ধ্যায় প্রশ্ন করেছিল- কষ্ট কার বেশী? যে হারায় তার? নাকি যে হারিয়ে যায় তার? বহু হেসেছিলাম সেই প্রশ্নে সেইদিন। কিন্তু আজকাল মাঝে মাঝে মনে প্রশ্ন জাগে, আসলেই কষ্টটা কার? যে হারায় তার? নাকি যে হারিয়ে যায় তার?


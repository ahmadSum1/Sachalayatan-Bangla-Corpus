বিভ্রান্তি



সোহরাওয়ারদি উদ্যানের ভেতর যেখানটায় এসে আমরা দাঁড়ালাম, সেখানে তিল পরিমাণ ঠাঁই নেই। লোকে লোকারণ্য। আমি শক্ত মুঠোর ভেতর ছেলের হাতটি ধরে অভয় হাসি হাসলাম। ‘কী রে, ভয় লাগছে?’
সমস্ত মুখ ভরিয়ে পাল্টা হাসি ফিরিয়ে দিল ছেলে। ‘না বাবা, খুশি লাগছে।’
আমার বুকের ভেতর ধাক্কা লাগল। আজ থেকে বেয়াল্লিশ বছর আগে ঠিক এখানটায় একবার দাঁড়িয়েছিলাম আমি, বাবার হাত ধরে, এক পরম পুরুষের মন্দ্রকণ্ঠ শুনব বলে। বাবা কম্পিতস্বরে জিজ্ঞেস করেছিলেন, ভয় লাগছে কীনা, আমিও ঠিক একই জবাব দিয়েছিলাম। পুরুষ পরম্পরায় দু’টি ঘটনায় কী আশ্চর্য মিল! 
লক্ষ লক্ষ লোক, অথচ কী এক আশ্চর্য মন্ত্রবলে চারদিক শুনশান নীরবতা। অধীর আগ্রহে অপেক্ষা করছে সবাই জীবনের এই পরম মুহূর্তটির জন্য। সকলের চোখ অদূরে ফাঁসির মঞ্চের দিকে। কেউ কথা বলছে না, অথচ আমি শুনতে পাচ্ছি, সবাই বলছে, ‘জানোয়ারটাকে এক্ষুনি ঝুলিয়ে দেবে।’
ছেলে হাত নাড়িয়ে বলল, ‘বাবা, আমি রাজাকার দেখব।’
চারপাশে উঁচু উঁচু মাথা, আমি দু’হাতে তুলে কাঁধে বসিয়ে দিলাম তাকে। ‘কী রে, দেখতে পাচ্ছিস?’
‘হু, পাচ্ছি।’
পরের দৃশ্যটুকু দেখতে দেওয়া ঠিক হবে কীনা, বুঝতে পারলাম না। খানিক পরে নামিয়ে দিলাম ছেলেকে। গভীর আগ্রহে জিজ্ঞেস করলাম, ‘কেমন দেখলি রাজাকার?’
ছেলে অবাকভাবে বলল, ‘কিন্তু বাবা, ওটা তো অনেকটা মানুষের মত। আবার মুসলমানের মত দাড়িও আছে।’


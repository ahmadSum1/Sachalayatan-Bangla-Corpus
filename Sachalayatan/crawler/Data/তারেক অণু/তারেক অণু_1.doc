তবু কেবলই দৃশ্যের জন্ম হয়- ৩



গত শীতের এক ধলপহরে ডিঙ্গি নৌকা নিয়ে হিমে জবুথবু হয়ে থৈ থৈ সবুজ নলবনের মাঝ দিয়ে বয়ে চলা লেচুয়ামারা খালের স্বচ্ছ জলের উপর দিয়ে আলগোছে চলেছি আমাদের পাখি রিং করার দল নিয়ে। দুই বিলের মধ্যে সংযোগ রক্ষাকারী এই সরু খালে জল এতই টলটলে যে নিচে ঝাঝিদামের জগত, মাছের অপূর্ব উপস্থিতি এমনকি তলদেশ পর্যন্ত দেখা যায় এক নিমিষে।  আর কিছুটা স্রোত আছে বলে জোঁক নেই এখানে।
 সে দিন সারা রাত বেশ ঝড়ঝাপটা বয়ে গেল আমাদের বজরার উপর দিয়ে, ভোরের আলোর আগেই সব সুমসাম, কুয়াশাও তেমন নেই, হালকা নরোম আলোয় অদূরের মেঘালয়ের পাহাড়দের শীতের রাতের প্রহরীদের মত দেখায়। এর মাঝেই পাখি নিয়ে গবেষণার জন্য বিছানার উষ্ণতাকে ছুটি দিয়েই ঝিমাতে ঝিমাতে নৌকা চেপে আমরা নির্ধারিত ক্যাম্পে পৌঁছে লাফিয়ে পাড়ে নেমে শিশিরস্নাত সবুজ ঘাসের স্পর্শে  সামনের দিগন্তের দিকে মুখ তুলে তাকাতেই দেখি- একি?
 নীল, নীল, নীল!    
গাঢ় নীল, হালকা নীল, ফিকে নীল, নীলাভ নীল, প্রায় অদৃশ্য হয়ে সাদায় পরিণত হওয়া নীল, জমাট নীলার মত নীল, ঘন কালচে নীল, ময়ূরকণ্ঠী নীল, জানা নীল, অজানা নীল !
সামনের আকাশে অন্তত ৬০ ধরনের নীলের শেড। আগের রাতের ঝড়, ধল পহরের আলো, চকচকে  আয়নার মত বিশাল টাঙ্গুয়ার হাওড়ের জলের প্রতিফলন, তুলা তুলা মেঘ- সব মিলিয়ে জন্ম দিয়েছে এই অপূর্ব দৃশ্যে, যাকে ধারণ করার মত কোন ক্যামেরা নেই।  
তবু কেবলই দৃশ্যের জন্ম হয়- ১
তবু কেবলই দৃশ্যের জন্ম হয়- ২
 (শুভ জন্মদিন বন্ধু প্রিয়তি, এই পোষ্টটি তার আজকের উপহার। অনেক অনেক ভালো থেকো, বিস্ময়ে অভিভূত হবার ক্ষমতাটি জারি রেখো। )
(আমরা যাইনি মরে আজও –
তবু কেবলই দৃশ্যের জন্ম হয়
অনেক দৃশ্যের সময় ক্যামেরা থাকে না হাতে, অসংখ্য মুহূর্ত কেবল মনের পর্দায় দাগ কেটে যায় কিন্তু অন্যের সাথে ছবি মাধ্যমে ভাগাভাগি করে নেওয়া যায় না উপভোগের আনন্দ। ভাবলাম সেই ছবিহীন অপূর্ব সুন্দরকে অল্প কথায় ব্লগে প্রকাশ করি একে একে।
কী বলেন? )


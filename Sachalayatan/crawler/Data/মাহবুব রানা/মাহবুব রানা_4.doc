রাজকীয় গাছ আমদানী: একটু ভেবেচিন্তে



Paulownia tomentosa একটি মাঝারি উচ্চতার (১০-২৫ মি) গাছ, যার মূল আবাস মধ্য ও পশ্চিম চীন। ইংরেজিতে এটিকে Princess Tree, Foxglove Tree, Royal Tree ইত্যাদি নানা রাজকীয় নামে ডাকা হয়। হৃদয়াকৃতির পাতা, ফুলগুলোও দেখতে সুন্দর। কাছে থেকে দেখলে গাছের বাকলও সাধারন গাছের চেয়ে একটু বেশী সুন্দরই লাগে। বড় বড় পাতাসহ ডালপালা ছড়িয়ে দেয় বলে বেশ ছায়াও দেয়। সর্বোপরি, খুব দ্রুতবর্ধনশীল। যে কোনো গাছের এই কয়েকটা বৈশিষ্টই মানুষকে আকৃষ্ট করার জন্য যথেষ্ট। আর একরনেই হয়তো কেউ কেউ বাড়ির বাগানে কিংবা লনে লাগানোর জন্য চীন দেশ থেকে আমেরিকায় আনিয়ে থাকবেন। যুক্তরাষ্ট্রের কৃষি বিভাগের (USDA) দেয়া তথ্যমতে ১৮৪০ দশকের দিকে সৌন্দর্যবর্ধনশীল (ornamental) বৃক্ষ হিসেবে এটি সেখানে যায় (সূত্র-১)। হয়তো শুরুর দিকে বেশ জনপ্রিয়তাও পেয়েছিলো সেখানে। কিন্তু হায়! সেই সৌন্দর্যবর্ধক বৃক্ষই বহুকাল পেরিয়ে আজ আমেরিকার শত্রু! USDA ইতিমধ্যেই একে 'noxious weed tree' বলছে (সূত্র-২), আর New England এর বৃক্ষপ্রজাতির মধ্যে এটি একমাত্র গাছ যেটি আগ্রাসী তালিকাভুক্ত (সূত্র-৩)।
কিন্তু কি ছিলো সেই সৌন্দর্যের আড়ালে? 
সৌন্দর্যের ভাঁজে ভাঁজে তার লুকিয়ে ছিলো ডিম্বাকৃতির ক্যাপসুল (capsule)। ৩ থেকে ৪ সে,মি লম্বা প্রতিটি ক্যাপসুলের ভেতর থাকে ক্ষুদ্রাকৃতির হাজারো বীজ। ডানাযুক্ত এই বীজ সহজেই বাতাসে উড়ে বা পানিতে ভেসে ২-৩ কিমি পর্যন্ত ছড়িয়ে পড়ে। উপযুক্ত পরিবেশ পেলেই তরতর করে বেড়ে ওঠে। আর একবার আসন গেড়ে বসতে পারলে যে কোনো আগ্রাসী প্রজাতির বৈশিষ্টই হচ্ছে স্থানীয় জীববৈচিত্র, খাদ্য শৃংখল আর আন্ত:প্রজাতিক সম্পর্কের বারোটা বাজিয়ে দেয়া। Paulownia tomentosa-র ক্ষেত্রেও ব্যাপারটা ভিন্ন কিছু নয়। এর প্রতিবেশ (ecology), আগ্রাসন ক্ষমতা, আগ্রাসন থেকে স্থানীয় ইকোসিস্টেমকে রক্ষা উপায় নিয়ে বেশ কয়েকটি গুরুত্বপূর্ণ গবেষনা ইতিমধ্যেই হয়েছে (এটি পড়ে দেখতে পারেন)। 
এই যখন বাজারের অবস্থা, ঠিক তখনই প্রফেশনাল/একাডেমিক সূত্র মারফত জানা গেলো ডেসটিনি গ্রুপ সুদুর চীন দেশ থেকে আমদানী করে Paulownia tomentosa-র সুধা আমাদের খাওয়াতে যাচ্ছে। দেশে না থাকায় বিস্তারিত তথ্য যোগাড় করতে পারিনি, ওয়েবপেজেও কিছু পেলাম না (ফেসবুকে একটা পাতা অবশ্য পেয়েছি)। তবে জানতে পেরেছি ইতিমধ্যেই পাইলট আকারে প্রকল্প শুরু করে দিয়েছে।
আগ্রাসী হোক বা না হোক, যে কোনো বিদেশী প্রজাতি (উদ্ভিদ/প্রানী) আমদানীর (introduction) আগে অবশ্যই নতুন পরিবেশে খাপখাইয়ে নেয়ার ক্ষমতা, বাস্তুংস্থান (ecosystem)- এর উপর প্রভাব এগুলো বিবেচনা করতে এবং প্রয়োজনবোধে ট্রায়ালের ব্যবস্থা করতে হয়। ডেসটিনি কি এরকম কিছু করেছে? আমাদের বন বিভাগের/বন গবেষনা প্রতিস্ঠানের (BFRI) পরামর্শ কি নেয়া হয়েছে? বন বিভাগের উচিত খুব দ্রুতই খোঁজ নেয়া। ইউক্যালিপটাসের কথা আমরা যেন ভুলে না যাই।


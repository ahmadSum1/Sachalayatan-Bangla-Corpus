বাংলাদেশে বন ব্যবস্থাপনার বিকল্প পদ্ধতি



বাংলাদেশে বন-ব্যবস্থাপনার প্রচলিত পদ্ধতি যে ব্যর্থ সেটা যেকোনো বনের দিকে চোখ গেলেই বোঝা যায়।
প্রচলিত ব‌্যবস্থায় বনকে সরকারী সম্পত্তি হিসেবে দেখা হয় এবং এতে বনের উপর নির্ভরশীল  মানুষের অধিকারকে স্বীকার করা হয় না, বরং ধরে নেয়া হয় এরাই বনের প্রধান শত্রু। অধিক জনসংখ্যার চাপে বনের উপর ক্রমবর্ধমান নির্ভরশীলতা এবং বনভূমি জবরদখল বন ধ্বংসের একটা কারণ বটে, কিন্তু বন তো এমন সম্পদ না যে আপনি তালা চাবি দিয়ে আটকে রাখবেন। তাহলে উপায়? পাহাড়ার ব্যবস্থা করতে হবে। কিন্তু দেশের সমস্ত বন পাহাড়া দেয়ার মত প্রহরী কি বন বিভাগের আছে? সুন্দরবন পাহাড়ার ভার না হয় ৪৩০ টা বাঘের উপর ছেড়ে দেয়া গেলো, কিন্তু অন্যগুলো? 
কিছুদিন আগে ইনানী বন এলাকার এক বন কর্মকর্তার সাথে নানা বিষয়ে কথা হচ্ছিলো। তিনি বলছিলেন কিভাবে ইনানী-উখিয়া-কক্সবাজার অঞ্চলের বনগুলো ভয়াবহ ধংসের দ্বারপ্রান্তে। প্রভাবশালী, অপ্রভাবশালী সবাই মিলে লুটেপুটে খাচ্ছে এই সম্পদ। আমি প্রশ্ন করেছিলাম বন বিভাগ তাহলে কি করছে? তিনি শুকনো হাসি দিয়ে বললেন প্রতিদিন গড়ে ১০টি করে বন-অপরাধের অভিযোগ তার নজরে আসে, কিন্তু মাত্র ২জন গার্ড আর একটা ভাংগাচোড়া গাড়ি দিয়ে তিনি ঠেকাতে পারেন মাত্র ১ টা। তার মানে বাকী ৯টা অপরাধই বিনা প্রশ্নে, বিনা বাধায় সংগঠিত হয়ে যাচ্ছে দিনের পর দিন।
১

২

৩

৪

এ অবস্থায় প্রচলিত বন ব্যবস্থাপনা পদ্ধতির ব্যর্থতার কারনেই আসে সামাজিক বনায়ন বা সোশ্যাল ফরেস্ট্রির ধারণা। এ ব্যবস্থায় বনের উপর নির্ভরশীল মানুষকেই বন ব্যবস্থাপনায় সম্‍পৃক্ত করা হয়। বিনিময়ে আরো কিছু সুবিধার সাথে একটি নির্দিস্ট সময় (সাধারনত ১০ বছর) পর গাছ বিক্রির টাকার একটা ভাগ (৪৫ ভাগ) তাদের দেয়া হয়। দক্ষিন এশিয়া, দক্ষিন-পূর্ব এশিয়া, আফ্রিকার কিছু দেশ এবং মধ্য-আমেরিকাতে সোশ্যাল ফরেস্ট্রি বন ব্যবস্থাপনায় অনেক ইতিবাচক ভূমিকা রেখেছে। আমার বিবেচনায়, মোটা দাগে, বাংলাদেশেও এ পদ্ধতি বনায়নের ক্ষেত্রে ভালো ভূমিকা রেখেছে।
৫

৬

কিন্তু সামাজিক বনায়ন নতুন বন সৃজনের একটি মডেল। অর্থাৎ বনের যে অংশে গাছপালা নেই সেটা নতুন করে বনায়নের আওতায় আনতেই এই মডেল কাজ করে। তার মানে যে বন কাল ধ্বংস হয়ে যাবে, আজ সেটি  রক্ষায় সামাজিক বনায়নের বর্তমান মডেল কাজে দিচ্ছে না। এই বাস্তবতাতেই নতুন কোনো মডেলের প্রয়োজনীয়তা অনুভূত হয়।  আর সেটির পোশাকী নাম 'অল্টারনেটিভ ইনকাম জেনারেশন'। অর্থাৎ, জীবনযাত্রার ব্যয় মেটাতে যারা বনজ দ্রব্য আহরণ করছে, তাদের বিকল্প কোনো রোজগারের ব্যবস্থা করে দেয়া। আমি উখিয়ার বনাঞ্চলে দেখেছি কিভাবে দরিদ্র মানুষেরা জ্বালানীকাঠ সংগ্রহ করে বিক্রি করে সামান্য কিছু রোজগারের আশায় বনের ডালপালা, গাছ এমন কি ছোট ছোট চারাগুলোও কেটে ফেলছে। বন ব্যবস্থাপনার নতুন মডেলের উদ্দেশ্য হচ্ছে এই বনজীবিদের বিকল্প কর্মসংস্থানের ব্যবস্থা করা। ধরে নেয়া যায় সারাদিন বনজদ্রব্য সংগ্রহ করে তা বিক্রি করে দরিদ্র বনজীবিরা যে টাকা পায়, বিকল্প কোনো আয়ের ব্যবস্থা করলে হয়তো তারা আর বনে যাবে না।
পরিকল্পিতভাবে মডেলগুলো প্রয়োগ করা গেলে দরিদ্র বনজীবিদের হাত থেকে বন রক্ষা পাবে ঠিক আছে, কিন্তু প্রভাবশালী ভূমিদস্যূ, বড় বড় গাছ চোর, বন-ডাকাতদের হাত থেকে বন রক্ষা করতে কোন মডেল কাজ করবে তা আমার সতি্যই জানা নেই। তেমনি জানা নেই কি ধরনের মডেল দরকার বন বিভাগের অসৎ কর্মকর্তা-কর্মচারীদের জন্য যারা সামান্য কিছু টাকার বিনিময়ে বনকে দস্যুদের হাতে তুলে দিচ্ছে।
ছবি-
১) সংগ্রহ করা বনজ দ্রব্য বাজারে নিয়ে যাওয়া হচ্ছে ভ্যানে করে (শালবন, গাজীপুর)
২) বনের কাছ কেটে লাকড়ি বানিয়ে পাচার হচ্ছে (উখিয়া, কক্সবাজার)
৩) বনের গাছ কেটে জমিয়ে রেখেছে বিক্রির জন্য (চিম্বুকের কাছাকাছি, বান্দরবান)
৪) পার্বত্য এলাকার সব বাড়িতেই এরকম চোখে পড়বে (বান্দরবান)
৫) রাস্তার ডান পাশে প্রাকৃতিক শালবন, বামপাশে সামাজিক বনায়নের আওতায় লাগানো আকাশমনি (ধামুরহাট, নওগাঁ)
৬) অল্টারনেটিভ ইনকাম জেনারেশনের এক সভায় বনজীবিদের একাংশ (উখিয়া, কক্সবাজার)

ছবি: 


 

 

 

 

 

 




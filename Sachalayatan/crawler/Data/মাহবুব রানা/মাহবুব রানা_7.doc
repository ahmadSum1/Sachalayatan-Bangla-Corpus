বিক্ষিপ্ত পরিবেশ ভাবনা 



০১
মাস কয়েক আগে একটা পেপার মিউজিয়ামে গিয়েছিলাম, যেখানে জাপানে কাগজের বিবর্তনের ইতিহাস স্থান পেয়েছে। তারপর আছে নানা জাতের কাগজের প্রদর্শনী, আর হাতে কলমে 'হ্যান্ড-মেড' কাগজ বানানোর ডেমোনস্ট্রেশন। প্রচুর ছবি তুলেছিলাম, কিন্তু বাসা, ল্যাব মিলিয়ে তিন কম্প্যুটারের কোথায় কোন ফোল্ডারে রেখেছি খুঁজে পাচ্ছি না। অনেক কিছুই মনে নেই, তাই ছবিগুলো হাতে পেলে লেখাটাও জমত, ছবিগুলোও পোস্টে দিয়ে দিতাম। মেজাজ খারাপ করে বসে বসে ভাবলাম, বাংলাদেশের বন-জঙ্গল নিয়ে একটা কিছু হাবিজাবি লিখে অন্যদেরও মেজাজটা খারাপ করে দিইনা কেন!
০২
ছোট্ট একটা দেশে এত এত মানুষ গাদাগদি করে আছে। বিভিন্ন ফোরামে বাংলাদেশের পরিবেশ, বন-জঙ্গল নিয়ে কথা বলতে গেলে দেশের আয়তন আর ঘনত্বের কথা অবধারিতভাবেই চলে আসে। বিদেশীরা সাড়ে ১৪ মিলিয়ন হেক্টরের দেশে ১৫০ মিলিয়ন মানুষের কথা শুনে চোখ কপালে তুলে ফেলে। তো এরকম একটি দেশের পরিবেশ বলে যে একটা কিছু আছে সে-ই অনেক বেশি, ভাল আর মন্দ কি? আমার সবসময়ই মনে হয়, অনেককে বলিও, বাংলাদেশের জনসংখ্যা কমানো না গেলে পরিবেশ রক্ষার সমস্ত জ্ঞান গুলে খাওয়ালেও কোনো লাভ হবে না, বড়জোর অবধারিত পরিণতি একটু বিলম্বিত করা আর কি! বনের কথাই ধরুন। সাড়ে ১৪ মিলিয়ন হেক্টরের মধ্যে বনভূমি ('ভূমি' কিন্তু, 'বন' না) আছে প্রায় ২.৫ মিলিয়ন হেক্টর। গাছপালা (বন) আছে বড়জোড় তার এক-তৃতীয়াংশ ভূমিতে, বাকিটা বিরান। এখন এই বিরান ভূমিতে বনায়ন করবেন, নাকি যেটা আছে সেটা রক্ষা করবেন? 
০৩
চারদিকের এত লোলুপ দৃস্টির মধ্যেও যে শালবন কিছুটা টিকে আছে সেটা সেটাই মাঝে মাঝে বেশ বিস্ময়কর লাগে। গারো আর বনের আশেপাশের মানুষরা নাকি বন ধ্বংস করে ফেলছে সব, তাই বন বিভাগ বিদেশীদের পরামর্শে অনেক জায়গায় শাল গাছ কেটে বিদেশী কিছু গাছ দিয়ে সামাজিক বনায়ন করেছে। শালবনে সামাজিক বনায়নের অন্যতম উদ্দেশ্য হচ্ছে 'বনধ্বংসকারী'দেরকে বনায়নে শরিক করে বছর দশেক পরে কিছু টুপাইস ধরিয়ে দেয়া। থিওরি ঠিক আছে, যদিও শালবনে সামাজিক বনায়ন কতটুকু কার্যকরী হয়েছে তা আপাতত এড়িয়ে গেলাম।  ঢাকা-ময়মনসিংহ মহাসড়কটি যে একটি গভীর বনের ভেতর দিয়ে গেছে, এখন আর তা বিশ্বাস হয় না। বরং মনে হয় আমরা একটা নতুন ইপিজেডের ভেতর দিয়ে যাচ্ছি, আর গজারি গাছগুলো ইপিজেডের খালি জায়গায় সৌন্দর্য বর্ধনের জন্য লাগানো। গরীব মানুষদের হাত থেকে বন রক্ষা করার জন্য বনবিভাগ তাদেরকে সামাজিক বনায়নে অংশীদার করেছে, এই শিল্পপতিদের হাত থেকেও বন রক্ষা করতে ইন্ডাস্ট্রি ভেঙ্গে সেখানে তাদেরকে অংশীদার করে সামাজিক বনায়নের কথা সরকার ভেবে দেখতে পারে!
০৪
গ্রামীন বন (Village forest/Homestead forest) বলে এক ধরনের বন যে আছে সেটা কি কেউ জানেন? আমার ধারণা পরিবেশ, বন-জঙ্গল নিয়ে আগ্রহ আছে এরকম অনেকেই জানেননা। সাধারন মানুষকে দোষ দিয়ে লাভ নেই, আমাদেরও গ্রামীন বনের কথা শুধু ১৯৯৪ সালের বননীতি পড়লেই মনে পড়ে। বাংলাদেশের সরকারি হিসেবে যে পরিমান বনভূমি ধরা হয় (২.৫২ মিলিয়ন হেক্টর) তার মধ্যে গ্রামীন বন আছে ০.২৭ মিলিয়ন হেক্টর, অথচ সরকারের কোনো নীতিই সেখানে কাজ করে বলে মনে হয় না। বননীতিতে স্পস্ঠই উল্লেখ আছে গ্রামাঞ্চলের খালি জায়গাগুলোকে বনায়নের আওতায় আনতে সরকারি-বেসরকারি উদ্যোগের কথা। সবই কি ফাঁকা বুলি? শহড়ে থাকলেও আমাদের প্রায় সবারই গ্রামের সাথে কিছুটা যোগাযোগ আছে, কেউ কি গ্রামীনবন নিয়ে কোনো সরকারি উদ্যোগের কথা জানেন (জানার আগ্রহ থেকেই প্রশ্ন করছি)?
০৫
সুন্দরবনটা মনে হয় এখনও টিকে আছে বাঘের কারনে!


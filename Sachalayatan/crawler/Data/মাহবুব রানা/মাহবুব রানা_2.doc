প্রাকৃতিক সম্পদের অর্থনীতি




আমাদের একখন্ড উপকূলীয় বনভূমির দাম কত? প্রশ্নটা সিরিয়াসলিই করছি, একটু ভেবে দেখুন।
সেই সাথে চলুন দুটো কেস্ স্টাডি দেখি।
কেস্ স্টাডি ১
নিউ ইয়র্ক শহড়ের ব্যবহার্য পানির একটা বড় অংশের উত্স হচ্ছে ক‌্যাটস্কিল জলাভূমি (Catskill watershed)। দীর্ঘকাল ধরেই এটা নিরাপদ পানির উত্স হয়ে ছিলো। কিন্তু ক্রমবর্ধমান বর্জ্য, ভূমিক্ষয়, রাসায়নিক দূষন ইত্যাদি নানা কারনে জলাশয়ের পানি দুষিত হচ্ছিলো, আর তাতে করে পানি ব্যবস্থাপনা ব্যয়ও বেড়ে যাচ্ছিলো। ১৯৯৬ সালের দিকে এসে সিটি কর্তৃপক্ষের সামনে দুটি অপশন খোলা থাকে।এক, পানি শোধনের কৃত্রিম অবকাঠামো নির্মাণ; দুই, ক্যাটস্কিলের প্রতিবেশ উন্নয়নের মাধ্যমে একে আদি অবস্থায় ফিরিয়ে আনা। সিটি কর্তৃপক্ষ দ্বিতীয়টিই বেছে নিয়েছিলো, কারণ কৃত্রিম পানি শোধন অবকাঠামো নির্মাণ ও ব্যবস্থাপনা ব্যয়ের (যা কি-না ৬ থেকে ৮ বিলিয়ন ইউএসডি) চেয়ে জলাভূমি উন্নয়ন ও রক্ষনাবেক্ষন ব্যয় ( যা ১ থেকে দেড় বিলিয়ন ইউএসডি) বেশি কস্ট এফিসিয়েন্ট ছিলো। প্রকৃতি থেকে বিনামূল্যে পাওয়া সেবার আর্থিক মূল্য কত হতে পারে তা ব‌্যাখ্যা করতে গিয়ে ক্যাটস্কিল এখনও ক্লাসিক উদাহরন হিসেবে আলোচিত হয়।
কেস্ স্টাডি ২
Wyoming বিশ্ববিদ্যালয়ের অর্থনীতির অধ্যাপক বার্বিয়ার (E.B. Barbier) এবং সহ-গবেষকরা উষ্নমন্ডলীয়  ম্যানগ্রোভ বন নিয়ে গবেষণা করছিলেন দক্ষিন থাইল্যান্ডে। সেখানে তারা প্রচুর চিংড়ি ঘের দেখতে পান যেগুলো ম্যানগ্রোভ বন কেটে বানানো। অর্থনৈতিক বিশ্লেষন থেকে তারা জানতে পারেন হেক্টর-প্রতি বন থেকে লাকড়ি ও অন্যান্য বনজ দ্রব্য বাবদ আয় হয় ৫৮৪ টাকা, অথচ সমপরিমান বন কেটে চিংড়ি ঘের করলে তা থেকে ৯,৬৩২ টাকা আয় করা সম্ভব। কাজেই বন কেটে চিংড়ি ঘের করার পেছনে অর্থনৈতিক যুক্তি অত্যন্ত শক্তিশালী এবং স্পষ্ট।
কিন্তু একটু গভীরে গিয়ে দেখা যায়, এই ৯,৬৩২ টাকা লাভের ৮,৪১২ টাকাই আসলে স্থানীয় সরকারের কাছ থেকে কোনো না কোনো উপায়ে পাওয়া সাবসিডি।তার মানে দাঁড়াচ্ছে, চিংড়ি আর বনের থেকে লাভ আসলে ১,২২০ টাকা ও ৫৮৪ টাকা, যথাক্রমে। এরপরও কিন্তু (অর্থাত্ সাবসিডি ছাড়াও) দেখা যাচ্ছে চিংড়ি ঘের করা লাভজনক।
গবেষনা আরো অগ্রসর হতে থাকে। এবার অর্থনীতির এই গবেষক দল ম্যানগ্রোভ বনের অদৃশ্য সেবাগুলো র (যেমন- ভূমিক্ষয় রোধ, ঝড়ের হাত থেকে সম্পদ রক্ষা, সামুদ্রিক মাছের আবাস ও প্রজনন ইত্যাদি) একটা বাজার মূল্য বের করেন এবং লাভের খাতায় যোগ করে দেখেন, ৫৮৪ টাকা নয়, ম্যানগ্রোভ বন থেকে প্রাপ্ত সেবার বাজার মূল্য হওয়া উচিত ১২,৩৯২ টাকা। আর এতদিন চিংড়ি চাষের ফলে পরিবেশ ও প্রতিবেশের যে ক্ষতি হয়েছে তার আর্থিক মূল্য (অর্থাত্, লবনাক্ততা বৃদ্ধি, রাসায়নিক দুষন ইত্যাদি নির্মূল করে পূর্বাবস্থায় ফিরে যেতে যে খরচ) প্রায় ১১,১৭২ টাকা। 

গবেষনা শেষে তারা এই সিদ্ধান্তে পৌঁছান- বন কেটে চিংড়ি ঘের করে ৯,৬৩২ টাকা লাভ নয়, আসলে ২৩,৫৬৪ টাকা (১১,১৭২ টাকা +১২,৩৯২ টাকা) ক্ষতি প্রতি হেক্টরে। কাজেই, চিংড়ি চাষ থেকে সাদা চোখে যেটা লাভ দেখা যাচ্ছে সেটা আসলে বড় ধরনের নেট আর্থিক ক্ষতি (Net economic loss)।
এবার বলুন, আমাদের উপকূলে একখণ্ড বনভূমির দাম কত? আমার ধারণা কেউ যদি উত্তর খোঁজার চেষ্টা করে থাকেন, তাঁর মনে প্রশ্নই বরং জেগেছে বেশি। যেমন- বনের ভূমির পরিমান কত? বনটা কোথায়? সেখানে জমির বাজার দর কেমন? বনে কি গাছ আছে? কাঠের বাজার দর কত? ইত্যাদি, ইত্যাদি। লক্ষ করে দেখুন, আমাদের মাথায় যে প্রশ্নগুলো আসার কথা তার সবই বাজার কেন্দ্রিক। কিন্তু বাজার কি সবকিছুর দাম বলে দিতে পারে? সবকিছু কি বাজারে কেনাবেচা হয়? বাজারে কেনাবেচা না হলে কি জিনিসের দাম থাকতে নেই? যে জিনিস আমরা বিনামূল‌্যে পাই তার কি কোনো মূল্য নেই? ফসলের ক্ষেতের ক্ষতিকর পোকামাকড় দমনের জন্য যে রাসায়নিক কেনা হয় তার হিসাব লাভ-ক্ষতি বিশ্লেষনে আসে, কিন্তু একটি পাখি পোকামাকড় খেয়ে 'বিনামূল্যে' যে সেবাটুকু দিচ্ছে, অর্থনৈতিক বিশ্লেষনে সেটার কোনো দাম নেই। এই অর্থনৈতিক বিশ্লেষনটা কি তাহলে ত্রুটিহীন হলো? এবার ক্ষতির দিকটা ভাবুন। আপনি যখন নদীতে বাঁধ দিলেন বিদ্যুত উত্পাদনের জন্য, লাভের হিসাবটা বাজার বলে দিচ্ছে (কি পরিমান বিদ্যুত উত্পন্ন হবে, আর বিদ্যুতের বাজার দর কি তা থেকে), কিন্তু এই বাঁধ বানাতে গিয়ে পরিবেশ ও প্রতিবেশের উপর যে প্রভাব পড়ছে তার আর্থিক মূল্য কি প্রচলিত বাজার/অর্থনৈতিক বিশ্লেষন থেকে আসছে? ক্ষতির এই হিসাবটা বাজার দিতে না পারার ব্যার্থতার কারণেই অনেক বড় বড় উন্নয়ন প্রকল্প (শুধু বাংলাদেশে না, সারা বিশ্বেই) লাভের মূলা দেখিয়ে ব্যাপক পরিবেশ/ প্রতিবেশগত ক্ষয়ক্ষতি পাশ কাটিয়ে যেতে পারছে।
আমাদের উপকূলে একখন্ড ম্যানগ্রোভ বনের দাম কত? উত্তর আসছে পরের পর্বে।
------------------------------------
*নি:সংকোচে ভূল বানান ধরিয়ে দিন
** অধ্যাপক বার্বিয়ারের সংস্লিষ্ট গবেষনার বিস্তারিত পাবেন তাঁর পেজ থেকে
***টাকা = ইউএসডি

ছবি: 


 




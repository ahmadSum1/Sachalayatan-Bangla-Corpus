আগ্রাসী প্রজাতি, আগ্রাসী সংস্কৃতি



জেব্রা মাসেল (Zebra Mussel) হচ্ছে একধরনের শামুক সদৃশ ছোট প্রাণী। এর স্থানীয় আবাস কাস্পিয়ান সাগরে। ১৯৮৮ সালে দুর্ঘটনাক্রমে ইউরোপিয়ান জাহাজে করে উত্তর আমেরিকার গ্রেট লেকস (Great Lakes) এ চলে আসে। এই প্রাণীটি এখানে এসে সংখ্যায় এত দ্রুত বৃদ্ধি পেতে থাকে যে মাত্র দুই বছেরের মাথায় লেক এরির (Lake Erie) কিছু কিছু জায়গায় প্রতি বর্গমিটার পানিতে এর ঘনত্ব দাঁড়ায় ৭ লক্ষতে। স্থানীয় মাসেল ও অন্যান্য সামুদ্রিক প্রজাতিকে ঝেঁটিয়ে জায়গা করে নেয় এই বিদেশি আগ্রাসী প্রাণী। ছবিতে যেমনটি দেখছেন, এই মাসেলের হাত থেকে কোনো শক্ত জিনিসও রেহাই পায়নি। লেক মিশিগানের স্রোতের গতি মাপার ছবির এই যন্ত্রটি অকার্যকর হয়ে যায় এর আগ্রাসনে। ১৯৮৮ সালে অল্প একটু জায়গায় (হলুদ ভরাট) যার অবস্থান ছিলো, ২০০৫ সালে এর বিস্তৃতি দেখুন মানচিত্রে।

একটি প্রাণী বা উদ্ভিদ কোনো এক জায়গায় (যেখানে সে স্থানীয় বা নেটিভ) অনাগ্রাসী অথচ অন্য এক জায়গায় কেন আগ্রাসী হবে? এর একটি প্রধান কারণ হচ্ছে যেখানে তার আসল বসতি, সেখানকার খাদ্য শৃংখল। সেখানে হয়তো তার প্রাকৃতিক খাদক আছে- যা একে সংখ্যায় কমিয়ে রাখে। অন্যদিকে নতুন বসতিতে সেই খাদক প্রজাতির অনুপস্থিতি এর দ্রুত বৃদ্ধিতে সহায়তা করে। একটি উদাহরন দেই। আমাদের সুন্দরবনের একটি ফুড চেইন এরকম: বাঘ খায় হরিণ, হরিন খায় ঘাস। এখন কোনো কারণে বাঘের সংখ্যা বেড়ে গেলে হরিণ যাবে কমে, তাতে ঘাস যাবে বেড়ে। উল্টোদিকে বাঘ কমে গেলে হরিণের সংখ্যা বাড়বে আর সুন্দরবন হয়ে পড়বে ঘাসহীন। নিঝুমদ্বীপের বাঘবিহীন বনে হরিণের উৎপাতের বাস্তব উদাহরনও আমাদের চোখের সামনেই আছে, এটি পড়ুন।
কোনো প্রজাতির আগ্রাসনের সাধারণ বৈশিষ্ট হচ্ছে এটি ধীরে ধীরে নতুন জায়গায় ঢুকে অনুকূল পরিবেশ পেয়ে দ্রুত ছরিয়ে পড়ে এবং একসময় নিয়ন্রনের বাইরে চলে যায়। এই আগ্রাসী প্রজাতি স্থানীয় প্রজাতিকে ধীরে ধীরে বিদায় করে নিজেই পুরো জায়গা দখল করে নেয়।  প্রাকৃতিক খাদকের ব্যাপারটি ছাড়াও কোনো উদ্ভিদ বা প্রাণীর ৪ টি বৈশিষ্টের কথা বলি যে বৈশিষ্টগুলো ঐ প্রজাতিকে আগ্রাসী হতে সহায়তা করে:
১) দ্রুত বংশবৃদ্ধির ক্ষমতা
২) দ্রুত বেড়ে ওঠার ক্ষমতা
৩) দ্রুত বিস্তারের ক্ষমতা
৪) দ্রুত খাপ-খাইয়ে নেয়ার ক্ষমতা
এবং সর্বোপরি- অনুকূল পরিবেশ।
----------------------------------------
হিন্দি কথা, ভারতীয় সিনেমা, নাটক, সিরিয়াল- মোট কথা হিন্দি সংস্কৃতি আমাদের জন্য কেন আগ্রাসী একথা মনে হয় আর বলার অপেক্ষা রাখে না। তবু বলি, একটি উদ্ভিদ বা প্রাণী যে উপায়ে (mechanism) বা যে কয়েকটি বৈশিষ্টের কারণে আগ্রাসী হতে পারে, এবং এর যে ক্ষতিকর প্রভাব, তার সবগুলোই সংস্কৃতির ক্ষেত্রেও প্রযোজ্য- তা ভারতীয়ই হোক আর ভুটানীয়। কেউ যদি ধারণা করে বসে থাকেন যে বাংলার পাশাপাশি একটু-আধটু হিন্দি দেখতে-শুনতে কোনো অসুবিধা নেই, তাহলে তাঁর প্রতি যথাযথ সম্মান রেখেই বলছি, 'এটি একটি ভ্রান্ত ধারমা'। 


জাপানে পারমানবিক দুর্ঘটনার একবছর




ভুমিকম্পের সাথে জাপানের সখ্যতা পুরোনো। শুধু গত এক দশকেই ৬ মাত্রার উপরে হয়ে গেছে অনেকবার।
কিন্তু ১১ মার্চের ৯ মাত্রার ভুমিকম্পটি শুধুই অন্য আরেকটি ভুমিকম্প হয়ে থাকেনি। চেইন রিয়্যাকশনের মত ভুমিকম্প জন্ম দেয় সুনামির, সুনামি আছড়ে পড়ে লোকালয়ে, পরমানু স্থাপনায় আর বিধ্বস্ত পরমানু কেন্দ্র হয়ে ওঠে আরেক বিভীষিকা। নিহত হয় পনের হাজার মানুষ, তিন হাজার এখনো নিখোঁজ, বাস্তুচ্যুত করে দেড় লাখ অধিবাসীকে। তাত্ক্ষনিক এই ক্ষতি ছাড়াও কত শত হাজার মানুষ তাদের শরীরে বিধ্বস্ত পারমানবিক চুল্লির বিকিরন বয়ে বেড়াচ্ছে তার হিসেব এখনও জানা নেই। জানা নেই দীর্ঘমেয়াদে জনস্বাস্থ্য, পরিবেশ, খাদ্যচক্রের উপর প্রভাব কি হতে যাচ্ছে। আর্থিক ক্ষয়ক্ষতিও এড়িয়ে যাবার উপায় নেই। বাংলাদেশের জিডিপির সমান আর্থিক ক্ষতি করে গেছে এই দুর্যোগ। ভৌত অবকাঠামো পূনর্নির্মানে সামনের বছরগুলোতে লাগবে আরো সমপরিমান অর্থ। জাপানের মত প্রযুক্তির উত্কর্ষে থাকা, ভুমিকম্প ব্যবস্থাপনায় এত এগিয়ে থাকা একটি দেশে সুনামি আঘাত করে আরো একবার জানিয়ে গেল প্রকতির কাছে মানুষ এখনও কত অসহায়! 
জাপানের সুনামি আর তার পরবর্তী পারমানবিক দুর্ঘটনার একবছর হয়ে গেলো আজ। গতবছরের ঠিক এই সময়টাতে সপ্তাহ কয়েকের জন্য আমি বাংলাদেশে। জাপানে যখন ফিরে যাই তখন আমি জানি সবকিছু যেমনটি দেখে এসেছি, ফিরে গিয়ে তেমনটি আর দেখবার নয়। ফিরে গিয়ে তেমনটি দেখিওনি। মানুষের আচরণ, জীবনযাপন, ভবিষ্যত চিন্তা সবকিছুতেই যে পরিবর্তন দেখেছি, তা গুছিয়ে লেখা আমার পক্ষে সম্ভব না, তাই সেদিকে যাচ্ছিও না।
জাপানি বন্ধুদের প্রতি সমবেদনা আর শুভকামনা।


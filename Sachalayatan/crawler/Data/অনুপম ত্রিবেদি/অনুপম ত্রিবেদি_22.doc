ছবিব্লগঃ প্রবল বিক্রমে বিক্রমপুর - ০২



রোজার মাসটা কোনো ছুটি ছাড়া টানা অফিস করে একটা কঠিন সিদ্ধান্ত নিয়ে ফেলেছিলাম আর তা হলো এবার ঈদের ছুটিতে অবশ্যই কোথাও যাবো। ক্যাম্রার অবস্থা ভালোনা, তার মধ্যে রোয়েনা বর্তমানে ক্যাম্রাহীনতায় ভুগছে, তারপরও এই সঙ্কল্প থেকে এক চুলও টলবোনা বলে প্রতিজ্ঞাবদ্ধ হলাম। কিন্তু শালার, যাবোটা কোথায়? ঈদের পর তো বাংলাদেশের ঘুরাঘুরি করার মতো সর্ব অঞ্চলে মানুষের ভীড়ে টেকা দায় হয়ে যায় ... তবে ... তবে ... আমাদের কি আর কোথাও যাওয়া হবে না? পরিস্থিতি যখন এতটাই ঘোলাটে ঠিক তখন প্রমিথিউসের মতো এক খাবলা আগুন হাতে আসমান থেকে নেমে এলো ‘কাউয়া’। কা ... কা ... রবে জানান দিলো যে এবার ঈদের পর বিক্রমপুর যেতে নাকি কোনো বাধা নেই। কারন, আবুইল্লা বা ফারুইক্কা কেউ ‘এই ঈদে কম কম বিক্রমপুর যান, জীবন উন্নত হবে’ টাইপ বক্তব্য দেননি। সুতরাং আমাদের সামনে সম্ভাবনার সমস্ত দুয়ার চিচিং ফাক করে খুলে গেলো।
সেপ্টেম্বরের ৩ তারিখ রাতে রওনা হয়ে ৫ তারিখ রাতে ফিরে আসবো এইরকম একটা খসড়া প্ল্যান দাড় করিয়ে আমাদের দলের অন্যতম সদস্য এন্ড টপ মোস্ট ফাউল (TMF) আবীরকে মাথাটা একটু ভালো করে পরীক্ষা করানোর জন্য পাবনা পাঠিয়ে দেয়া হলো। আর ঐ দিকে আমাদের পুরো টিমের আরাম-আয়েশ, লাফ-ঝাপ, সর্ট শাটার-লং শাটার মারার ব্যাবস্থা দেখার জন্য রেকি টিম হিসেবে বিক্রমপুর পাঠানো হলো আসমান ভরা ডাক ওয়ালা কাউয়াকে। আমি আর রোয়েনা ঢাকায় থেকে অতি উন্নত প্রযুক্তির মাধ্যমে সমস্ত প্ল্যান প্রোগ্রামের ডেমো ভার্শন গুলো ফাইনাল ভার্শনে ট্রান্সফার করতে লাগলাম। 
সমস্ত প্ল্যানকে মস্ত বড় বৃদ্ধাঙ্গুলি প্রদর্শন করে টপ মোস্ট ফাউল (TMF) আবীর তার ডাক্তারের কাছ থেকে ছাড়া পেতে করলো দেরী। ডাক্তারের মতে আবীরের নাকি মাথার তার এখনো পুরোপুরি জোড়া লাগার মতো পরিস্থিতিতে নেই। তাই আবীর আর অপেক্ষায় না থেকে পাবনা ম্যান্টাল হসপিটালের একটি এম্বুল্যান্স চুরি করে গভীর রাতে ঢাকা বরাবর পলায়ন করলো। আর আমরাও প্ল্যান চেঞ্জ করে ৪ তারিখ সকালে রওনা হলাম বিক্রমপুরের উদ্দেশ্যে। আবারও সদস্য ৪জন – আমি, রোয়েনা, আশরাফ আর আবীর (TMF)। আটপাড়া জোড়াব্রিজের মোড় পর্যন্ত গাড়িতে গিয়ে বাকী পথ যেতে হলো নৌকায়। গাড়ি থেকে নেমে নৌকায় উঠা মাত্র আমাদের ক্যাম্রাগুলো একের পর এক শাটার ফেলতে লাগলো। কারন তখন আমাদের চোখের সামনে আপূর্ব সব দৃশ্যের আনাগোনা। আকাশ ভরা শরতের মেঘ, হালকা বাতাস আর পানিতে মেঘের ছায়া ... মাঝে মাঝে কিছু নৌকা আমাদের পাশ কাটিয়ে চলে যাচ্ছে আর মাঝি অবাক দৃষ্টিতে দেখছে চারটা পাগলের অদ্ভুৎ সব কর্মকান্ড! 
১) নৌকায় মাছ ধরা চলছে

২) পাশ কেটে চলে যাচ্ছে নৌকা

৩) ‘কোপা সামসু’

আশরাফের নানা বাড়িতে পৌছে ব্যাগ গুলো রেখে ওর নতুন মামাতো ভাই ‘পটলা’ কে এক ঝলক দেখেই যে যার মতো কাপড় চেঞ্জ করে ঝাপিয়ে পড়লাম বর্ষার পানিতে ... আহা কি আনন্দ আকাশে-বাতাসে! প্রায় ঘন্টা খানেক চুবনি খাওয়ার পর বাড়ি ফিরে ফাইনাল গোসল শেষে লাঞ্চ করে হালকা ঘুম দিলাম। বিকেলে ‘কোপা সামসু’ রব তুলে নৌকা নিয়ে বের হলাম ছবি তুলতে। যেদিকে তাকাই শুধু দেখি আকাশ কেমন যেনো বেহায়ার মতো ঝুপ করে এসে পানির গায়ে গা ঘেঁষছে, শালার লুল! এর মধ্যেই নৌকা থেকে শুরু হলো কোপানো, শেষ বিকেল পর্যন্ত উপুর্যুপুরি কুপিয়ে এলাম বাড়ির সামনেই এক স্কুল ঘরে। যেখান থেকে আমরা লং-শাটার কোপাবো ... মু হা হা হা ...  
৪) স্কুল ঘরের মাঠ !!!

৫) আবারও স্কুল ঘরের মাঠ !!!

৬) ৬ শটের প্যানোরামা (ট্রাইপড ছাড়া !!)

৭) বর্ষার বি এম ডব্লিউ

৮) মাছ আটকানোর সীমানা নির্ধারণ – ০১

৯) মাছ আটকানোর সীমানা নির্ধারণ - ০২

১০) দিনের শেষ আলোর শেষ ব্যাস্ততা

বেলা গড়িয়ে যখন সন্ধ্যা নামলো, গলি ঘুঁপচির শেষ আলোও চম্পট দিলো তখন আমরা ফুসফুস ভরে নিকোটিন নেয়া শেষে ট্রাইপড আর ক্যাম্রা গুলো টুপ্টাপ করে সেট করলাম। শুরু হলো লং শাটার মারার পালা। মাগার আগে বুঝি নাই যে আলো কম থাকলে বেকুব মাছগুলোকে ধরার জন্য মানুষজন নৌকা করে ট্যাটা আর টর্চ হাতে সদলবলে পানিতে ঝাপিয়ে পড়ে। বার বার ফ্রেমের ভেতরে-বাইরে এসে আমাদের কম্পোজিশনের চৌদ্দটা বাজিয়ে মহা সুখে ঘুরে বেড়াতে লাগলো এরা !!! তারপরেও মারলাম কতোগুলো, কিন্তু সেগুলো মহা অখাদ্যের মতোই লাগলো। তারপর কাউয়ার নানাবাড়ি থেকে নাস্তা করার ডাক সামলাতে না পেরে ওখানেই চলে গেলাম, রাতে আবারো এই স্কুল ঘরে ফিরে আসবো - এই প্ল্যান করে। ওখানে ছাদে একটা হালকা কোপ দিলাম। তারপর আবারও সেই স্কুল ঘর ... আবারো মৎস শিকারীদের ডিস্টার্বিং আনা-গোনা ... আর আমাদের অখাদ্য সব লং শাটার !!! 
১১) ছাদে বসে বিড়ি ফুঁকে মেরে দিলাম একটা (সামনের গাছ গুলারে থাবড়াইতে মঞ্চাইতাছিলো)
 
১২) স্কুল ঘরের পাশে বসে আরেকটা

পরেরদিন সকালে মাথায় পড়লো বাজ! কাউয়ার ছোটো চাচার মেয়ে দেখা উপলক্ষে ওর দাদাবাড়ি চলে যেতে হবে। মেজাজ খ্রাপ করে রওনা দিলাম। ওর চাচা মেয়ে দেখতে গিয়ে একেবারে ফাইনাল কাজে নেমে গেলো ... আই মিন বিবাহ করে ফেল্লো আর কি !!! ওর দাদাবাড়িতে ফিরে এসে চিন্তা করলাম যে আমাদের কিছু একটা করতেই হবে। যেই ভাবা সেই কাজ ... রাত প্রায় তিনটা পর্যন্ত বাড়ির সামনের রাস্তায় চললো আমাদের ভৌতিক এক্সপেরিম্যান্ট। সে এক বিশাল ইতিহাস, মাটিতে শুয়ে-বসে, গড়া-গড়ি করে ... আমি, রোয়েনা, কাউয়া, ও দ্যা TMF একের পর এক শাটার মারতে লাগলাম। কিন্তু ওগুলাও প্রায় অখাদ্যই রয়ে গেলো। তবে কাউয়ার চাচার শেভিং জেলের মুখখা চুরি করে টর্চের মুখে সেঁটিয়ে লাল রঙের লাইট পেইন্টিং সেশনটা খুব মজার ছিলো মাইরী! 
১৩) নৌকায় যাতায়াত 

১৪)

১৫) একটা ভৌতিক লাইট পেইন্টিং সহ লংশাটার
(মঠেলঃ রোয়েনা, লাইট-ক্যামেরা-এ্যাকশনঃ আমি নিজে ...)

(লাইট পেইন্ট করে ‘সচলায়তন’ লিখেছিলাম, কিন্তু ওটা এখন দিতে পারছিনা, পরে লটকানোর আশা রেখে গেলাম)
তারপর আর কি ... সকালে ঘুম থেকে কোনোমতে উঠে চলে এলাম এই আব্জাব কংক্রিটের শহরে ... আবারও জ্যাম, অফিস, অনেক রাতে বাড়ি ফেরা, বিশ্রী ব্যাস্ততা ... এইসব ...    
[ফুট-লুটঃ ৩,৬,৯,১৫ বাদে সব গুলা HDR করা।]


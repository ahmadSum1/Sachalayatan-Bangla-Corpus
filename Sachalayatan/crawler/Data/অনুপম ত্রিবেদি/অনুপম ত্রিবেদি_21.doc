গিটারের যাদুকর



তখন গুগল ছিলোনা, ছিলোনা উইকি। এখনকার মতো কিছু কি ওয়ার্ড লিখে কোথাও কোনো সার্চ দেয়ার ব্যাবস্থা ছিলোনা। ছিলোনা বিনামূল্যে সহজেই কিছু ডাউনলোড করার ব্যাবস্থা। কিন্তু একটা জিনিশ ছিলো আর তা হলো মনের মধ্যে সঙ্গীতের প্রতি ভয়াবহ ভালোবাসা আর আকর্ষন। হ্যাঁ, আমি সেই ৯০ দশকের দিকের কথা বলছি, যখন আমাদের ওয়েস্টার্ণ মিউজকের সমস্ত ক্ষুধা মেটানোর দায়িত্ব একা কাঁধে নিয়েছিলেন রেইনবো’র কবীর ভাই। টিফিনের টাকা, বাজার থেকে এদিক-সেদিক করে পাওয়া টাকা জমিয়ে যখন একটা ৬০ মিনিট অথবা ৯০ মিনিটের ব্ল্যাঙ্ক ক্যাসেট কেনার সামর্থ হতো তখনই এক কাজিনকে নিয়ে ছুটে যেতাম এ্যালিফেন্ট রোড। এই লোকটিই হাতে ধরে চিনিয়েছিলেন একটি ব্যান্ডকে, চিনিয়েছিলেন একজন ভয়াবহ ব্রিলিয়ান্ট গিটারিস্টকে – ডেভিড গিলমোর (David Gilmour)। 
সেদিনের কথা ঠিক বলে বোঝানো যাবেনা, যেদিন জীবনে প্রথমবারের মতো Comfortably Numb  শুনে ‘থ’ হয়েছিলাম গিটারের কারুকাজে। একজন মানুষের পক্ষে এতোটা অনুভূতি মিশিয়ে গিটার বাজানো কিভাবে সম্ভব? কিভাবে সম্ভব এতটা আবেগ নিয়ে একটা গানকে গাওয়া? শুরু হলো আমার আরো গহীনে খোঁজা। ধীরে ধীরে শুনলাম আরো অনেক অনেক অনেক গান, শুনলাম সেই সব জাদুকরী গিটারের আপরূপ মূর্ছণা। আর যেদিন প্রথম শুনলাম Shine on you crazy diamond, সেদিন থেকে এই কূহকেই আটকে গেলাম। হয়তো Gilmour পৃথিবীর সেরা গিটারিস্ট নন, কিন্তু তাঁর গিটারে এমন কিছু মায়া আছে যা বর্ণনারও অতীত। 
আমরা যারা সেই নব্বইয়ের সময়ে ওয়েস্টার্ণ মিউজিকে আসক্ত ছিলাম এবং এখনও আছি, তাদের সবার গল্পগুলো হয়তো এই একই রকমের। আমি নিজের ভেতরের অনেক কথাই ঠিকমতো বলতে পারিনা, তাই গুছিয়ে কিছু লিখা হয়না। এখানে আমরা যারা এই Gilmour ভক্ত আছি, তারা কি মন্তব্যর ঘরে নিজেদের সেইসব স্মৃতীচারণ করতে পারি না – প্রথম Gilmour শোনা, গিটারের প্রেমে পড়া, নিজের একটা স্বপ্নের গিটার কেনা ... এই গল্পগুলো? 
আজ David Gilmour এর জন্মদিন। চলুন তবে নিজেদের সেই গল্পগুলো আজ করেই ফেলি ...
[পাপীষ্ঠ নজরুলিস্লামের চাপে পড়ে এই লেখার জন্ম। আমার করার কিছু ছিলোনা, না গো ... ... ]


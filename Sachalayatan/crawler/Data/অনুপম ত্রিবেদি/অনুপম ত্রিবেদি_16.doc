দূরের তারা



কিছু না, কিচ্ছু না, শুধু এলোমেলো বিচ্ছিন্ন কিছু চিন্তাগুলোকে শব্দের প্রতিচ্ছবি দেয়ার চেষ্টা।
আসলেই কিছু না ...
=========================================================
মাঝে মাঝে অনেক দূরের কোনো বাঁশির শব্দকেও আপন মনে হয়, মনে হয় যেনো চিরচেনা। আমরা এভাবেই বেঁচে থাকি অনেক অপরিচিত পরিচিতি গুলোকে সঙ্গী করে। অথবা পরিচিত অপরিচিতি গুলোকে সঙ্গী করে! যেভাবেই হোক আলো আর আলেয়ার পার্থক্য বোঝাটা কোনো বিমূর্ত বিমূগ্ধতা নয়, এটা খুবই সাধারণ একটা ব্যাপার। দেখার চোখটাই আসল, কখনো মন দিয়ে হলেও! আমরা এই ব্যাস্ত জীবনের ছায়াকে নিজের কায়া ভেবে এর মাঝেই খুঁজে বেড়াই আপন অস্তিত্ব, অস্তিত্বের স্বপ্ন, ইত্যাদি। কিন্তু ক'জন ভেবে দেখি ঐ দূরের বাঁশির শব্দের মতোই কিছু আপন ইচ্ছা, একান্ত নিজের না বলা কথাগুলোর কুয়াশা নিয়েই আমরা আশাহত হয়ে কাটিয়ে দেই দিনের পর দিন। একটা অপরিচিত অবয়বকে চিনতে পারার জন্য দিশেহারা হয়ে খুঁজে বেড়াই ইতিহাসের সমস্ত পাতা, ভেবে দেখারই সময় পাইনা একবারও - তাকে চিনি, মন দিয়ে, মনের সমস্ত বিভোর স্বপ্ন গুলোকে দিয়ে। যেদিন তার নিজস্বতাকে আবিষ্কার করে সামনে গিয়ে দাঁড়াতে চাই, সেদিন বুঝতে পারি - তারার আলো চোখে দেখেও তার অস্তিত্ব কতটা দূরে! ক'জন চিনতে পারি আসল আপনকে, ক'জন ভাবতে পারি আমার নিয়তির মতোই অমোঘ কোনো সত্য নিয়ে ঠিক পাশেই পড়ে আছে ছোট্ট একটি পাখির পালক!  
না বলা কথাগুলোর স্তুপ বুকে নিয়ে বয়ে বেড়াই দিনের পর দিন। সময় কোথায়? এক দন্ডের জন্য অবসর নেই যেনো, একবার সামনে দাঁড়িয়ে কথার ফুল গুলোকে শব্দের মালায় গাঁথি। কিসের ব্যাস্ততা এতো, কিসের এতো আয়োজন, যদি একাই থেকে গেলাম নিজের অনুভূতি গুলোকে নিজেরই রেখে? কোথায় আমি, আমার চাওয়া গুলো? কোথায় আমার জীবনের সেই মন্ত্র যাকে মুঠোয় বন্দি করে হারিয়ে ফেলেছি নিজেরই হাতে? জানতে কি চাও তুমি, আজ তোমার তুমি কোথায়? জানতে কি চাও তোমার তারার আলোয় একটা ছোট্ট দ্বীপ উৎসবের আনন্দে আলোকিত? তোমার প্রতিটি শব্দ চিরচেনা অস্তিত্বে আমার? ঠিক যখন তোমার পৃথিবী মেঘের চাদরে ঢাকা, আমার এখানে তখন আমি ভিজে গিয়েছি সেই জলে। আমার সূর্যের আলোতে তুমি হেসেছিলে, তোমার আনন্দের ঢেউয়ে উত্তাল আমার দীগন্ত। কেউ বুঝিনি কোনোদিন, খুঁজিনি হয়তোবা। ঠিক যেভাবে এতোদূর হেঁটে এসে তোমার ফুরিয়ে যাবার আক্ষেপ, ঠিক সেখানেই আমি ক্লান্ত, অবসন্ন। তোমার চোখেল জল এসে যে বালুচরে এঁকে দিয়েছে হাজারো আল্পনা, সে পথেই আমার হেঁটে চলা। তোমার বাগান তো আমার বিস্তীর্ণ অরণ্য অভিযান। সীমার প্রান্ত পেড়িয়ে প্রতিটি পদক্ষেপ আমাদের একই সুতায় গাঁথা। খুঁজিনি, তাই হয়তো এভাবেই এলোমেলো সময় গুলোকে এক করে একটি গল্প লেখার তাড়নায় আজ সেই শব্দের উৎস খুঁজে ফেরা। ছিলাম, দু'জনেই সেখানে, যেখানে একে একে পেয়েছি সমস্ত আনন্দ-বেদনা আর অপার বিস্ময়ের হাতছানি। তুমি ছিলে সন্ধ্যার নরম আলোর রঙ্গে, যেখানে আমারই এঁকে চলা সেই আলোর মুগ্ধতা। তুমি ছিলে সেই বাতাসের ঘ্রাণে, যার আনন্দেই আজ এই নিঃশ্বাস। তুমি ছিলে ... তুমি ছিলে, আমার কুড়িয়ে পাওয়া নূড়ি গুলোর মাঝে সবচেয়ে আড়াল হয়ে। তুমি ছিলে।
অনেক দূরের তারা হয়েও সেই সুরের মতো তুমি আছো, আমার চোখেরই সামনে।



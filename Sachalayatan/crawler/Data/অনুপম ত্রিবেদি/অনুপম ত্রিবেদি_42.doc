ছবিব্লগঃ ল যাই মনা সিলটত ... পয়লা পর্ব ...



ঠিক কিভাবে আর কি দিয়ে শুরুটা করবো তা ভাবতে ভাবতে একটা সময় গিয়ে মনে হলো - কি আর পারি? আসলেই তো তাই! আর যা পারি তা দিয়ে কি করা যায়, সেই প্রশ্নটাও কিন্তু থেকে যায়। কাজের মধ্যে আছে একটু অফিস যাওয়া, ঘুরাঘুরি করা, ছবি তোলা, সচলায়তন-এ ঢূঁ মারা আর একটু-আধটু ফেসবুকিং & ফ্লিকারিং ... এই তো! তবে হ্যাঁ, ঐ ছবি তোলার কাজ নিয়ে কিছু একটা করা যায়, তার সাথে ঘুরা-ঘুরির কিছু  ঘটনা জোড়া দিয়ে। বাহ, বেশ তো!
এইতো ক'দিন হলো সিলেট থেকে ঘুরে এলাম, একেবারে হুট করে গিয়ে হাট করে চলে আসা যাকে বলে। খুব কাছের বন্ধু সিলেটের শাওন 'সুপার স্টার' হবার প্রতিযোগিতায় অংশ নিয়ে কক্সবাজার ঘুরে গভীর রাতে এলো ঢাকায়। শুরু হলো আমাদের ম্যারাথনাড্ডা। আমি, আমার বউ রোয়েনা আর শাওন সামনে যেই টপিকই পেয়েছি, ঐটা নিয়েই দু হাত-পা খুলে আড্ডা মেরেছি। তো কাজ শেষে শাওন মনস্থির করলো যে এবার তার যাবার পালা। আমি আর রোয়েনা এই ২০১০-এ এখন পর্যন্ত সিলেট যাইনি, তাই বেজায় মন খারাপ। এবার দেখলাম অফিসে কাজের চাপ নেই বললেই চলে আর আকাশে মেঘের নাচনটাও বেশ জম্পেশ। তাই আর দেরী না করে হুট করেই সিদ্ধান্ত নিয়ে নিলাম - হচ্ছে এবার সিলেট গমন! 
২২ এপ্রিল, ২০১০
হেলেদুলে রাত ১০টায় রওনা হলাম মিরপুর থেকে কলাবাগানের উদ্দেশ্যে। আগে টিকিট কাটা ছিলোনা তাই গিয়েই কাটতে হবে। কিন্তু একি, কোথাও টিকিট নেই! পরি কি মরি করে সি এন জি নিয়ে দিলাম দৌড় ফকিরাপুলের দিকে। যাক বাবা বাঁচা গেলো, শেষ মেষ তিনটা টিকিট পেলাম রাত ১২টার বাসে। তো নিশ্চিন্তে তিন জনা পাশের এক ফাস্ট ফুডের দোকানে আবারও আড্ডার ঝাঁপি খুলে বসলাম। ঠিক পৌনে বারটায় হুস হলো যে আমাদের খবর নেয়া দরকার - বাস কি এসেছে, নাকি আসবে। ইয়া আল্লাহ, আজ কপাল কী এতই খারাপ, কাউন্টার ম্যানেজার বললো কিনা ১২টার বাস পৌনে ১২টায় ছেড়ে চলে গেছে! নিজেকে চিমটি কাটলাম, স্বপ্ন দেখছিনা তো!! এতই অবাক হলাম যে পারলে রাস্তার লোকদের ধরে ধরে জিজ্ঞেস করি - ভাই এইডা কি বাংলাদ্যাশ নাকি বিদ্যাশ? যাই হোক শেষে এক কাউন্টার এটেন্ডেন্টের সাথে দৌড়াতে দৌড়াতে গিয়ে বাসে উঠলাম, ড্রাইভার সাহেব খুব ভদ্রতার সাথে খ্যাঁকিয়ে উঠলেন -"ধুর ভাইজান, আপনারা তিনজন তো আমারে লেট কইরা দিলেন"! কি তাজ্জিব এই দেশ, ১২টার বাস পৌনে ১২টায় ছেড়েও লেট???
--------------------------------
২৩ এপ্রিল, ২০১০
তো মহা ভোরে পৌছলাম ভালো লাগার সিলেটে। ঢাকায় যেখানে তীব্র রোদ আর ভ্যাপসা গরমে টেকা দায় সেখানে সিলেট গিয়ে তো পড়লাম এক বিশাল আশ্চর্যের মধ্যে কারন ওখানে তখন চরম বৃষ্টি চলছে। নিজের কপালকে আর একবার দোষারোপ করলাম একটা ফুলস্লিভ শার্ট না আনার কারনে। বৃষ্টিস্নাত বিকেল কিংবা সন্ধ্যা অনেক দেখেছি কিন্তু এই প্রথম বৃষ্টিস্নাত ভোর দেখলাম, এক কথায় আপূর্ব সেই আলো। গিয়ে উঠলাম শাওনের বাসায় - ওর আম্মুকে জ্বালাতন করতে। সকাল বেলা ঘুম থেকে উঠে নাস্তা সারতে সারতে বাজলো ১২টা। আমি, রোয়েনা, শাওন, সায়েম ভাই আর মুনায়েম ভাই মিলে রওনা দিলাম লাকাতুরা (স্থানীয়রা বলে লাক্কাতুরা) টি এস্টেট-এর দিকে। নিজেকে মনে মনে প্রস্তত করে নিলাম, ওখানে আমার ছবি তোলার কোনো কায়-কারবার নেই কারন লাইফষ্টাইল ফটোগ্রাফি আমার জন্য নয়। যা ভাবা তা’ই কাজ, আমার একটাও ছবি ঠিক মতো তোলা হলো না। তার উপর আবার যমের ডান্ডা পেটা হিসেবে উপস্থিত হলো তীব্র প্রকৃতির ডাক। সেই ডাকে সাড়া দিতে 'বে-দীশা' হয়ে মোনায়েম ভাইয়ের গাড়ী ফেলে সায়েম ভাইয়ের মোটর সাইকেল করে এক দৌড়ে বাসায়। আর আমার পিছু পিছু ছাগলের তিন নম্বর বাচ্চার মতো ফটোশ্যুট ফেলে রোয়েনা, শাওন আর মোনায়েম ভাইও চলে এলো। ঠিক করলাম বিকেলে বেড়িয়ে সবাই মিলে রাতে কিন ব্রিজে লং শাটার মারবো। বিকেলে সবাই মিলে শাহ পরান সেতু, ডাম্প ইয়ার্ড হয়ে চরম হৈ হৈ করতে করতে কিন ব্রিজ এলাম। এখানে তো দেখা যায় মানব মেলা, একটা ছবি তুলতে নিলে ১০-১২ জনকে বলতে হয় 'ভাই একটু সরবেন!' মহা মুসিবত। সেই মুসিবত ঠেলে অনেক মজা করে লং শাটার মারা হলো। আর সাথে উপরি হিসেবে পাওয়া গেলো মোনায়েম ভাইয়ের ক্যানন ওয়ান ডি এস মার্ক টু ক্যামেরাটা ব্যাবহার করার সুযোগ আর উঁনার স্পিড লাইট ব্যাবহারের এক চরম গুরুত্বপূর্ণ টিউটোরিয়াল। কিন ব্রিজ থেকে 'উন্দাল'-এ লাচ্ছি খেয়ে সোজা শাওনের বাসায়। আজকের মতো খেলা ফাইনাল!
একবারের জন্যও বুঝতে পারিনি কাল আমাদের জন্য কী অপেক্ষা করছে !!! 
(ছইলবে ...)
১। লাকাতুরা চা বাগানে ...

২। শাহ পরান সেতু 

৩। কিন ব্রিজ ... সূর্য ডোবার খানিক পরেই

৪। রাতের কিন ব্রিজ ( মঠেলঃ রোয়েনা)

=========================================
এবার রোয়েনার তোলা কিছু ছবি দিলাম -
লাকাতুরা চা বাগানে তোলা -
৫।

৬।

৭।

৮।

৯।শাহ পরান সেতু



ফিরে আসবে বলে 




তোমাদের চলে যাওয়াকে নিয়ে কোন প্রশ্ন করিনি আজ অব্দি
যেই ডাক এলে পরে দুধের শিশুও মায়ের কোল থেকে নেমে পড়ে কাদায়
কূলবধু তার পর্দা ভুলে, সে ডাকের মোহে, মাথার ঘুমটা কোমরে প্যাঁচিয়ে
দ্রিপ্ত পায়ে এগিয়ে চলে সূর্য ছোঁবে বলে,
তোমরা চলে গেছো দিগন্তে তোমাদের ব্যাপ্ত ছায়া রেখে।
সে ছায়ার আলোর নীচে ঈশ্বরো আজ অসহায়, হায়!
কিন্তু দ্যাখো, নির্লজ্জ শকুনের পাল আজো ঘুরে-ফিরে তোমাদের পায়ের গন্ধ খোঁজে,
তোমাদের গায়ের গন্ধ খোঁজে - কোন এক অশনী দৃষ্টি নিয়ে।
তোমরা চলে গেছো - ফিরে আসবে বলে,
বটের ছায়ায় এখনো ছোট্ট শালিক খুঁজে ফেরে
তোমাদের ফেলে যাওয়া পালক - শান্তিতে ঘর বোনার আশায়।
তোমরা দিয়ে গেছো তারার বুকে নীল আলো,
সন্ধ্যাকে করে গেছো তোমাদের আদরে তুলতুলে ম্লান।
তাই মা আমার আজো মাটির প্রত্যেকটি কণাকে ডেকে বলে
তার খোকার গল্প। প্রতিটি শষ্যদানা জানে সেই ঘুম পাড়ানি গান,
তোমরা ঘুমিয়ে পড়ার আগে বাতাস যে গান নিয়ে এসেছিলো
তার বুকে করে, তোমাদের তৃষ্ণার্ত ঠোঁট থেকে -
"আমার সোনার বাংলা, আমি তোমায় ভালোবাসি।" 
তোমাদের চলে যাওয়াকে নিয়ে কোন প্রশ্ন করিনি আজ অব্দি
কারণ তোমরা চলে গেছো - ফিরে আসবে বলে।



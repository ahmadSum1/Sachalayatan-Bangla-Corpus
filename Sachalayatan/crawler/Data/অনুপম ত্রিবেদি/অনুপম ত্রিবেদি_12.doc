ছবিব্লগঃ অপার্থিব আলোর ঠিকানা - ০২



মাঝে মাঝে খুব অবাক হই, বুঝে উঠতে পারি না যে কেনো এই পাগলামী আমার  ফটোগ্রাফি নিয়ে। আর মজার ব্যাপার হলো, এটা নতুন কোনো ঘটনা নয়, বহু আগে থেকেই আমি এরকম! আমাকে যারা ব্যাক্তিগত ভাবে চিনেন, তারা খুব ভালো করেই এটা জানেন! মনে পড়ে অনেক আগের কিছু ঘটনা, ৮৯ কি ৯০ সালের দিকে হবে। বাসায় যত অনুষ্ঠান হতো সেখানে অবধারীত ভাবে ক্যামেরাটা আমার গলায়ই ঝুলতো। অন্য কোনো দায়িত্ব নেবার কথা বললেই আমার হাজারো অজুহাত কিন্তু ছবি তুলতে হবে – এটা বলা হলেই আমার আর কোনো রা নেই। ছবি তুলতে যারা ক্যামেরার সামনে দাঁড়াতো, তাদের চেয়েও বেশি ব্যস্ত থাকতাম আমি ছবি তোলায়! কি এক বিশাল কর্মযজ্ঞ করে যাচ্ছি – এমন একটা ভাব নিয়ে এলোমেলো ছুটোছুটি লাগিয়ে দিতাম। আমরা তিন ভাইবোন মিলে টিফিনের টাকা, বাজার থেকে ‘মেরে’ দেয়া টাকা জমিয়ে ফিল্ম কিনতাম। ফুজি আর কোডাক ফিল্ম গুলো তখন স্টুডিও গুলোতে খুবই সহজলভ্য ছিলো। ISO জিনিশটা তখনও বুঝতাম না, শুধু ISO 100 লেখা দেখে কিনতাম। কারণ কোন এক স্টুডিও থেকে জেনেছিলাম যে, এটা বেশি স্পিডের ফিল্ম! কিন্তু কেনো এর স্পিড বেশি বা সেই স্পিডটাই যে কি, তা জানতে চাইনি। এখনো বাসার ‘ফ্যামিলি ফটো এ্যলবাম’-এ সবার মাঝে আমার অনুপস্থিতি এটাই মনে করিয়ে দেয় যে, ফটোগ্রাফারটি আমিই ছিলাম।
সেই ৯৮ এর দিকের কথা। তখন আর্ট শিখছি চারুকলার এক ভাইয়ার কাছে, সিএ তে ভর্তির কিছু আগে। যেহেতু এই দিকে ঝোঁকটা বরাবরই একটু বেশি ছিলো আর আমার কিছু ‘কাজ’ দেখে ঐ ভাইয়া আমাকে ফ্রি শেখাবেন বলে ঠিক করেছিলেন, তাই খুব একটা বেগ পেতে হয়নি আব্বা-আম্মার অনুমতির জন্যে। সপ্তায় তিনদিন রুটিন করে খাতা-পেন্সিল বগলদাবা করে বিকেলে গিয়ে হাজির হতাম আর ভরপুর আড্ডা মেরে রাতে বাসায় ফিরতাম। এই রুটিনের মাঝেই হঠাৎ একদিন আবিষ্কার করলাম যে এই লোকটার একটা Yasica SLR আছে! ইয়াল্লা, কয়কি? শুরু হলো আমার ধানাই-পানাই। কিভাবে ফোকাস করা লাগে, এক্সপোজার মিটার কিভাবে রিড করে, শাটার, এ্যপার্চার চ্যাঞ্জ করলে কিভাবে কি হয় এবং ‘ISO’ কি ইত্যাদি। ভিউফাইন্ডার দিয়ে এক নতুন জগৎ দেখা শুরু করলাম। সবচেয়ে বেশি মজা পেতাম ল্যান্স চেঞ্জ করার সাথে সাথে ফিল্ড অব ভিউ এর চেঞ্জটা। আহা, কি তামশা! কিন্তু সেই তখন থেকেই ওয়াইড এঙ্গেলের ফিল্ড অব ভিউটা আমার মাথা পুরোই খারাপ করে দিতো!
তারপর তো চলে আসলো ডিজিটাল যুগ। প্রথমে ভাবতাম – হুইৎ, ফিল্মে না তুলে একটা চিপ এর ভেতর ছবি তুলবো, এইটা কোনো কথা? কিন্তু হেরে গেলাম (আখেরে আসলে জিতে গেলাম), আমার সমস্ত আশা-ভরসাকে বৃদ্ধাঙ্গুলি দেখিয়ে ২০০৫-এ NIKON ঘোষনা দিলো যে, তারা আর ফিল্ম বডি তৈরি করবে না! আমার NIKON F5 কেনার সমস্ত ইচ্ছা নগদে মাঠে মারা গেলো। তবে হ্যা, আজো আমি তক্কে তক্কে আছি, একটা সেকেন্ড হ্যান্ড F5 কিনে শো-কেসে সাজিয়ে রাখবো, ইনশাল্লাহ। তারপর তো Nikon Cool Pix 4500, Nikon D40, Nikon D80 হয়ে এখন Nikon D300-এ ব্রেক কশলাম! আপাতত নতুন করে ক্যামেরা আর কেনার ইচ্ছে নেই। কেবল একটু রয়ে সয়ে হয়তো একটা D300 বেচে দিয়ে Canon এর ভালো একটা APS-C সেন্সরের বডি আর Canon 65mm f/2.8 MP-E 1-5x ম্যাগনিফিকেশনের ল্যান্সটা কিনতে পারি। কারণ ইদানিং ভেবে দেখেছি আমাকে দিয়ে Landscape এবং Macro ছাড়া আর কিচ্ছু হবে না। যেহেতু Nikon-এর ওরকম বিশাল ম্যাগনিফিকেশনের কোনো ল্যান্স নেই, তাই যদি Extreme Macro করতে চাই, তবে ঐ Canon-ই ভরসা। তবে এটা এখনও ‘ভাবনা’ পর্যায়েই আছে। দেখা যাক কি হয়! আর Landscape করার জন্যে তো একটা D300 আর Tokina 11-16mm f/2.8-টা রইলই! 
যখন Landscape-এর প্রসংগ চলেই আসলো, তাহলে কিছু কথা বলতেই হয়! আমার  Landscape করার প্রিয় জায়গা হলো সিলেট আর কিশোরগঞ্জে আমার গ্রাম। আজ অব্দি এই দুটো জায়গা আমাকে খালি হাতে ফিরিয়ে দেয়নি। আব-জাব যা কিছু তুলেছি, তার বেশিরভাগ ওখানেই। ঠিক বলে বোঝাতে পারবো না, কতোটা পাগলামী করি আমি সিলেট বা কিশোরগঞ্জ গেলে। ক্যামেরাটা যেনো হাত থেকে নামাতেই পারি না। তবে অনেক বছর পর ২০১৩ একটা বছর গেলো, একবারও সিলেট যাওয়া হয়নি! এইটা কোনো কথা? তবে এবার গেলাম কিশোরগঞ্জ, পাক্কা Landscape ফটোগ্রাফারের মতো ভোর আর সন্ধ্যার আলোতে ছবি তুললাম মন ভরে। ওটাতো একটা স্বর্গ, আর কিছু না! মরে গিয়ে যদি ভুল করে বেহেস্তে ঢুকে যাই তবে ওপরওয়ালার কাছে সুপারিশ করবো ওখানকার একটা অংশ যেনো উনি আমার গ্রামের মতো করে সাজিয়ে দেন, ঠিক যেই আলোতে অপরূপ হয়ে থাকে আমার মায়াময় গ্রামটা। ওরকম Landscape এর সামনে ঐ অন্তহীন সময়গুলো আমি ঠিক ঠিক পার করে দিতে পারবো (হুর পরীরা দৌড়ের উপর থাকো!!)।
এবার তাহলে একটু ঘুরে আসা যাক আমার নিজস্ব স্বর্গে ... 
১) ভোরের আলো ফোটার আগেই শুরু হয় ব্যাস্ততা -

---------------------------------------------------------------------------------------------------------------
২) অপার্থিব আলোর মায়া -

----------------------------------------------------------------------------------------------------------------
৩) বাড়ির সামনের রাস্তাটা -

----------------------------------------------------------------------------------------------------------------
৪) সন্ধ্যের ডুবু ডুবু সূর্যের প্রহর -

-----------------------------------------------------------------------------------------------------------------
৫) শেষ আলোর অপরূপ কূহক -

-----------------------------------------------------------------------------------------------------------------
৬) দিগন্ত থেকে সূর্যটা তখন চলে গেছে -

-----------------------------------------------------------------------------------------------------------------
৭) শিশু ঘাস ফড়িং-এর লুকোচুরি -

------------------------------------------------------------------------------------------------------------------
৮) একান্ত অবসরে আরেক শিশু ঘাস ফড়িং -

------------------------------------------------------------------------------------------------------------------
৯) সরিষা ফুলে এক মধু মাছি -

-------------------------------------------------------------------------------------------------------------------
১০) এক বিন্দু মুক্তা -

-------------------------------------------------------------------------------------------------------------------
১১) মুক্তা শিকারী? -

-------------------------------------------------------------------------------------------------------------------
১২) ঘন্টা খানেকের কিছু বেশি সময়ের একটা স্টার ট্রেইল -

-----------------------------------------------------------------------------------------------------------------------------------
Gears used - Nikon D300, Tokina 11-16mm f/2.8, Nikkor 35mm f/1.8, Nikkor Micro 105mm f/2.8
Software used - Adobe Photoshop CS 5 & Nik Color Efex Pro.
-----------------------------------------------------------------------------------------------------------------------------------
... চলবে ...


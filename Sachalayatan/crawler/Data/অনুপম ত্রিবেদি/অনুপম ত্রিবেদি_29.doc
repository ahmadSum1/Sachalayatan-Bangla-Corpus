ছবিব্লগঃ মুক্তি ...



ঘাসের পর ঘাসে শিশিরের মুক্তোদানা গুলোকে সাজিয়ে আমার শুধু স্বপ্ন দেখে যেতে ইচ্ছে করে। গম্ভীর সুনশান কোনো ভোরে পাখিদের সাথে গেয়ে উঠতে ইচ্ছে করে, মনে হয় লাল-হলুদ-কালো ফড়িং গুলোর সাথে আমিও একটু উড়ে উড়ে বেড়িয়ে আসি মাঠ থেকে মাঠে। ঘরের এই চার দেয়াল, স্কুলের একঘেয়ে পড়াশুনা, সকাল-সন্ধা সমাজের সব দম বন্ধ করা আচার-নিয়ম আমাকে কাছে টানে না। আমার চারপাশে ঘিরে থাকা মানুষগুলো আমায় বোঝেনা, আমার চোখে চেয়ে পড়তে পারেনা আমার কথাগুলো, আমার ইচ্ছেগুলো, আমার অনেক কষ্টগুলো। ওরা জানেনা, আকাশে সাতরঙ্গা রংধনু দেখলে আমার মেঘ হয়ে যেতে ইচ্ছে করে, আমি একদিন ঠিক ঠিক মাছ হয়ে পুকুরের অনেক নীচে গিয়ে দেখে আসবো পাতাল পুরীর অজানা রাজ্য, ওরা জানেনা। 
ওরা জানেনি, হয়তো জানবেওনা, আমার আজ ছুটি। কেউ দেয়নি, কিন্তু তবুও আজ আমার ছুটি। আমি হাঁটতে হাঁটতে অনেক দূরে যাবো, যেখানে গেলে ঐ দিগন্ত রেখাটা ঠিক আমার পায়ের নীচে পড়বে। যেখানে ছোট্ট একটু লাফ দিতে পারলেই আমি মেঘ গুলোকে ছুঁয়ে দেখতে পারবো। আমি আজ বৃষ্টির সাথে গান করবো, অনেকগুলো গান। যে গান গুলো কাউকে কোনো দিন শোনাতে পারিনি। সেই স্বপ্নগুলোর কথা আমি পাখিদের বলবো, যে স্বপ্ন গুলো দেখা জন্য আমি সারা রাত জেগে থাকি। আমি আজ শিশিরের মুক্তাকে আমার কষ্টগুলো ধুয়ে দিতে বলবো। আজ মাঠের ঘাসের সাথে অনেক গল্প হবে, যে গল্পের ভাষা আমায় ঘিরে থাকা মানুষেরা বোঝেনি। 
তোমরা আসলে কিছু জানোনি, তোমরা জানতে পারনি, এই ভাষাহীন পৃথিবীতেই সব আনন্দ আর সৌন্দর্য। তোমরা যেভাবে আমায় নিয়ে বিদ্রুপ করো, আমাকে বোবা বলো, ঠিক সেভাবে তোমাদের সবাইকে মূর্খ বলে আমি চিৎকার করে হাসবো ... কারন, আজ আমার দিন ... আমার স্বপ্নের মুক্তির দিন।  

## ছবিটি টামনি, কিশোরগঞ্জ থেকে তোলা। ছবির ছেলেটি আমার ভাইস্তা, যে কথা বলতে পারে না, সারাক্ষণ শুধু মাঠে-মাঠে ঘুরে বেড়ায়।


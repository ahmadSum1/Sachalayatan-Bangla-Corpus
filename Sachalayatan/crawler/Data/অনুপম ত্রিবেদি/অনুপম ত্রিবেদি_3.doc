ছবি-ব্লগঃ ছদ্মবেশী মাকড়শা এন্ট মিমিকিং জাম্পিং স্পাইডার




প্রকৃতী বড় হেয়ালী আর খেয়ালী, এখানে ঘটে যায় কতো কিছু! কখনও বা সেটা আনন্দের, কখনও কষ্টের আবার কখনও বড়ই অদ্ভুত। প্রকৃতী আমাদের শুধু 'মানুষ' হয়েই চলতে শিখিয়েছে। তাই পাখির মতো উড়তে গেলে, মাছের মতো পানির নীচে চলতে গেলে আমাদের 'টেকনোলজি'র সহায়তা নিতে হয়। তো যাই হোক, ব্যাপার সেটা না। ব্যাপার হলো প্রকৃতীতে ক্যামোফ্লেজ করে পরিবেশের সাথে মিশে থাকার পাশাপাশি আরো একটা মজার ঘটনা আছে আর তা হলো ডিসগাইজ বা ছদ্মবেশ ধারণ। এন্ট মিমিকিং জাম্পিং স্পাইডার হলো এমনই একটি ছদ্মবেশী মাকড়শা যে দৃশ্যত পিপড়ার মতো বেশ ধারন করে তার শিকারকে বোকা বানায় এবং সেই সাথে নিজেও শিকার করে।
দুইটি কারনে তাদের এই আচরণ - ১) পিপড়ার শিকারের হাত থেকে বাঁচা এবং ২) পিপিড়ার দলে ভিড়ে গিয়ে সেই পিপড়াকেই শিকার করা। তবে তারা অন্যান্য মাকড়শাও শিকার করে খায়, যখন ঐ মাকড়শাটি তাকে পিপড়া ভেবে শিকার করতে আসে। কী অদ্ভুত, তাই না?
পৃথিবীতে প্রায় ২০০ ও অধীক প্রজাতীর এন্ট মিমিকিং মাকড়শা দেখা যায়, যারা তাদের বাসস্থানের আশে-পাশে থাকা পিপড়াদের সাথে রঙ এবং বৈশিষ্ট মিলিয়ে ছদ্মবেশ নেয়। এমনকি এই সব মাকড়সার শরীর পিপড়ার মতোই তিন ভাগে বিভক্ত। যেখানে প্রায় সব মাকড়শার শরীরের গঠণ হলো - ধড়/মস্তক এবং উদর/পেট, সেখানে এই মাকড়শার গঠন পিপড়াদের মতো - মস্তক, কোমর (মধ্য সন্ধি) এবং উদরে বিভক্ত। পিপড়া ষষ্ঠপদী অর্থাৎ ছয় পা ওয়ালা আর মাকড়শা অষ্টপদী বা আট পা ওয়ালা, তো এরা পিপড়ার মতো হবার ভনিতা করার জন্যে তাদের সামনের দুই পা মাথার উপর তুলে ধরে ওগুলোকে পিপড়ার শুড় বা এ্যান্টেনার মতো নাড়াতে থাকে। এছাড়াও আরো মজার ব্যাপার হলো এই মাকড়শাদের হাঁটার ভঙ্গি অন্যান্য জাম্পিং স্পাইডারের মতো সোজা-সাপ্টা না, তারা পিপড়ার মতো একটু হেলেদুলে শরীর নাড়িয়ে হাঁটে। এছাড়াও এদের শরীরের রোম জাম্পিং স্পাইডারদের মতো এতো ঘন আর বড় হয় না, পিপড়াদের মতোই হালকা পাতলা হয়। উইকি থেকে এদের সম্পর্কে একটু বৈজ্ঞানিক কচ কচ -

গেলো ৬ মার্চ ২০১৫ তে গেলাম ম্যাক্রোর স্বর্গ ঢাকা বোটানিকেল গার্ডেনে। বেশ কিছুক্ষন একটা ছোট্ট বেত ঝোপে বসে থাকার পর হঠাৎ করেই দেখা পেলাম জনাবের। বেশ দুলকি চালে এদিক সেদিক হাঁটছিলেন উনি আর ক্যামেরার ফ্লাশ মারলেই পালিয়ে যাবার চেষ্টায় ছিলেন। তখনও জানতাম না তার এই ব্যাস্ততার কারন কি, পরে বুঝলাম যে উনি ক্ষুধার্ত এবং শিকারের আশায় আছেন। কারন তার কিছু পরেই মনে হলো বাতাস খেতে এদিক সেদিক ঘুরছে একটি কচি গ্রিন অর্ব ওয়েব স্পাইডার। তারপরে কী ঘটলো জানতে হলে চলুন রুপালী পর্দায় -
১) এন্ট মিমিকিং স্পাইডারটি তার ঘরের উঠানে টহল দিচ্ছিলো তখন -

২) 'বসন্ত বাতাসে, সই গো, বসন্ত বাতাসে ...' গান গাইতে গাইতে গায়ে একটু হাওয়া লাগাচ্ছিলো এই নাদুস নুদুস গ্রিন অর্ব ওয়েব স্পাইডারটি -

৩) দুজন হঠাতই মুখোমুখি হয়ে গেলো, গ্রিন স্পাইডারটি কিছুটা কিংকর্তব্যবিমুঢ় হলেও এন্ট মিমিকিং স্পাইডারটি বেশ কনফিডেন্স নিয়েই শিকারের জন্যে প্রস্তত হলো -

৪) সেই কনফিডেন্সের চোটেই কিনা জানিনা, কিন্তু ওয়েব স্পাইডারটি শেষ চেষ্টা হিসেবে পাতার নিচে লুকোবার চেষ্টা করলো। আর এদিকে এন্ট মিমিকিং স্পাইডারটি তার জায়গায় অবিচল-

৫) জীবন মরনের মাঝে ছোট্ট একটা যুদ্ধ হলো কয়েক সেকেন্ডের জন্যে-

৬) যুদ্ধে বিজয়ী এন্ট মিমিকিং স্পাইডার-

৭) কচকচ কচকচ ... খাওয়া চলছে -

৮) আহ বেশ মজাদার একটা লাঞ্চ হলো আজ - 

নোটঃ এইটাই আমার প্রথম কোনো শিকারের পুরো ঘটনার ছবি তোলা আর সেদিন বাতাসের তান্ডব এতো ছিলো যে এই কয়টা ছবি পেতে জান বেড়িয়ে গেছে। ব্যাপারটা যদিও অনেক ধৈর্যের এবং সেই সাথে ভাগ্যের সহায়তারও দরকার এখানে, তবুও সামনে এরকম আরো কিছু কাজ করার ইচ্ছা আছে। ছবি গুলো Nikon D300 এবং Nikon Micro 105mm f/2.8 লেন্সে তোলা।


ফটোব্লগ - রাত্রিকালীন ছবি ও শব্দমালা (ছবি - কাব্য)




আমার আকাশে তোমার প্রলয় মেঘ - খেলা করে, হারিয়ে যায়, কোন এক দূর্বোধ্য বিজলী চমকানো আলোর অন্তরালে। জনাকীর্ণ পানশালায় তুমি দিতে চেয়েছিলে রমণীসূলভ উষ্ণতা। কিন্তু হায়, সস্তার তিন অবস্থার মতো তোমার আদিম আগ্রহেরও পড়ে গেলো ভাটা। তুমি কি গান জানতে? নাকি আমি উইন্ড চাইমের স্বরলিপিকে তোমার করুণ কোন গুন-গুন ভেবেছিলাম স্বপ্ন ভাঙ্গা ভোরে? 

যে রাস্তায় চলতে তুমি, তার প্রত্যেকটি বালুকণা আমি উলটে দেখেছি - তোমার সমস্ত অহং তাতে জড়িয়ে আছে। কি আশ্চর্য, তোমার অহমীকার ক্লেদ থেকে তুমি রংধনুর একটা রংকেও ছুটি দাওনি! আজ আমার এই উষ্ণ শহরে বয়ে চলা মেঘ তাই নিলীমায় হারায় তোমার বুকের সেই 'না পাওয়া সব বেদনা' কে সঙ্গী করে।

তুমি ঘুমিয়ে আছো। তুমি ঘুমিয়ে থাকো। তোমরা এসেছো শুধু ঘুমুতে আর ঘুম পাড়াতে। আমি জেগে থাকি। আমরা জেগে থাকি নির্ঘুম এক নিশাচর প্রান হয়ে। 

যখন দিন তার আলো হারায়, তোমরা তাকে সন্ধ্যা বলো - কি এক বিমূর্ত মূর্খ তোমরা। আলো কি কখনো হারিয়ে যেতে পারে? সন্ধার সাজ শেষ হলে আসে যেই রাত্রি তার কি কোন আলো নেয়? ঐ আলোতে কি কখনো অবগাহন করেনা এই লাল-নীল আল-বাতাস? নিজস্ব চোখ দিয়ে যাকে দেখিনা - তার অস্তিত্ত্বের প্রশ্নই করি আমরা। হায়রে মানুষ! দিকে দিকে জ্বলে উঠে লন্ঠন, পিদিম, নিয়ন, আর্গন আর অসভ্য লজ্জাহীন সোডিয়াম। 

দিন, মাস, বছর কেটে যুগ পার হয়ে গেলো - তোমায় দেখিনা। নাহ, আমি ঐ গন্ডমূর্খদের দলে নই। চোখ বুঁজে আমার শত খন্ডিত ভালোবাসার ময়নাতদন্ত রিপোর্টে তোমাকেই পড়ি। তুমি ঘুমিয়ে আছ। তোমরা ঘুমিয়াই থাকো। আমি জেগে রই আমাদের নিয়ে তারা আর জোনাকির আলয় ভিজে রাত্রি দেখবো বলে।
=================================================
(পুরোটাই একটা গদ্য-কাব্য। ছবি গুলো সন্ধ্যা ও রাতে তোলা। যদিও একেকটা প্যারা শেষে একটা করে ছবি, কিন্তু দয়া করে কেউ ছবি গুলোর সাথে কাব্যগুলোর সরাসরি মিল খুঁজতে যাবেননা যেন। শিরোনাম দেখলেই এদের মধ্যকার মিল বুঝতে পারা যাবে। আগের অপকর্ম গুলো ভালো লেগেছে জেনে আবারো কূকর্ম ফেঁদে বসলাম। যে কোন লঘূ বা গুরু পাপের ক্ষমা আগেই চেয়ে নিচ্ছি।)


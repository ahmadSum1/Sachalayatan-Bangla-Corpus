সচলায়তনে কমিক স্ট্রিপঃ সুজন চৌধুরীর জন্য ঝেড়ে কাশা



শ্রদ্ধাভাজন সুজনদা মারাত্মক আঁকেন। কিন্তু ছাতা টাঙিয়ে আঁধার ঘরে আঁকেন। এঁকে একটা ঘুটঘুটে শেলফে ভরে রাখেন। কেউ দেখেও দেখে না, কেউ বুঝেও বোঝে না, কিন্তু ফিরে ফিরে চায়। চাইতে চাইতে তাদের চাপা ব্যথা হয়ে যায়। অবশেষে একদিন সুজনদা হাত ঝাড়েন, পর্বত খসে পড়ে উল্কাপিন্ডের মতো।
এমন আঁকার হাত, আর এমন রাখার পাতে যদি মেলবন্ধন হয়, একটা কমিক স্ট্রিপ জন্ম নিতেই পারে। গরীবের সামান্য ঝেড়ে কাশি।
কমিক স্ট্রিপ আবর্তিত হবে প্রাগৈতিহাসিক একটি শিকারী-টোকাই গোষ্ঠীকে নিয়ে। ম্লেচ্ছ ভাষায় যাকে বলে হান্টার গ্যাদারার। তারা গুহাবাসী অরণ্যচারী। মাত্র ক্যামনে কী বুঝতে শিখছে। গ্যাদা বাচ্চা থেকে ধাড়ি বুড়ো, সব আছে গোষ্ঠীতে। অরণ্যে আছে ফলমূল, পশুপাখি। গোষ্ঠীতে আছে শিকারী, যোদ্ধা, কবি, সাধক, রাজনীতিবাজ, পুরোহিত ... সব। 
কিভাবে কিভাবে যেন আমাদের এই যাপিত জীবনের রসটা নিঙড়ে কয়েক ফোঁটা করে মেশানো হবে সেই পুরনো দাদুদের জীবনে। আজকের বাংলাদেশের রাজনীতি চুঁইয়ে পড়বে সেই অতীত গুহার ভেতরে, আজকের সংলাপ স্থান করে নেবে বাচ্চা কোন দাদুর মুখে।
কমিক স্ট্রিপের নাম হতে পারে,  পুরনো সেই দিনের কথা ।
তবে কাহিনী আর নামের ব্যাপারে পাঠকের পরামর্শ চাওয়া হচ্ছে খুব করে। আসুন, দিয়ে যান কিছু।


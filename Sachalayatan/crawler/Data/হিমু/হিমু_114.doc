যৌতুক আর দেনমোহর



সম্প্রতি শওকত আলী খান হীরণ নামে এক আদম বিয়ের আসরেই যৌতুক আদায়ের জন্য চাপাচাপি করতে গিয়ে ফিরতি স্ট্রোকে সদ্য পরিণীতা স্ত্রীর কাছ থেকে তালাক খেয়ে বাড়ি ফিরে গেছে। শুনলাম, এই ব্যাটা প্রথম আলোর বন্ধুসভার কেষ্টুবিষ্টু, ডিজিটাল পটুয়াখালির প্রণেতা (মানে সাথে ল্যাপটপ আছে আর কি), স্থানীয় প্রাইমারি স্কুলের প্রধান শিক্ষক। শিক্ষকতার পাশাপাশি সমাজের অ্যানালগ ও ডিজিটাল দুই ধরনের উন্নয়নের সাথে জড়িত ব্যক্তিটি বিয়ের মঞ্চ থেকে পেছন তুলতে না তুলতেই একটা মোটর সাইকেল, একটা ফ্রিজ আর একটা টেলিভিশনের জন্য এত বেয়াকুল হলেন কেন, কে জানে! কিন্তু তার কপালে বিশদ আলেখ্যি লিখিত, সেটা মোটামুটি স্পষ্ট। শিক্ষা-সংশ্লিষ্ট দু'টি মন্ত্রকের মন্ত্রীদের কাছ থেকেই এ ব্যাপারে বিভাগীয় ইসকুরু টাইটের আভাস এসেছে।
ফেসবুক-বন্ধু সানজীব হোসেনের সৌজন্যে এ সংক্রান্ত আইনটিও চোখে পড়লো। যৌতুক বিরোধী আইন ১৯৮০-এর চতুর্থ সেকশন অনুযায়ী, 


"If any person, after the commencement of this Act, demands, directly or indirectly, from the parents or guardian of a bride or bridegroom, as the case may be, any dowry, he shall be punishable with imprisonment which may extend to 1[ five years and shall not be less than one year, or with fine, or with both]."

কাজেই আইনও শওকতের বিপক্ষে। 
আইনের ব্যাপারটা জেনে মনটা খ্রাপ হয়ে গিয়েছিলো, কারণ দীর্ঘদিনের শখ বিয়েতে যৌতুক হিসেবে একটা এফ এম রেডিও, রেডিওর রিচার্জেবল ব্যাটারি আর ব্যাটারির চার্জার আদায় করার। পাপিষ্ঠ শ্বশুরের দল সে সুযোগ আর রাখলো না। আমাকে অডাসিটি দিয়ে রেকর্ড করে নিজের গান শুনেই কাল কাটাতে হবে।
এই খবরের সিরিজ পড়ে আরেকটা জিনিস ভাবছিলাম। মুসলিম সমাজে দেনমোহরের চর্চা চালু আছে। পরিবারের বয়স্ক সদস্যরা এই দেনমোহর নিয়ে দরকষাকষি করে বিপুল আনন্দ পান দেখেছি। আমি দেনমোহর জিনিসটার ইসলামী ব্যাখ্যা জানি না, তবে এটাকে ছেলেদের জন্য একটা অ্যাডমিশন ফি এর মতো মনে হয়েছে আমার কাছে, যেটার পরিশোধ পদ্ধতি নিয়ে নানা মুনির নানা মত আছে। এই ফি কেউ ভর্তির আগে (কথাটাকে বাজেভাবে নেবেন না) আংশিক পরিশোধ করেন, কেউ আবার সাক্ষী রেখে স্ত্রীর কাছ থেকে মওকুফ পান, গয়নাগাটি দিয়ে উসুল সংক্রান্ত কিছু হাবিজাবিও নাকি আছে। 
দেনমোহর আমরা কেন দিয়ে থাকি? এটা কি যৌতুকের মতোই একটা অসম্মানজনক চর্চা? নাকি এটা মেয়েদের অধিকারের মধ্যে পড়ে? 
দেনমোহর সংক্রান্ত একটা ভাবনঝড় উঠুক। পক্ষে বিপক্ষে নানা যুক্তিতর্ক শুনতে ইচ্ছুক। যমজ বোন (নন-সিয়ামিজ) বা দেখতে প্রায় একরকম দুই খালাতো বোনদের জন্য কোনো কনসেশন প্যাকেজ আছে কি না, সে ব্যাপারে দ্বীন-শরিয়তে কী লিখিত, তা-ও জানা দরকার। ভর্তি ফি-র জন্যে বিশ্বব্যাঙ্কের সাথে যোগাযোগ করতে হবে, নাকি গ্রামীণ ব্যাঙ্কের সাথে, সেটাও আলোচনা থেকে স্পষ্ট হবে, এই খায়েশ পোষণ করি।


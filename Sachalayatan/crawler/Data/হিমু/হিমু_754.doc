মিমের দখলদারি ০১



ইতিহাসের বেশিরভাগ রচয়িতা বিজয়ীর পৃষ্ঠপোষকতায় পুষ্ট। বেশিরভাগ বিজয়ীই হত্যাকারী। তাই ইতিহাস অনেক সময় হয়ে ওঠে হত্যাকারীর চোখে দেখা পৃথিবীর ছবি।
নিহতদের বিজয়ের উদাহরণ ইতিহাসে কম। ১৯৭১ সালে বাংলাদেশের মুক্তিযুদ্ধ বহুলাংশে নিহতের বিজয়, এ বিজয়ের স্বপ্নদ্রষ্টা, নকশী, কারিগর সেই সময়ে বা পরবর্তীতে নির্মমভাবে নিহত হয়েছেন। ইতিহাসের মূর্তি নির্মাণের ভার আবারও বহুলাংশে চলে গেছে হত্যাকারীর হাতে। পরাজিত হত্যাকারীর হাতে ইতিহাসরচনার মসী ইতিহাসের চোখেও বিরল, ইতিহাসও একে সন্দেহের চোখ মেলে তাকিয়ে দেখে।
মিমের দখলদারি সিরিজে আমি মূলত আলোচনা করতে চাই পরাজিত শক্তির উদ্ভাবিত চিন্তাণু বা মিম নিয়ে, যে মিমকে ছড়িয়ে দেয়া হয় পরবর্তী কোন বিজয়ের ক্ষেত্র তৈরির দূরবর্তী উদ্দেশ্য নিয়ে। 
আপনার সবাই সিরিজের পরবর্তী আলোচনায় সাদর আমন্ত্রিত। ধন্যবাদ।


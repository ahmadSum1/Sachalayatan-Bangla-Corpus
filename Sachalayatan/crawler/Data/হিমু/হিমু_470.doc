তোমার জন্যে প্রেমপত্র



তুমি,
অনেকদিন পর চিঠি লিখছি তোমাকে হিটলারের দেশ থেকে। আমি যে চলে যাবো, তুমি জানতে, কবে যাবো বলিনি, বলাও হয়নি আর শেষ পর্যন্ত। 
খুব একটা পার্থক্য কি হলো, বলো? আগেও তো ফোনের ওপাশেই ছিলাম, এখন না হয় চিঠির ওপাশে আছি। দূরত্ব, সবসময়ই দূরত্ব। তোমাকে তখনও খুব ছুঁয়ে দেখতে, জড়িয়ে ধরে থাকতে ইচ্ছে হতো, এখনও হয়। তখন ইচ্ছেপূরণটা আরেকটু সহজ ছিলো, এখন অনেকটা কঠিন, এ-ই তো পার্থক্য।
দুঃখ হয় জার্মানদের জন্যে। শান্ত, ঠান্ডা, গোঁয়ার, নিষ্ঠুর, সুশৃঙ্খল আর পরিশ্রমী জাতি, কত অজস্র সুসন্তান এদের, কিন্তু কী দুর্ভাগ্য, দ্যাখো, কেউ বলে না আমি বাখের দেশে এক পথভোলা পথিক, কেউ বলে না আমি বেঠোফেনের দেশে এক উদ্বাস্তু, কেউ বলে না আমি গোয়েটে-শিলার-মান-হেসে-রিলকের দেশে পথ চলতে চলতে তোমাকে ভেবে নিজের লেখা কবিতা আওড়ানো কোন প্রেমিক ... চরম মূর্খ থেকে শুরু করে পরম বিদ্বানও আমাকে হিটলারের দেশের হিটখোর বলে উড়িয়ে দেয়।
তুমিও কি আমাকে এভাবেই ডেকে এ চিঠির উত্তর দেবে? আমার চোখের নিচে জমে থাকা কালি আর শুকনো মুখকে পড়তে পারবে তো, তুমি? নাকি পড়ে দেখবে না আমাকে একটুও, বানান ভুল বলে ছুঁড়ে ফেলে দেবে আমার তোমার হাত ধরে হাঁটা সন্ধ্যেগুলোকে? আমার এই শীর্ণ, কৃশ, কৃষ্ণকায় হাতটা দূরে ঠেলে সরিয়ে দেবে কল্পনায় তোমার কবুতরের শরীরের মতো নরম বুক থেকে, শুধু আমার হাতের ফরম্যাট ভালো নয় বলে? এই যে এতোগুলো অভুক্ত রাত জেগে জেগে তোমার সঙ্গে কাটালাম, হোক না ফোনের ওপাশে, সেগুলো কি কিছুই নয়, শুধুই নাগালের বাইরে থেকে একজন আরেকজনকে চুলকানো? 
বাখ-বেটোফেন-রিলকে-শিলারকে ভুলে যায় মানুষ, পাঠ করে ঝকঝকে বাঁধাই আর ভালো কাগজের হিটলারকে। তুমি কি আমার ভেতরটা পড়ে দেখবে না, তুমি? নাহয় কিছু বানান ভুল থাকুক আমার ভেতরে, আমার এই ভাঙাচোরা মলিন কোয়াসিমোদোর মতো চেহারাটা নিয়েই নাহয় আসি তোমার কাছে, পড়ে দেখবে না আমাকে, তোমার জন্যে আমার কষ্টটুকুকে, সবকিছু একপাশে সরিয়ে রেখে শুধু তোমার কাছে আমার আসতে চাওয়াকে?
ভালো থাকো, তুমি, ভালো থাকো অনেক অনেক। 
ইতি
তোমার বেক্কল হিমু


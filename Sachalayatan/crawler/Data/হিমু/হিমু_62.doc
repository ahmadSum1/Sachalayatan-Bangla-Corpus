মণীষার কথা



সিরাজগঞ্জের এনায়েতপুর থানার মানুষ তিরিশ হাজার টাকা চাঁদা তুলে চার মণ আতপ চালের পিঠা তৈরি করছেন। উদ্দেশ্য, শাহবাগে সমবেত মানুষদের জন্যে এ পিঠা তারা নিয়ে যাবেন।
এ কাজে তিন হাজার টাকা একাই দিয়েছে মণীষা। তার মাটির ব্যাঙ্কটি ভেঙে অনেকদিনের তিলোত্তমা সঞ্চয় সে তুলে দিয়েছে অন্যদের হাতে, যাতে শাহবাগে তারও কিছু অবদান থাকে।
মণীষার বয়স ছয় বছর।
ফেসবুকবন্ধু কামরুলের সৌজন্যে পাওয়া নাম্বার ধরে ফোন করেছিলাম মণীষার বাবাকে। মণীষা তখন ঘুমোচ্ছে, তার বাবা সদ্য কাজ সেরে বাড়ি ফিরেছেন, প্রবাস থেকে কেউ একজন ফোন করে তাঁর মেয়ের সঙ্গে কথা বলতে চাইছে শুনে তিনিও একটু তটস্থ ছিলেন। ঘুমে ঢলে পড়ে পড়ে কোনোমতে আমার সঙ্গে কথা বলতে এসেছে মণীষা। লম্বা করে সালাম দিয়েছে ভয়ে ভয়ে, কিন্তু যখন বললাম আমি তার একটা মামা হই, তখন সে একটু অভয় পেয়ে কিছু কথা বলেছে।
জানতে চাইলাম, তুমি যে তোমার ব্যাঙ্কটা ভেঙে ফেলে পিঠা বানাতে টাকা দিলে, কেন দিলে মামণি?
রিনরিনে কণ্ঠে উত্তর ভেসে এলো, কারণ আমি রাজাকারদের ফাঁসি চাই।
বললাম, শাহবাগে যাবে? মণীষা একটু অনুযোগের সুরে বললো, আমি তো ছোটো!
ওকে খুব বেশিক্ষণ না জ্বালিয়ে তার বাবার কাছে ফিরে এলাম। বললাম, তাঁর মেয়েটির জন্য আমি আর আমার মতো আরো অনেকে গর্বিত। মণীষা আরো বড় হবে, বাংলাদেশটার ভার ও আর ওর মতো আরো অনেকে ভাগ করে নেবে, তারা এই দেশটাকে আরো সুন্দর করে গড়ে তুলবে। মণীষার তৃপ্ত বাবা বললেন, আপনারা দোয়া করবেন ওর জন্যে।
মাঝে মাঝে লটো খেলি, মিলিয়ন মিলিয়ন ইউরো জেতার দুরাশায়। মেলে না। আজ ভোরে মণীষা নামে সিরাজগঞ্জের এই ছয় বছরের ছোট্ট মেয়েটিই লটারিতে মিলিয়ন ইউরো জেতার গভীর আনন্দ এনে দিলো আমার মনে। 
বাংলাদেশকে নিয়ে কখনো আশা হারাবেন না আপনারা। কখনোই না।

পুনশ্চ: মণীষার জন্যে শিশুতোষ কিছু বই কিনে পাঠানো হচ্ছে। আপনিও যদি তাকে একটি বই উপহার দিতে চান, আমাদের সাথে যোগাযোগ করতে পারেন। 




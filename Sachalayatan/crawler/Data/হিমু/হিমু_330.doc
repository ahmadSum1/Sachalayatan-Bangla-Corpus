মুক্তিযুদ্ধের ইতিহাসের অনলাইন ডকুমেন্টেশন নিয়ে কিছু প্রস্তাব



বর্তমানে মুক্তিযুদ্ধের ইতিহাস নিয়ে অনেক বাক্যব্যয় হচ্ছে, নিজেদের "কনফিউজড" দাবি করে অনেকে বলছে তারা প্রকৃত ইতিহাস জানতে চায়। মুক্তিযুদ্ধের ইতিহাসকে বাংলাদেশে রীতিমতো সরকারী উদ্যোগে বিকৃত করা হয়েছে একাধিকবার, তাই পাঠ্যসূচির অন্তর্ভুক্ত তথ্যের সত্যতা নিয়ে যেমন অনেকের সন্দেহ রয়েছে, অপ্রতুলতা নিয়েও রয়েছে অভিযোগ। 
বাংলাদেশের মুক্তিযুদ্ধ যেহেতু একটি পৃথিবীব্যাপী প্রভাব বিস্তৃত করে ভারতীয় উপমহাদেশে মানুষের জীবনের ওপর প্রত্যক্ষ চাপ সৃষ্টি করেছে, তাই বিভিন্ন ফ্রন্টে এর বর্ণনা সংগ্রহ ও নেটভুক্ত করা জরুরি। 
মুক্তিযুদ্ধকালীন অভিজ্ঞতা নিয়ে অনেকেই বই লিখেছেন, তার মাঝে অনেকগুলিই মুক্তিযুদ্ধের ইতিহাসের অতি গুরুত্বপূর্ণ উপকরণ হিসেবে বিবেচিত।
এ কথা উপলব্ধি করা সহজ যে লেখকরা বই বিক্রি করে আর্থিক লাভের আশায় সেগুলো লেখেননি। লিখেছেন তাঁর চোখে দেখা মুক্তিযুদ্ধের কথা গ্রন্থিত আকারে ইতিহাস পাঠের সহায়ক গুরুত্বপূর্ণ উপকরণ হিসেবেই।
মুক্তিযুদ্ধের ইতিহাসের অনলাইন ডকুমেন্টেশনের প্রথম পর্যায়ে এই গ্রন্থের লেখক ও প্রকাশকদের দৃষ্টি আকর্ষণ করা জরুরি বলে আমার কাছে মনে হয়। তাঁরা যদি তাঁদের গ্রন্থগুলির একটি ইউনিকোড সংস্করণ অনলাইনে কোথাও ভুক্তি হিসেবে রাখেন, মুক্তিযুদ্ধ-পরবর্তী প্রজন্মের জন্য তা একটি আকর হিসেবেই বিবেচিত হবে। 
সচলের সদস্য ও পাঠকদের কাছে অনুরোধ, আপনারা যদি পরিচিতমহলে এমন কোন গ্রন্থকারের সঙ্গে আলাপের সুযোগ পান, প্রস্তাবটি তাঁকে বিবেচনার অনুরোধ করবেন। 
দ্বিতীয় পর্যায়ে ছড়িয়ে ছিটিয়ে থাকা লিপিবদ্ধ ইতিহাস একত্রীকরণের উদ্যোগ নেয়া যেতে পারে। গত ৩৮ বছরে বিভিন্ন পত্রিকায় দু'টি প্রধান দিবস, ২৬শে মার্চ ও ১৬ ডিসেম্বরে প্রকাশিত রচনা ও বিবরণসমূহ ইউনিকোডিত করা যেতে পারে। ইউনিকোড আকারে ভুক্ত করার উদ্দেশ্য একটাই, গুগল পরাশক্তি যেন কয়েক সেকেন্ডের মধ্যে উদ্দিষ্ট তথ্যকে মানুষের সামনে এনে দিতে পারে। পিডিএফে তা এখনো সম্ভব নয়।
তৃতীয় পর্যায়ে আমরা আমাদের নিকটজনের কাছ থেকে তাঁদের চোখে দেখা মুক্তিযুদ্ধের স্মরণীয় ঘটনাসমূহ তারিখ (কমপক্ষে মাস) অনুযায়ী অনুলিখনের চেষ্টা করতে পারি। আমি এ নিয়ে একটি ক্ষীণ উদ্যোগ নিয়েছিলাম, কিন্তু সাড়া পাইনি বলে তা সামনেও বাড়েনি। সম্ভাবনা প্রবল যে ভবিষ্যতেও সাড়া মিলবে না, আমাদের নিকটজনেরা তাঁদের চোখে দেখা ঘটনাগুলি সঙ্গে নিয়েই সমাধিস্থ হবেন। তারপরও, এ কথা মাথায় রেখেই একটা চেষ্টা করে দেখা যায়।
এ ধরনের বড় কাজে যে স্কেলের সমন্বয়, আর্থিক প্রণোদনা ও প্রচার প্রয়োজন, তা এখনও আমাদের আয়ত্বের বাইরে। তবে ভবিষ্যতে আয়ত্বে আসবে না, এমন ভাবারও কোন কারণ নেই।


আবারও ভারত বনধ, ১৫ মার্চ [সাম্প্রতিকীকরণ ১]



বিডিনিউজের খবর বলছে, 


দিনাজপুরের বিরামপুর উপজেলা সীমান্তে এক বাংলাদেশিকে রড দিয়ে পিটিয়ে হত্যা করেছে ভারতীয় সীমান্ত রক্ষী বাহিনী (বিএসএফ)। নির্যাতনে আহত হয়েছে আরো এক বাংলাদেশি। 

চারদিন আগেই আমরা প্রথম দফা ভারত বনধ করেছি। এই হত্যাকাণ্ডের প্রতিক্রিয়া কূটনৈতিক পর্যায়ে সেই থোড়-বড়ি-খাড়া আর খাড়া-বড়ি-থোড়ের মধ্যেই সীমাবদ্ধ থাকবে। সরকার মিনমিন করে প্রতিবাদ জানাবে, ভারত সরকার বড়জোর দুঃখ প্রকাশ করে একটা ফাঁপা প্রতিশ্রুতি দেবে, যেমনটা আগে বহুবার ঘটেছে।
নাগরিক পর্যায়ে প্রতিবাদটি আরো ব্যাপ্তি ও নিষ্ঠা নিয়ে ঘটা প্রয়োজন। আসুন, আমরা ভারত বনধ কার্যক্রমটিকে আরো ছড়িয়ে দিই। পরিবারের সদস্যদের, কর্মস্থলের সহকর্মীকে, আড্ডায় বন্ধুদের বলি রুখে দাঁড়াতে।
১৫ মার্চ, ২০১২ আমরা আবার ভারত বনধ পালন করবো। ভারতের পণ্য, সেবা, বিনোদন বর্জন করবো সেদিন। এবার আরও বিস্তৃতি নিয়ে, ব্যাপকভাবে।
সাথে থাকুন। আপনাদের পরামর্শ জানান। ধন্যবাদ।

সংযোজন ১: অংশগ্রহণকারীদের পরামর্শগুলো থেকে উল্লেখযোগ্য কয়েকটি পয়েন্ট যোগ করা হলো।
[১] ভারত বনধের সমন্বয় সাধনের জন্যে ফেসবুকে একটি পেইজ খোলা হয়েছে, সেটির লিঙ্ক সংযোজন করা হলো। সবাই অনুরোধ করছেন এই পেইজটি যেন বহুলপ্রচারিত হয়।
[২] আসন্ন এশিয়া কাপ ক্রিকেটে ভারতীয় ক্রিকেট দল বাংলাদেশে খেলতে আসবে। স্টেডিয়ামের ভেতরে বা বাহিরে সীমান্তে হত্যা-নির্যাতনের বিরুদ্ধে দৃষ্টিগ্রাহ্য প্রতিবাদ প্রদর্শনের প্রস্তাব করেছেন একজন। 
[৩] ভারত বনধ কর্মসূচির প্রচারের জন্যে বাংলা ও ইংরেজিতে পোস্টার ছড়ানোর প্রস্তাব করেছেন একজন। ভারতীয় পণ্যের কারণে ক্ষতিগ্রস্ত দেশী উদ্যোক্তাদের এমন কেউ কি আছেন, যিনি বা যাঁরা এমন পোস্টার ছাপানোর ব্যয়বহনে আগ্রহী?
[৪] ফেসবুকে ব্যবহার করার জন্যে ছবি চাইছেন কেউ কেউ। ডিজাইনাররা কি এগিয়ে আসবেন? এর আগে মুস্তাফিজ ভাই একটি নকশা করেছিলেন,  আরো নতুন নতুন নকশা আসতে পারে।
[৫] সর্বোপরি দেশীয় উদ্যোক্তা, যারা ভারতীয় পণ্য-সেবা-বিনোদন বর্জনে লাভবান হতে পারেন, এই কর্মসূচিতে সম্পৃক্ত হোন। চুপ করে থাকলে আপনাদেরই ক্ষতি।


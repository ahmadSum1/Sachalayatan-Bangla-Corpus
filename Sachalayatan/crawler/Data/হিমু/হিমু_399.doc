প্রবাসে দৈবের বশে ০৫০




১.
দীর্ঘদিন পর জ্বর হলো।
খুচরা সর্দিকাশিকে নিত্যসঙ্গী করেই বেঁচে আছি, কিন্তু জ্বরের দেখা পাইনি বলে দীর্ঘ বিচ্ছেদের পর আবার সাক্ষাতের মতো একটা অনুভূতি হচ্ছে। 
কাসেলে শীত নেমে পড়ছে পড়ছে ভাব, গতকাল ঘুম থেকে উঠে জানালার বাইরে পাতা ঝড়ার দৃশ্য দেখলাম বছরে এই প্রথম। টিপটিপ বৃষ্টি পড়ে সারাদিন, হিম হাওয়া চালায় একটু পরপর। চারদিক ভেজা, ঘরে হীটার মৃদু লয়ে চালিয়ে বসেছিলাম সারাদিন। তবে সন্ধ্যেবেলা ডাঁই হয়ে থাকা হাঁড়ি-বাসনকোসন ধুতে ধুতেই মনে হয় জ্বরের শূককীট শরীরে ঢুকে পড়েছে।
হাঁচি শুরু হলো একটু পরই। প্রলয়ঙ্করী হাঁচি, সাফার-সিম্পসন স্কেলে ক্যাটেগরি ফোর তো হবেই। হাঁচতে হাঁচতে ঘাড় ব্যথা হয়ে যাবার দশা। এলাচ আর আদা দিয়ে চা খেয়ে শুধুমুধু ঘুমটা চটলো, জ্বরকে ঠেকিয়ে রাখা গেলো না। জ্বরের মূককীটকে শরীরে নিয়ে বসলাম পাওয়ার সিস্টেমস নিয়ে। 
আজ থেকে পাঁচ বছরে আগে শেষ কষেছি এসব প্যাঁচঘোঁচ, বহু জিনিস ভুলে গুলে খেয়ে বসে আছি। লাইব্রেরি থেকে দেখেশুনে বই তোলার পরও ঘরে এসে বই খুলে দেখি, সব হিজিবিজি ঠেকছে। দুনিয়ার হাবিজাবি দিয়ে ভরা জিনিসপত্র, আমার দরকার এলিমেন্টারি কিছু। নিজের ই-বুক সংগ্রহ ঘেঁটে দেখলাম গোটা দুয়েক স্ক্যান করা বই আছে সেখানে, সেগুলো খুলে পড়ছি কয়েকদিন ধরে। জিনিসগুলি খুবই ইন্টারেস্টিং, জ্বরের ঘোরে পড়তে গিয়ে একটু এলোমেলো ঠেকলেও ভালোই লাগছিলো। চটকা ভাঙার পর উঠে দেখি ভোর সাড়ে পাঁচটা বাজে।
আজকে বেড়াতে যাবার কথা ছিলো একজনের সাথে, দশটার দিকে ঘুম থেকে উঠে তাকে জ্বরের কথা জানিয়ে আবার ঘুম দিলাম। শরীরে তখন জ্বর পুরো ডানা মেলা প্রজাপতি, প্রচন্ড গলাব্যথা, মাথার ভেতরে মনে হচ্ছিলো কেউ গ্রেকো-রোমান কুস্তি প্র্যাকটিস করছে। দুপুরে ঘুম ভেঙে উঠতেই আরেকটা ফোন পেলাম, প্রায় বছর খানেক আগে একটা স্টুডেন্ট জবের জন্যে অ্যাপ্লাই করেছিলাম, সেখান থেকে খোঁজ এসেছে, আমি আগ্রহী কি না। 
সামনে আরেকটা পরীক্ষা, আর আগামী কয়েকদিনের মধ্যে পাওয়ার নেটওয়ার্ক সংক্রান্ত অনেক হাবিজাবি আবার ঝালিয়ে নিতে হবে। জিনিসগুলো বার করে দেখলে ভেতরে একটা ঘাই দেয়। আসলেই অনেকগুলি বছর কিভাবে কিভাবে যেন কেটে গেলো। লোড বাস, জেনারেটর বাস, সুইং বাস, এ-বি-সি-ডি প্যারামিটার সব নাচানাচি করছে চোখের সামনে।
২.
মেজাজটা চটে আছে। ভাল্লাগছে না কিছু। এই মুভিটা দেখে মেজাজ আরো খারাপ হয়েছে, কিন্তু প্লটটা ভাবনা জাগানোর মতো। কিল বিল দেখে যদি কারো ভালো লাগে, তাহলে তিনি এটাও পুরোটা দেখতে পারবেন। কিল বিল বেশ রিপালসিভ হওয়া সত্ত্বেও আমার বেশ প্রিয় সিনেমা, তবে ১১:১৪কে পছন্দের তালিকায় রাখবো না।



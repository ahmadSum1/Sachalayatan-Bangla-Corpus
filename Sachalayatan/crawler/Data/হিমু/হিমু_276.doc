ইয়োরোপ সচল সম্মিলন




সারাদিন রোজার পর (এখানে ১৫ ঘন্টা উপবাস করতে হয়। ভাগ্যিস উত্তরমেরুতে থাকি না) অবসন্ন মনে তসবিহ হাতে জায়নামাজে বসে উপবাসে অবসন্ন দু'টি চোখ বুঁজে খোদার ধ্যানে মগ্ন হয়েছিলাম। এমন সময় নাসারা-পাপিষ্ঠদের আবিষ্কার, সাক্ষাত ইবলিসের ডুগডুগি মোবাইল ফোনটা বেজে উঠলো।
কানে দিয়ে মনটা ক্ষিপ্ত হয়ে উঠলো। মনির হোসেন ওরফে ধূসর গোধূলির ফোন।
ধূগো বলে, দোস্ত চল হয়ে যাক এক পেগ।
আমি দীর্ঘশ্বাস ফেলি। বলি, খুদার প্রেমের শরাব পিয়ে, বেহুঁশ হয়ে রই পড়ে ...।
মনির হোসেন হাসে ঠা ঠা করে। গুনাহগার শালা। তারপর বলে, বলাইয়ের বাসায় চলে আয় জলদি!
আমার মেজাজটা খিঁচড়ে যায়। হতচ্ছাড়া ধূগো আবার কাসেলে।
তসবিহ পকেটে নিয়ে টুপিটা ভাঁজ করি, তারপর ভাঁজ করি জায়নামাজ। তারপর বলাইয়ের মাকান বরাবর যাত্রা করি।
বলাইয়ের বাড়িতে পা দিয়ে চমকে উঠি। রমজানের দিনে এ কী বেশরিয়তি কাজকারবার চলছে ওখানে! বলাইয়ের হাতে বাভারিয়ার বিখ্যাত, সুস্বাদু আউগুস্টিনার এডেলষ্টফ বিয়ারের বোতল, মুখে শোভা পাচ্ছে নতুন গুনাহগারের হাসি। বুকটা ধড়াশ করে উঠলো। বাভারিয়ার বিয়ার কাসেলে কেন?
প্রশ্ন করার আগেই উত্তর মিলে যায়। তীরন্দাজ আর পুতুল। রমজানের এই পবিত্র বাতাবরণকে চিরে দু'জন বসে পড়েছেন হারমোনিয়াম আর তবলা নিয়ে। কিন্তু মিউনিখ ছেড়ে তাঁরা কেন এই ৪৭৫ কিলোমিটার দূরের কাসেল শহরে?
ভাবতে না ভাবতেই ঘরে ঢুকে দেখি সপরিবারে দুর্দান্ত আর তানবীরা তালুকদার, ৪০৫ কিলোমিটার দূরের নেদারল্যান্ডসের রটারডাম আর আইন্ডহোভেন শহর থেকে। দুর্দান্ত বাজাচ্ছেন গিটার, তানবীরা নাচছেন "ডাক্তারের ছেলে"র তালে তালে।
আর এইসব গোমরাহি ভিডিও করে চলছেন ৪৭৪ কিলোমিটার দূরের উলম শহর থেকে আগত সচল হাসিব। পাশে শ্নাপ্সের বোতল হাতে হাসিমুখে সুমন চৌধুরী।
পাক পরওয়ারদিগারের দরবারে হাত তুলে এই পাপীদের নাজাত কামনা করছি এখন। দে পানাহ দে, ইয়া এলাহি, দে পানাহ।
হারাম ছবিগুলি পরে আসবে। রয়েসয়ে।



ঢাকা ওয়ারিয়র্সের জন্যে শুভেচ্ছা



বাংলাদেশের জাতীয় ক্রিকেট দলের বেশ কয়েকজন বর্তমান ও সাবেক ক্রিকেটার দেশের ক্রিকেটের কাছ থেকে আপাত বিদায় নিয়ে যোগ দিয়েছেন ভারতীয় "বিকল্প ধারার" ক্রিকেট লীগে। তাঁদের দলের নাম ঢাকা ওয়ারিয়র্স।
পত্রিকায় প্রতীকী তরবারি হাতে তাঁদের জবুথবু মলিন হাসিমুখ দেখে মায়া লাগলো। দেখতে পেলাম হাবিবুল বাশারকে, যিনি বিভিন্ন সময়ে দলনায়কের দায়িত্বে নিয়োজিত থেকেও দলনায়কসুলভ শৌর্যের পরিচয় দিতে পারেননি ক্রিকেটে, আমরাই বহুবার তাঁর বিরুদ্ধে ক্ষোভ প্রকাশ করেছি ব্লগে, কেউ কেউ তাকে হাবিবুল বাছুর ডেকে বকাঝকা করেছি, RUN মানে যে দৌড়ানো, তা দৌড়বিমুখ হুকপ্রিয় বাশারকে মনে করিয়ে দেবার চেষ্টা করেছি। দেখতে পেলাম গুম্ফবান শাহরিয়ার নাফিসকে, যিনি জিম্বাবুয়ে কেনিয়া প্রভৃতি দলের বিরুদ্ধে ব্যাট হাতে পরশুরামের মতোই ক্ষত্রিয়ঘাতী আচরণ করলেও অন্যান্য দলের পাকা পেসারদের হাতে দুমদাম ধরাশায়ী হয়ে হাতের ব্যাট বগলে নিয়ে প্যাভিলিয়নে ফিরেছেন। ঢাকা ওয়ারিয়র্সের খেলোয়াড়দের তালিকায় মারকুটে আফতাব আহমদের নাম আছে, আছে অবসর নেয়া প্রিয় ক্রিকেটার মোহাম্মদ রফিকের নাম। আরো অনেক নবীন খেলোয়াড়ের নাম আছে সে দলে।
হয়তো অস্বীকৃত, কিন্তু উপেক্ষা করার উপায় নেই যে ফ্যাক্টরটিকে, সেটি হচ্ছে অর্থ। বাংলাদেশে ঘরোয়া ক্রিকেটের ন্যুব্জপৃষ্ঠক্যুব্জদেহ, জাতীয় দলে খেলোয়াড় বাছাই নিয়ে কর্তাব্যক্তিদের কুৎকুৎ খেলা, একের পর এক আন্তর্জাতিক ম্যাচে পত্রিকায় ক্রীড়া সাংবাদিকদের বায়বীয় স্তুতিকে ছাপিয়ে যাওয়া পনেরো কোটি দর্শকের আশাহত দীর্ঘশ্বাসের শব্দ ... আর অন্যদিকে আন্তর্জাতিক পরিমন্ডলে লীগ পর্যায়ে ক্রিকেট খেলার পাশাপাশি অর্থের আকর্ষণ। ক্রিকেটাররা সিদ্ধান্ত নিশ্চয়ই ভেবেই নিয়েছেন। রপ্তানি হয়ে যাওয়াই ভালো, দেশে থেকে গালি খাওয়ার চেয়ে, এমনটাই হয়তো ভেবেছেন।
অনেকেই হয়তো গালমন্দ করছেন, বিদ্রোহী বা বিশ্বাসঘাতক ডাকছেন এঁদের, কিন্তু সবকিছুর পরও শুভেচ্ছা জানাতে কার্পণ্য করবো না। ভাইয়েরা, ঢাকা ওয়ারিয়র্সের লোগোর সামনে তরবারি ঝলকিয়ে তাসবীর তো খিঁচলেন, নামের পাশাপাশি মানও বাঁচায়েন। আইসিএল, ডাব্লিউডাব্লিউএফ, এসটিইউপিআইডি, সিআইএ, কেজিবি, এক্সওয়াইজেড, যেখানেই যান ভাই, আপনারা আমাদের বাংলাদেশের পোলা, আমাদের ভাই। আমরা চাই না মন্দিরা বেদী আবার নতুন কোন তামশা করুক আমাদের নিয়ে। লাগান বাড়ি ধমাধম।


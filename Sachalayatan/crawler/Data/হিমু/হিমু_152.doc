বাংলাদেশ ক্রিকেট বোর্ডের কাছে একটি ছোট্টো আবেদন





বিশ্বকাপ ক্রিকেট ২০১১ এর আসর বাংলাদেশে, সারা জাতিকে ক্রিকেটজ্বরে আচ্ছন্ন করে শুরু হতে যাচ্ছে আর তিনদিন পর। বাংলাদেশ ক্রিকেট বোর্ড নিরাপত্তাসহ নানা আয়োজনের ব্যবস্থা সম্পন্ন করে এনেছে। দেশ থেকে দূরে বসে সব ধরনের ঝামেলামুক্ত নির্ভেজাল ক্রিকেট ম্যাচ দেখার জন্যে আমিও উন্মুখ হয়ে আছি।
আমার প্রস্তাবটি বাস্তবায়নের জন্য কয়েক গজ কালো কাপড় ছাড়া আর কিছুই প্রয়োজন হবে না। তাই দোর্দণ্ডপ্রতাপ ক্রিকেট বোর্ড আমার আবেদনটি বিবেচনা করে দেখলে খুশি হবো।
আমি চাই, বাংলাদেশ ও ভারতের মধ্যে ক্রিকেট ম্যাচটি শুরু হবে দুই দেশের জাতীয় পতাকার পাশাপাশি একটি কালো পতাকাসহ। এই পতাকাটি আমাদের দেশের এক হতদরিদ্র কিশোরীর জন্য। তার নাম ফেলানি। অবৈধভাবে ভারত বাংলাদেশ সীমানা অতিক্রম করতে গিয়ে এই মেয়েটি নিরস্ত্র ও অসহায় অবস্থায় কাঁটাতারের বেড়ায় বিদ্ধ অবস্থায় গুলিবিদ্ধ হয়ে নিহত হয়। এই ঘটনা আমাদের মিডিয়াতে এসেছে, কিন্তু আন্তর্জাতিক মিডিয়াতে তেমন একটা পানি পায়নি হালে। 
ভারতীয় ক্রিকেট দলে অসাধারণ সব স্পোর্টসম্যান রয়েছেন। শচীন রমেশ টেণ্ডুলকারের মতো দৃঢ়চেতা মারাঠি রয়েছেন, যিনি পিতাকে দেয়া প্রতিশ্রুতি রক্ষার জন্যে কোটি কোটি রূপির মদ্যজাতীয় পণ্যের বিজ্ঞাপনের মডেল হবার প্রস্তাব এক কথায় ফিরিয়ে দিয়েছেন। ভারতীয় ক্রিকেট দলের অন্যরাও যে চারিত্রিক ও মানবিক গুণে কোনো অংশে কম, তা-ও মনে হয় না। আমি নিশ্চিত, তারাও সেদিন আমাদের এই দরিদ্র মেয়েটির হত্যাকাণ্ডের ঘটনাটি সারা পৃথিবীর মানুষের কাছে, এবং ভারতের আমলা ও রাজনীতিকদের কাছে তুলে ধরবেন সেই কালো পতাকার নিচে সমবেত হয়ে। ভারতের অনেকেই ভাবেন আমাদের এই দরিদ্র মানুষেরা জাঙ্গিয়ার নিচে অ্যাটম বোমা নিয়ে ভারতে ঢুকে পড়ে, আর বিএসএফ তাদের খুন করে ভারত রাষ্ট্রকে রক্ষা করে। তাদের সেই ভুল ধারণা যদি ভারতীয় ক্রিকেটাররাও ভাঙাতে এগিয়ে আসেন, কৃতজ্ঞ থাকবো।
খেলার সাথে রাজনীতি মেশাতে চান না অনেকে, কিন্তু খেলার সাথে মনুষ্যত্ব মেশাতে তো কোনো সমস্যা নেই।
আমি ঐ কালো পতাকাটি স্টেডিয়াম উড়তে দেখার অপেক্ষায় থাকবো।
ধন্যবাদ।



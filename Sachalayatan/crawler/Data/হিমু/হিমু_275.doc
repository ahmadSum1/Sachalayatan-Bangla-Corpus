বদি হইতে সাবধান



সাংসদ বদি মনে হয় একটা বড় লিস্ট করেছে (করেছেন বললাম না, কারণ এরকম ইতরস্বভাব লোককে সম্মান দেখানোর কোনো মানে হয় না)। সব পেশার মানুষকেই সম্ভবত বদি প্যাঁদানোর প্রতিজ্ঞা করেছে। 
এ পর্যন্ত বদির হাতে প্রহৃত মানুষদের পেশা হচ্ছে,

 ব্যাঙ্ক কর্মকর্তা
 বন কর্মকর্তা
 আইনজীবী
 শিক্ষক

বদির রাজ্যে পৃথিবী গদাময়। গদাধর একা বদি। বাকিরা গদাখোর।
যেহেতু এত পেশার মানুষকে প্যাঁদানোর পরও বদির কিছু হচ্ছে না, কাজেই বদির রাজ্যের চিকিৎসক, প্রকৌশলী, পুলিশ, সাংবাদিক, আতরব্যবসায়ী, কেউই নিরাপদ নন। সবারই উচিত প্রতিটি পেশা থেকে একজন স্বাস্থ্যবান ভলান্টিয়ার বাছাই করে বদির সামনে এগিয়ে দেয়া, যে মার খেয়ে নিজের পেশার বাকিদের বাঁচিয়ে দেবে। কারণ দেখা গেছে, বদি এক পেশার লোককে একাধিকবার প্যাঁদায় না। সেনাকর্তারা বোধহয় একটু নিরাপদ, কারণ বাংলাদেশে কিছুদিন পরপরই তারা হাঁকডাক দিয়ে রাস্তায় নেমে গদি পর্যন্ত চলে যান। বদি কোনো কর্ণেলকে ঠ্যাঙানোর আগে তাকে অ-নে-ক-ব-ড় বদি হতে হবে। তারপরও, সাবধানের মার নেই। 
অপেক্ষায় আছি, কবে বদি কোনো মন্ত্রী বা সচিবকে ধরে ঠ্যাঙায়। কারণ উনাদের গায়ে আঁচড় না পড়লে উনারা কারো বিরুদ্ধেই কোনো ব্যবস্থা নেন না। 
সব শেষে বদির জন্যে চার লাইনের একটি মিষ্টি ছড়া। সুরারোপ করে গান গাওয়া যেতে পারে।
.
.
.
বদি বদি বদি
থাকবে না গদি
ঠ্যাঙানোর কাজ তুমি
করে যাও যদি।
.
.
.



বোকাদের পদ্য ০৩৮




সরু খাটে পাশ ফিরে শুতে গিয়ে মনে হয়
ভালোবাসা আছে
অন্ধকারে ঠিক যেন নিজেকে না খুঁজে পাওয়া মদমত্ত হাতির মতোই
টের পাই, সূক্ষ্মশির ডাঙস মুঠোয় নিয়ে
বোবা মাহুতের মতো
ভালোবাসা আছে
যেমন আছেন তিনি জলে, স্থলে, আখ মাড়াইয়ের কলে
কেবল নিজের ঘ্রাণে ভরা এই আমার কম্বলে
হয়তো ঈশ্বর আছেন
শীতের অনেক রাতে মনে হয়
ভালোবাসা আছে, আছে ঈশ্বরের কাঁধে মাথা রেখে
তাঁর বিধবা কন্যার মতো, অযথা নিশ্চুপ আর বিব্রত ...
তবুও আছে, আছে।
আমার মাথার কাছে, অন্ধকার
আমার খাটের নিচে, অন্ধকার
ক্ষণিক আস্তিক হয়ে ঘুমাই, ঘুমিয়ে পড়ি
মনে হয়, ভালোবাসা ... আছে
সরু খাটের এক পাশে অভিকর্ষের মতো
পাশের বাড়ির মূক বেড়ালছানার মতো
আছে।



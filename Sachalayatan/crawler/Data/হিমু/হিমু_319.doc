মকবুল-জগলুল ছড়া (১)



এটা একটা অনিয়মিত ছড়ার সিরিজ। চরিত্র দু'টি, মকবুল আর জগলুল। এদের ভূমিকা পাল্টাবে। বাস্তবের সাথে মিল কাকতালীয়, ছড়াকার বা আর কেউ দায়ী নন।
মকবুল স্মাগলার, জগলুল ঠোলা
দুইজনে একসাথে বড় হওয়া পোলা।
মকবুল বর্ডারে, জগলুল ঢাকা
দুইজনে দুই হাতে খাবলায় টাকা।
মকবুল আলহাজ্জ্ব, জগলুল হাজী
দুইজনে বদমাশ হাড়ে হাড়ে পাজি।
মকবুল বিবাহিত, জগলুলও স্বামী
তাহাদের বউগুলি গাড়ি চড়ে দামী।
মকবুল মদ খায়, জগলুলও গেলে
টিফিনেতে বিড়ি খায় তাহাদের ছেলে।
মকবুল ভোটে ওঠে, জগলুল হাসে
বদ কামে দুইজনে থাকে পাশে পাশে।
মকবুলে জগলুলে গলে গলে ভাব
জগলুলে খুশি হলে মকবুলে লাভ।
মকবুল জননেতা, জগলুল ঠোলা
সব দ্বার তাহাদের তরে রাখা খোলা।


ভাবছি, গৃহক হয়ে যাবো




আর টেনশন ভাল্লাগেনা। কোন ক্যারিয়ারপাগলী যুবতীকে বিয়ে করে গৃহক হয়ে যাবো মনস্থির করলাম।
গৃহক = গৃহিণীর ম্যাসকুলিন সংস্করণ, পুরোদস্তুর আবাসিক স্বামী। সকালে উঠে বউকে নাস্তা বানায় দিবো। বউ অফিসে চলে গেলে আবার কিছুক্ষণ শুয়ে ঝিমাবো। তারপর উঠে একটু এক্সারসাইজ করে রান্নাবান্না কোটাবাছা করবো। এর ফাঁকে ফাঁকে কিছুক্ষণ ফোনে আলাপ্সালাপ বন্ধুবান্ধবআত্মীয়স্বজনদের সাথে। শ্বশুরশাশুড়ির নামে ধুমাইয়া বদনাম করে নিবো কিছু।  টিভিতে দুপুরের টক শো দেখতে দেখতে রান্নাবান্না শেষ করবো। পাশের বাড়ির ভাবীদেরও ডাক দিতে পারি একসাথে কোন হিন্দি সিরিয়াল দেখতে দেখতে কিছু সামাজিক আলাপ্সালাপের জন্য ...। সামাজিকতা ভালো জিনিস। গোসল করে বউকে ফোন দিয়ে নখড়ামি করবো, কী খাইলা, কই খাইলা, ইত্যাদি। নিজে খেয়েদেয়ে সচলায়তন খুলবো। দেখবো কে কী গিয়ানজাম করলো। তারপর একটা পোস্ট দিবো। কিছু কমেন্ট দিবো। তর্কবিতর্ক চলতে থাকবে। এর মধ্যে বউ সন্ধ্যায় বাসায় ফিরে আসবে (দেরি করলেও আমার কোন সমস্যা নাই, ভাবীদের সাথে আলাপ্সালাপ করে সময় কাটায় দিবো, সামাজিকতা ভালো জিনিস ...)। তাকে নাস্তাটাস্তা খেতে দিবো। এরপর তো কারেন্ট চলে যাবে। অন্ধকারে দুইজনে মিলে তো খুব বেশি কিছু করারও থাকে না ...। যাই হোক, কারেন্ট আসলে ভাত বেড়ে ডাক দিবো। তারপর খেয়েদেয়ে আবারও হিন্দি সিরিয়াল দেখতে বসবো। এরপর কী হবে, সেটা বউ সিদ্ধান্ত নিবে ...। ঘুমানোর আগে ফেসবুকে স্ট্যাটাস লিখবো, প্রোফাইলে ছবি পাল্টাবো। কিছু প্যাঁচ লাগাবো। এর কাছে ওর নামে চুক্লি কাটবো কিছু। পরদিন কী হবে জানার জন্য স্ক্রল করে আবার ওপরে গিয়ে পড়া শুরু করুন।
আপনি যদি বিবাহেচ্ছু ক্যারিয়ারপাগলী যুবতী হন, মাসে হাতখরচ কত দিবেন, সেইটা মেইলের সাবজেক্টে লিখে দুই কপি ছবিসহ (প্রোফাইল আর পোর্ট্রেট) অনতিবিলম্বে যোগাযোগ করুন। কাজকামের টেনশন আর ভাল্লাগেনা।



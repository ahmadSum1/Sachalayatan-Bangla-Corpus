বোকাদের পদ্য ০৬৮



হঠাৎ ঝড়ে জাহাজ ভোলে দিক
আকাশ মোছে তারার হাতের ছাপ
সাগর ফোঁসে গোখরো সাপের ছাও
ঢেউয়ের মেয়ে খলখলিয়ে হাসে
নাবিক তুমি একলা কোথায় যাও?
অমোঘ টানে অতল পানে সব
ডুবতে থাকে, মাতৃভাষায় ঝড়
সান্ত্বনা দেয়, জলের তলে নাও
যখন শেষে হারায় পরিচয়
আকাশ শুধায়, নাবিক কোথায় যাও?
হাঁচড়পাঁচড় ঐ যে প্রবাল দ্বীপ
একটু সবুজ, একটু রোদের গাছ
একলা দিনের হঠাৎ টেলিগ্রাম
ঐ দ্বীপে যাই, ওটাই আমার ঘর
ইয়োহোহোহো বটলভরা রাম
সাগর তবু ফুল্ল মুখে ঘোরে
ঠিক জানে সে নাবিক বেলা শেষে
ভাসবে। হাওয়ায় প্রতীক্ষা শনশন
সাগর ঘোরে ডাঙর হাঙর হয়ে 
দ্বীপের আমি একলা রবিনসন
কে খোঁজে ঐ আকাশে উত্তর
বালির বুকে কম্পাসও দেয় ঘুম
সাগর জপে নিজের মনষ্কাম
নাবিক ভাসাই বোতল তারই জলে
ভেতরচিঠির ওপর তোমার নাম।


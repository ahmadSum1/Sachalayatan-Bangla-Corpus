নবায়নযোগ্য শক্তি



জার্মানিতে নবায়নযোগ্য শক্তি বিষয়টি নিয়ন্ত্রণ করে জার্মানির "পরিবেশ, প্রকৃতিরক্ষা ও রিয়্যাক্টর-নিরাপত্তা বিষয়ক ফেডারেল মন্ত্রণালয়", সংক্ষেপে যা BMU হিসেবে পরিচিত। প্রতি বছরই নবায়নযোগ্য শক্তি বিষয়ে একটি রিপোর্ট তারা প্রকাশ করে। ২০০৭ পর্যন্ত তথ্য নিয়ে রিপোর্টটি কিছুদিন আগে হাতে এসেছে, কিন্তু এ নিয়ে কিছু লেখার ইচ্ছা থাকা সত্ত্বেও সময় করতে পারিনি নানা ভ্যাজালের কারণে।
সংক্ষেপে বলতে গেলে এভাবে বলা যায়, জার্মানি ক্রমশ জীবাশ্ম-জ্বালানির ওপর থেকে নিজেদের নির্ভরতা কমিয়ে আনতে চায়। সত্তর দশকের শুরুতে তেল নিয়ে প্রথম দফা সংকটে সারা দুনিয়া কেঁপে উঠেছিলো, জার্মানরা সেই ধাক্কা খেয়ে বোধহয় একটু বেশিই সতর্ক হয়ে উঠেছে। 
কয়লা, তেল, প্রাকৃতিক গ্যাস আর পারমাণবিক শক্তির ওপর জার্মানি দীর্ঘকাল যাবৎ নির্ভরশীল থাকলেও তারা জোর দিতে চাইছে জলবিদ্যুৎ, বায়ুশক্তি, সৌরশক্তি আর জৈববস্তুর ওপর। জার্মানদের শক্ত নবায়নযোগ্য শক্তি আইন (যা EEG নামে পরিচিত) এর কল্যাণে নবায়নযোগ্য শক্তি শিল্প স্ফীত হচ্ছে ক্রমশ। ২০০৭ সালে এসে মোট শক্তির (বিদ্যুৎ, তাপ ও জ্বালানি) ৮.৬% তারা যোগান দিচ্ছে নবায়নযোগ্য শক্তির মাধ্যমে। মোট বিদ্যুৎ শক্তির ১৪.২%  নবায়নযোগ্য শক্তি-উৎস থেকে আসছে। ইন্ডাস্ট্রির এই বৃদ্ধির পেছনে ইন্ধন যোগাচ্ছে জার্মানির নাগরিকরা, প্রতি একক শক্তি কিনতে গিয়ে তাদের নবায়নযোগ্য শক্তি খাতে পয়সা খরচ করতে হচ্ছে। 
নবায়নযোগ্য শক্তি খাতকে আরো শক্তিশালী করে তুলতে চায় জার্মানি। ভবিষ্যতে পারমাণবিক শক্তি প্ল্যান্টগুলো তারা বন্ধ করে দিতে ইচ্ছুক, এর পরিবর্তে ইয়োরোপব্যাপী শক্তি-নেটওয়ার্কে নবায়নযোগ্য শক্তিকে আরো বেশি পরিমাণে যোগ করার পরিকল্পনা চলছে। 
আমি মূলত বায়ু, সৌরবিদ্যুৎ, সৌরতাপ, জল ও জৈববস্তু থেতে আহরিত শক্তি নিয়ে কয়েক ধাপে লিখতে চাই সামনে কিছু সময় ধরে, খুব উপকৃত হবো যদি পাঠকরা তাঁদের জিজ্ঞাস্য যোগ করেন মন্তব্যের খাতায়। ধন্যবাদ।


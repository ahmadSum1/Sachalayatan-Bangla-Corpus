চৌধুরীদের জন্য বাজে খবর



এইমাত্র টিভির সংবাদে যা বলা হয়েছে, তা চৌধুরীদের জন্য দুঃসংবাদ।
গুলিস্তান এলাকার ত্রাস, চান্দাচাম্পু যুবরাজের আশীর্বাদধন্য কমিশনার চৌধুরী আলমের কত বছরের যেন সাজা হয়েছে। খবরের এ অংশটুকু শুধু চৌধুরী আলমের জন্যই দুঃসংবাদ, বাকি চৌধুরীদের তেমন কিছু যায় আসে না। কিন্তু আরো জানা গেছে, চৌধুরী আলমের চৌধুরীটি পিতৃকূলবাহিত নয়, নয় মাতৃকূলবাহিতও। এটি আলমের স্বারোপিত। চাঁদাবাজি করে টাকার পাহাড় গড়ে তোলার পর সে এক পর্যায়ে নিজের নামের গোড়ায় চৌধুরী রোপণ করে।
এ তথ্য জানাজানি হয়ে যাবার পর চৌধুরীদের মধ্যে তীব্র প্রতিক্রিয়া সৃষ্ট হয়। আমার পরিচিত বেশ কয়েকজন চৌধুরী এ ধরনের স্পর্শকাতর তথ্য ফাঁসের জন্য সাংবাদিকদের প্রতি ক্ষোভ প্রকাশ করেছেন। নাম প্রকাশে অনিচ্ছুক কিভাবে বলি, বলা যেতে পারে পুরো নাম প্রকাশে অনিচ্ছুক একজন চৌধুরী জানিয়েছেন, এ ধরনের আজেবাজে প্রোপাগান্ডা চালিয়ে কোন একটি অপশক্তি চৌধুরীদের সুনাম হরণের অপচেষ্টা অপচালিয়ে অপযাচ্ছে। তিনি দৃঢ় প্রত্যয় ব্যক্ত করে বলেছেন, এই দিন দিন না, আরো দিন আছে। আজ হোক কাল হোক দশবছর পরে হোক, তিনি গোটা তিনেক সাংবাদিক রগড়াবেন, সে হাতেই হোক কি লাঠেই হোক।
আরেকজন চৌধুরী বলেছেন, সব চৌধুরীই চৌধুরী আলম নন। এক চৌধুরী কারাগারে, লক্ষ চৌধুরী ঘরে ঘরে। এই লক্ষাধিক চৌধুরীকে ক্ষেপিয়ে তুলে মিডিয়া কী প্রমাণ করতে চায়? তারা কি দেশে অস্থিতিশীলতা সৃষ্টি করতে চায়? তারা কি কোন চৌধুরীবিদ্বেষী বহিশক্তির স্বার্থে এহেন অপকর্মে লিপ্ত? এর সুষ্ঠু তদন্ত হওয়া প্রয়োজন। 
অপরদিকে চৌধুরী নামের এমন মহিমা প্রকাশ হওয়া উল্লাস প্রকাশ করেছেন জনৈক অচৌধুরী। তিনি বলেছেন, এইসব চৌধুরীদের মুখোশ এক এক করে খুলে দিতে হবে। চৌধুরীমুক্ত বাংলাদেশ চাই। চৌধুরী একটা পাঞ্জাবী পদবী, বাংলার মাটিতে এর স্থান নাই। চৌধুরিয়ানা নিপাত যাক।
আমি কিঞ্চিৎ বিচলিত। এমনিতেই দেশের পরিস্থিতি গরম, কী থেকে কী হয়ে যাচ্ছে, এখন আবার চৌধুরীদের নিয়ে ভ্যাজাল। 
ব্লগের চৌধুরীরা কী বলেন?


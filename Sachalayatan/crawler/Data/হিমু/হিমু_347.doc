দীপালি সাহাদের জন্য কয়েকটি লাইন



সালটা কি ১৯৮৩ ছিলো, না '৮৪? সত্যিই কি ১৪ই ফেব্রুয়ারি পথে নেমেছিলো ঢাকা বিশ্ববিদ্যালয়ের ছাত্রছাত্রীরা, নাকি তারা ক্লাস শেষে বাসায় ফিরে গিয়েছিলো? সত্যিই কি সেদিন ঢাকা বিশ্ববিদ্যালয়ের ছাত্রছাত্রীদের ওপর ট্রাক তুলে দিয়েছিলো প্রধান সামরিক আইন প্রশাসক হুসেইন মুহম্মদ এরশাদ, নাকি সেটা ছিলো বলবেয়ারিঙের টানা-গাড়ি? সত্যিই কি আরো অনেকের সাথে দীপালি সাহা নামে কোন ছাত্রী মারা গিয়েছিলেন সেদিন, নাকি সবই কোন ভ্রান্ত দুঃস্বপ্ন?
প্রেমিক মিলছে প্রেমিকার সাথে ঠিকই, হয়ত শান্তিও পাচ্ছে শহীদ কাদরীর কবিতার মুখে জুতো মেরে, কিন্তু নিজের বিশ্ববিদ্যালয়েই কি কেউ স্মরণ করছে এক পুরুষ আগে স্বৈরাচারের বিরুদ্ধে পথে নেমে গর্জে ওঠা ছাত্রছাত্রীদের নাম? যাদের বয়স আমাদের মতো ছিলো তখন, যারা কোন স্বপ্ন দেখেছিলো দেশটাকে নিয়ে, যাদের বুকে সাহস আর পিঠে মেরুদন্ড ছিলো?






বিশ্ববেহায়া এরশাদ বছর বছর এই দিনে এখনও বাঁচে, এখনও রমণ করে, এখনও রাজনীতি করে, এখনও হাঁটে বাংলাদেশের মাটির ওপর, চারপাশে গিজগিজ করে ইতিহাসবিস্মৃত যুগলেরা, আর ট্রাকের নিচে পিষ্ট কয়েকজন যুবকযুবতীর নাম ফিকে হতে হতে শেষ হয়ে যায় পড়ন্ত পলাশের পাঁপড়ির নিচে। 
ভালোবাসা দিবসের গুষ্টি কিলাই। তারপরও ভালোবাসা জানিয়ে যাই সাহসী সেইসব মানুষের জন্যে। 


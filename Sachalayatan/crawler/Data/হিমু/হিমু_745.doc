"ইতিহাস নিয়ে বিব্রত হতে ভালো লাগে"



ইতিহাস নিয়ে বিব্রত বোধ করতে অনেকেই ভালোবাসে। এতে করে ভদ্রভাবে ইতিহাসের গালে একটা চড় মেরে দেয়া যায়, অস্বীকার করা যায় ইতিহাসের বক্তব্যকে। আজকে আমার একটা লেজ থাকলে আমি হয়তো সে লেজ নিয়ে বিব্রত বোধ করতাম, পাৎলুনের নিচে ঠিকমতো ঢেকেঢুকে রাখতে চেষ্টা করতাম, জনসমক্ষে যাতে সে উত্থিত না হয় সে জন্য হুঁশিয়ার হয়ে থাকতাম। ইতিহাস নিয়ে অনেকে এমন করেন। যেন ইতিহাস মানুষের লেজের মতোই ভদ্র হাওয়ায় অপাংক্তেয় কিছু। 
ইতিহাসে যদি এমন কিছু থাকে, যা নিয়ে বেশি কথাবার্তা হলে আমি বিপদে পড়বো, তাহলে ইতিহাসকে বেড়ালের বিষ্ঠার মতো মাটিচাপা দেয়ার ব্যাপারে আমার একটা আগ্রহ থাকাই স্বাভাবিক। তবে ইতিহাসকে মাটিচাপা দেয়া মুশকিল, তাকে চাপা দিতে হয় সমান্তরাল, বিকল্প ইতিহাস দিয়ে।
আশি আর নব্বইয়ের দশকের শিশু, যারা এখন অনেকখানি পেকেছেন, তাদের মধ্যে ক'জন এখন এই বিকল্প ইতিহাসের ভিড়ের অজুহাতটি ইদানীং খুব তীব্রভাবে ব্যবহার করছেন। তাদের বক্তব্যের ধারা অনেকটা এমন,

 এক এক সরকার এসে এক এক বুলি শেখায়, কোনটা শিখবো? কোনটা সত্যি? মনে হয় সবই ধাপ্পা।
 ইতিহাস নিয়ে যখন এত বিতর্ক, তখন আমরা ব্যাপারটার দিকে বরং না তাকাই। সামনে তাকাই বরং।
 সামনে তাকানোর ব্যাপার নিয়ে যখন সবাই একমত হলাম, আসুন না ইতিহাস শিখি। মুদ্রার দুটো পিঠই দেখি।
 মুদ্রার অন্য পিঠ তো অনেক দেখলেন, এ পিঠটা দেখুন না একবার। এ পিঠেও কিন্তু ভালো ভালো কথা লেখা। মন্দ নয় কিন্ত। 

বিকল্প ইতিহাস দাঁড় করানোর প্রথম ধাপ, মূলধারার ইতিহাসকে বিতর্কিত করে তাকে অস্বীকার করা। তাকে বিস্মরণের পথে ঠেলে দেয়া। তারপর একটু একটু করে স্বকপোলকল্পিত ইতিহাসের ঘাগড়াকাঁচুলি উন্মোচন করা। একটি বিকল্প ইতিহাসের প্রস্তাব মার খেয়ে গেলে আরেকটি, তারপর আরেকটি। বিকল্প ইতিহাসের ভিড়ে, প্রতিদ্বন্দ্বী মিমের চাপে একসময় সত্য অবলুপ্তির দিকে চলে যেতে পারে।
ইতিহাস মুখে মোয়ার মতো তুলে দেবার জিনিস না। ইতিহাস যাচাই করে নিতে হয়। বিষফোঁড়ার মতো, এক দিক চেপে ধরলে অন্যদিকে ঠিকই মাথা তুলে দাঁড়ায় ইতিহাস। যারা বিকল্প ইতিহাসের ভিড়ে সংশয়গ্রস্ত বলে নিজেকে দাবি করেন, তাদের আস্তিনের আড়ালে কিন্তু নিজস্ব বিশ্বাসটা ঠিকই লুকানো থাকে। ইতিহাসের ঘাড়ে দোষারোপ সংশয় থেকে মুক্তির পথ হতে পারে না। যারা দ্বিধাগ্রস্ত হন, তারা যাচায়ের নিকষ চিনে নিন।


এ কীরাম সম্পর্ক?



১৮ দলীয় জোটে বিম্পি আর জামাত ছাড়া বাকি দলগুলোকে পাবলিক দুধভাতই মনে করে। তাই পাবলিকের জবানে ঘুরে ফিরে এদের বিম্পি-জামাত জোটই বলা হয়। এতে করে একটা জিনিস বোঝা যায়, বিম্পি আর জামাত পাবলিকের চেতনায় এখনও দু'টি পৃথক সত্ত্বা, কার্যত তারা কতটুকু ভিন্ন, সে আরেক তর্ক। 
সফেদ মুরুব্বিরাও এখন মাথা নেড়ে বিম্পিকে বলছেন, ঐ বখাটে জামাতের সঙ্গে আর মেশার দরকার নেই। প্রথমটায় তাদের মুখে এ কথা শুনে দুধভাত বিজেপির আন্দালিব পার্থ থেকে শুরু করে রাশভারি চট্টগ্রাম বিম্পির আবদুল্লাহ আল নোমান, সকলেই তড়িঘড়ি করে বলে ফেলেছেন, আরে জামাতের সঙ্গে এই মেলামেশা তো সাময়িক। ম্যাডাম বলেছেন, "যখন সময় হবে", তখন আমরা ওদের সাথে আড়ি দেবো। আজ ফখরুল সাহেব বিবৃতি দিয়ে জানিয়ে দিয়েছেন, সে সময় এখনও হয়নি, ভবিষ্যতেও হবে না।
বিম্পি আর জামাতের এই সম্পর্ক নিয়েও নানা উপমা, তুলনা, মানসছবি পাবলিকের বয়ানে বর্তমান। বিম্পি-জামাত কি লাইলি-মজনু? নাকি মায়ের পেটের দুই সহোদর? তাদের সম্পর্ক কি সিঙারার সাথে আলুর, নাকি তরমুজের সাথে বালুর, নাকি খালার সাথে খালুর?
আসুন পাঠক, আমরা চুলচেরা রাজনৈতিক বিশ্লেষণ না করে এই সম্পর্কটাকে চেনা অন্যান্য সম্পর্ক দিয়ে বোঝার চেষ্টা করি। মন্তব্যের পাতায় যোগ করে যান বিম্পি-জামাত সম্পর্ক নিয়ে আপনার ভাবনা। যতো অল্প কথায় বলতে পারেন, ততোই ভালো। আপনাদের যোগ করা উপমাগুলো নিয়ে কার্টুনিস্টরা কয়েকটা কার্টুনও এঁকে ফেলতে পারেন, গীতিকাররা লিখে ফেলতে পারেন গান, সুরকাররা দিয়ে ফেলতে পারেন সুর। কতো কিছুই তো হতে পারে। আসুন শুরু করি।


ফুটোস্কোপিক গল্প ০১১



ফুটোস্কোপিক গল্প হচ্ছে ফুটোস্কোপ দিয়ে দেখা গল্প। সামান্যই দেখা যায়।
চারদিকে গোলাপী মেঘ ভাসছে। দূর থেকে ভেসে আসছে অপ্সরাদের খিলখিল হাসি। আরো দূর থেকে ভেসে আসছে সেতারের শব্দ। পন্ডিত ববিঝঙ্কার নিশ্চয়ই, ভাবে ধূসর গোধূলি। আরো দূর থেকে ভেসে আসছে বহুকণ্ঠে প্রবল শীৎকার। ধূসর গোধূলির মুখটা কালো হয়ে যায়। শালা হিমুর বাচ্চা হিমু, দুনিয়াতে সারাটা জীবন আকামকুকাম করে স্বর্গে সিঁদ কেটে ঢুকে সত্তরটা হুর নিয়ে পার্টি করে বেড়াচ্ছে। ধূসর বিড়বিড় করে গালি দিতে থাকে।
পায়ের নিচের মেঘটা যেন একটু গরম গরম লাগতে থাকে। অপ্সরাদের খিলখিল হাসি স্তিমিত হয়ে আসতে থাকে ক্রমশ, ববিঝঙ্কারের সেতার প্রায় মিলিয়ে যায়, হিমুর হুরসঙ্কুল পার্টির হৈহুল্লোড় মিলিয়ে যায় একদমই। এবার ভেসে আসতে থাকে ভয়ঙ্কর সব আর্তনাদ। গোলাপী মেঘ মিলিয়ে যায় চোখের সামনে থেকে। সামনে কেবল বজ্রপাতবহুল কালো মেঘ, সেই মেঘের গায়ে আগুনের ছায়া। নিচে যতদূর চোখ যায় শুধু আগুন আর আগুন। সেইখানে পাপীতাপীরা দগ্ধে মরছে। ধূসরের কানে ভেসে আসে পাক সার জমিন সাদ বাদ। গোটা পাকিস্তানি জাতিটাই আছে তাহলে এখানে! আরো ভেসে আসে খাচ্চু বাচ্চুর গান। ধূসর কানে আঙুল দেয়। নরক তাহলে এমনি! এইখানে সারাদিন খাচ্চুর গান বাজে!
হঠাৎ মেঘটা হল্ট করে। আকাশে পর্দার মতো সরে যায় মেঘ, এক অপূর্ব আলোর ছটা এসে গ্রাস করে সব কিছু। 
ধূসর কাঁপতে থাকে। ঈশ্বরের সামনে অবশেষে হাজির হয়েছে সে।
ঈশ্বর মোলায়েম হাসেন। "কী, শুনলাম তুমি নাকি আমাকে একটা প্রশ্ন করতে চাও?"
ধূসর ঢোঁক গিলে মাথা ঝাঁকায়।
ঈশ্বর হাসেন। "টেনশন করে তো কোন লাভ নেই। তুমি স্বর্গে যাবে না নরকে যাবে তা এখনো হিসেব করে দেখা বাকি। দিন আষ্টেক সময় লাগবে। পরশু-তরশু এখানে সরকারি ছুটি। আমাকে এখন জিজ্ঞেস করে কোন লাভ নেই ...।"
ধূসর বাগড়া দিয়ে বসে। "আমি ঐসব জিগাইতে আসি নাই।"
ঈশ্বর থতমত খান। "তবে? কী তাহলে তোমার প্রশ্ন?"
ধূসর গলা খাঁকারি দিয়ে বলে, "ইয়ে, আপনার কোন শালি আছে?"
(সমাপ্ত)



শুভ জন্মদিন, সচলায়তন!




আপনারা কি জানেন, সচলায়তনে এমন একটা সময় ছিলো, যখন এখানে দু'জন মডারেটর আর একজন সদস্য ছিলো  ? আমি হলাম সেই সদস্যটি। আমি বিশেষ এ কারণেই, কারণ মাথাপিছু দুইজন করে মডারেটর আর কোনোদিন কোনো সচল পাবেন না  । অবশ্য, সেই সময়টা কয়েক ঘন্টার বেশি আয়ু নিয়ে আসেনি  ।
আর সে কারণেই সচলকে আমি খুব ভালোবাসি। আমি নিশ্চিত জানি, আমার পূর্বপুরুষদের মধ্যে চাষা ছিলেন অনেকে। আমি সারাজীবনে চাষবাসের সুযোগ পাইনি, কিন্তু সচলায়তন আমাকে ফসল ফলানোর আনন্দের স্বাদ দিয়েছে। সচলায়তনের ছোট্ট চারাটাকে যাঁরা পানি দিয়ে, আলো দিয়ে, নিড়ানি দিয়ে বড় করেছেন, আমি তাঁদের একজন, ঐ লড়াইয়ে আমি একজন পদাতিক। 
আজ আমি নিশ্চিত জানি, আমি শুধু সচলায়তনের সদস্য নই, আমি এর প্রেমিক। আর এ-ও জানি, একমাত্র প্রেমিক নই। সচলায়তনে এসে আমি চোখে না দেখা বহু বন্ধু পেয়েছি, আমার নিঃসঙ্গ প্রবাসজীবনে একটিবারও কখনও মনে হয়নি, আমি পরিজন থেকে দূরে আছি, তা-ও সচলায়তনের কল্যাণে। আমি গত দুই বছর সচলায়তনে আমার একঘেয়ে জীবনের ক্ষণিক আনন্দ আর বেদনা ভাগ করে নিয়েছি চমৎকার কিছু মানুষের সাথে, এ সুযোগের জন্যে আমি সচলায়তনের কাছে কৃতজ্ঞ। 
মডারেটরদের কাছ থেকে জানলাম, সচলায়তনে আজ সচল আর অতিথি সচলের মোট সংখ্যা ৩৫৮ জন। যদিও এঁদের অনেকেই হয়তো নিয়মিতভাবে সক্রিয় নন, কিন্তু এই ৩৫৮ জন মানুষ গত দুই বছরে মিলে লিখেছেন প্রায় পঁচিশ হাজারের মতো পোস্ট, মন্তব্যের সংখ্যা ছাড়িয়েছে দুই লক্ষ, আর পাঠক আকৃষ্ট করেছেন লক্ষাধিক। সীমিত পরিসরে অনেকে থাকলে অনেক মতানৈক্য হয়, অনেক বাক্য বিনিময় ঘটে, অনেক ফুলকি ছোটে। এ আমাদের প্রাণেরই চিহ্ন। এই প্রাণের স্রোতধারা যেন আমরা ক্ষীণ না করি। আসুন, গোলাগুলি আর গলাগলি করে সামনের বছরগুলো পার করি এই ছোট্ট পৃথিবীতে, গালাগালিগুলো তুলে রাখি মিটসেফের ওপরের তাকে। আজ যাকে তর্কের লড়াইতে টুঁটি চেপে ধরছি, কাল যেন তাকেই জড়িয়ে ধরে হাসতে পারি। সচলায়তন হোক আমাদের সম্মিলনের শক্তির প্রতীক। 
সচল রে, তুঁহু মম শ্যাম সমান!



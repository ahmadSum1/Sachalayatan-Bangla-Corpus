একজন পিতা মারা যাচ্ছেন চোখের সামনে



খালেদ সাহেব অক্ষয় আয়ু নিয়ে আসেননি। কিন্তু অক্ষয় সাহস নিয়ে এসেছেন পৃথিবীতে। 
আমার এই পোস্টের একটু ওপরেই ঝুলছে নিঝুমের পোস্ট। আমাদের জিফরানের বাবা, খালেদ সাহেবের একটি গম্ভীর ছবি দেখতে পাচ্ছেন সবাই। তিনি অনেক কিছু ছিলেন পেশাগত জীবনে, তার বর্ণনা আছে। 
একটু ভালো করে পড়ে দেখুন, তিনি আরো কী ছিলেন। কিশোর বয়সে তিনি মুক্তিযুদ্ধ করেছেন। মুক্তিযুদ্ধের মানে চট করে আমরা অনেক সময় বুঝতে পারি না, কিশোর খালেদ মান্ধাতার আমলের কোন অস্ত্র নিয়ে সামান্য ট্রেনিং আর সেই অক্ষয় সাহস নিয়ে একটা পুরোদস্তুর সেনাবাহিনীর মুখোমুখি হয়েছিলেন। 
খালেদ মৃত্যুকে একা পাশ কাটাতে পেরেছিলেন ৩৭ বছর আগে। আজ পারছেন না। তাঁর সন্তানরা, যাদের জন্যে তিনি একটি দেশ এনে দিয়েছেন, তারা তাঁকে এবার সাহায্য করবে মৃত্যুকে আবারও পাশ কাটাতে। মাত্র ১৩ জন সাড়া দিয়েছেন নিঝুমের ডাকে, আমি স্বপ্ন দেখি সচলের সব সমর্থ পাঠক সাড়া দেবেন।
যোদ্ধা খালেদের দীর্ঘায়ু কামনা করি। আমার পিতার জন্যে কোন কিছু করার সুযোগ আমার জীবন থেকে ফসকে গেছে, আমার জন্যে যারা যুদ্ধ করেছেন, তাঁদের জন্যে কিছু করার সুযোগ হাত ফসকাতে দিতে চাই না। জিফরান, সাধ্য সীমিত ভাই, সাধ আরো ছিলো। 


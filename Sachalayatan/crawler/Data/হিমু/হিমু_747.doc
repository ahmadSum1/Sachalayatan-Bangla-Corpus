সিংহের বখরা



দিনে কতটুকু সময় এখন ব্লগের পেছনে ব্যয় করি?
অফিসে গড়পড়তা ৪ ঘন্টা ব্যয় করি ডেস্কে। এ সময়টা নিজের কাজের ফাঁকে মাঝে মাঝে যে ব্লগে উঁকিঝুকি মারতে খানিকটা ব্যয় হয় না, তা নয়, কিন্তু তা কাজ থেকে স্বল্পকালীন ছুটি নেয়ার জন্যেই। এটাকে তাই হিসেবে ধরবো না।
কিন্তু বাড়ি ফেরার পর থেকে ঘুমোনোর আগ পর্যন্ত দিনে ছয় ঘন্টা ব্লগ খোলা থাকে চোখের সামনে।
ছয় ঘন্টা! জেগে থাকা জীবনের ৩৩%!
অন্যভাবে চিন্তা করলে, এই ছয় ঘন্টা আর কিভাবে ব্যয় করতে পারতাম? টিভি দেখায়, গান শোনায়, বই পড়ায়, ফোনে কথা বলায়, নেটে আড্ডা মারতে, ঘরের কাজ করতে, কোন কিছু খেলতে, কোন কিছু শিখতে, কারো সাথে সময় কাটাতে?
ব্লগ তাহলে অনেক অনেক কিছুর বিকল্প হয়ে দখল করে নিয়েছে আমার জীবনের তিন ভাগের এক ভাগ। এ কারণে ব্লগের কাছেও আমার চাওয়া অনেক।
আমি চাই আরো বেশি পাঠক আমার লেখা পড়ুন। আমি চাই আরো বেশি পাঠক তাঁর প্রতিক্রিয়া লিখিত আকারে রেখে যান। 
আমার ব্যয়িত তিনশো ষাট মিনিটের বিপরীতে প্রতি পাঠক যদি দশ মিনিটও ব্যয় করেন আমার ব্লগের পেছনে, "সমানে সমান" হতে গেলে কমপক্ষে ছত্রিশ জন পাঠক আমার প্রয়োজন। এ ছত্রিশ জনের মধ্যে অন্তত আঠারো জনের উচিত ব্লগ পাঠ করে তাঁর প্রতিক্রিয়া আমাকে জানানো (যদি সুযোগ থাকে)। এ আঠারোটি মন্তব্যের মধ্যে অন্তত ন'টি মন্তব্য আমাকে নতুন করে ভাবিয়ে তুলুক আমার পোস্টে আমার প্রস্তাবনাকে (যদি থাকে)। ন'টি মন্তব্য থেকে পাঁচটির উচিত আমাকে নতুন লেখার খোরাক যোগানো। পাঁচটির মধ্যে অন্তত তিনটি মন্তব্যের উচিত পরস্পরের সাথে সমন্বিত হবার।
তাহলে আমি তিনশো ষাট মিনিট ব্লগে কাটিয়ে তিনটি নতুন পোস্টের ভাবনা নিয়ে পরের দিন বসতে পারি। এ তিনটি লেখার অন্তত একটি লেখা আমার শেষ করা উচিত।
এভাবে যদি সত্যি চলতো সব কিছু, তাহলে রোজই কিছু না কিছু লিখতে পারতাম। কিন্তু হায়, নীরব পাঠক, আপনি এত বদ, কিছু বলেন না। শুধু পাঠ করে কেটে পড়েন।


জ্বরবিকারঃ বিষ্টি বিষ্টি ছড়া



সিক্তা বাদুড়ী ঠ্যাং তুলে ভিজে
দাদুরীরা গায় গান
মাধুরীর দল চোলি খলবল
মন করে আনচান
আদুর শরীর মাদুরে বিছায়ে
দিনমান থাকি ভুঁয়ে
চটিবই হাতে ঝালমুড়ি সাথে
খ্যাতামুড়ি দিয়ে শুয়ে।
বাহিরে বৃষ্টি পড়ছে পড়ুক
মোর কী বা তাতে ল্যাঠা
এরই মাঝে মোরে বাজারে পাঠাবে
সে কথা জানিতো ক্যাঠা?
ভিজে ভিজে মোর নিমোনিয়া হলে
সেবা কে করিবে মোরে?
অনাগতা জায়া শুধু মিছে মায়া
রাতেই ধরিলো জ্বরে।
দুই দিন ব্যাপী জ্বরে ভুগে কাঁপি
বড়ি সেবি ঘন ঘন
ব্লগেও ঢুকিয়া নাকে কাঁদি কত
পড়ে হাসে জনগণ।
নিঠুর দুনিয়া সমবেদনার
ধার আর নাহি ধারে
দন্ত বিকাশি চলে তারা হাসি
হুল দিয়া যায় গাঁড়ে।
রসে রসে ব্লগ পড়ে উপচিয়া
আমার নয়নে জল
ছড়া বাঁধি আর সরবে ফুকারি
জয় প্যারাসিটামল।

পুনশ্চঃ বহু আগে অন্যত্র প্রকাশিত। কিন্তু হিস্ট্রি রিপিটস ইটসেলফ, অন অ্যান্ড অন, হার্ডার, হার্ডার ... !


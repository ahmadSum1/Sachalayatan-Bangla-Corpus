আমার ভাইয়ের ভাষায় রাঙানো একুশে ফেব্রুয়ারি



আবদুল গাফফার চৌধুরীর লেখা অপূর্ব গানটিকে প্রতি বছর কত মধুর করে গাই আমরা, খালি পায়ে প্রভাত ফেরীতে পুষ্পমাল্য নিয়ে শহীদ মিনারে যাই, সারা পৃথিবীতে এক একটা অঙ্গনে রাতারাতি মাথা উঁচু করে দাঁড়ায় আমাদের প্রতীক শহীদ মিনার, কিন্তু আমাদেরই দেশে আমাদেরই ভাইদের মুখের ভাষা ক্রমশ যেন পায়ের নিচে মাটি হারায়। 
আমরা একুশে ফেব্রুয়ারির সন্তান, আমরা কি তা হতে দিতে পারি?
এই একুশে ফেব্রুয়ারি থেকে তাই আরো অনেক ভাষায় বাতাসে অনুরণিত হোক এই গানটি। 
চাকমা ভাষায় গানটির অনুবাদ করে দিয়েছেন ফেসবুকবন্ধু অর্কের বাবা, আর তার ছোট্ট বোন ঊর্ণিষা গেয়ে শুনিয়েছে উচ্চারণ কেমন হওয়া উচিত। গান শুনে ঊর্ণিষা আমাকে পাশমার্কও দিয়েছে। 

মণিপুরী ভাষায় অনুবাদ করে দিয়েছেন ফেসবুকবন্ধু সচল লেখক কুঙ্গ থাঙ। তবে তাঁর প্রতিক্রিয়া এখনও পাইনি।

আরো ভাষায় গাওয়া হোক এই গানটি। আরো উচ্চারণে আমরা স্মরণ আর স্বীকার করি, বাংলাদেশ বহু ভাষার দেশ। এ দেশে প্রতিটি ভাষার পেছনে একজন সন্তান আছেন, একজন মা আছেন, শহীদ দিবসে সেই মায়ের প্রতি প্রণতি জানাই।
[বাংলাদেশের অন্যান্য ভাষায় অনূদিত কথা যোগালে এই পোস্টে গান যোগ করে দেওয়া যাবে। ভিনভাষী বন্ধুদের কাছে টেক্সট পাঠানোর অনুরোধ করি।]

রাখাইন ভাষায় গানটি অনুবাদ করে দিয়েছেন যোথান। গানটি শুনে পাশমার্ক দিয়েছেন তিনি।



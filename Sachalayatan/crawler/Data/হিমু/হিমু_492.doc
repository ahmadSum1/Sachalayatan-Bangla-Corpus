আমার শুভ বিবাহ



আপনারা হয়তো অনেকেই জানেন, হয়তো অনেকেই জানেন না যে আমার বিয়ে ঠিক হয়ে গেছে। আমার হবু শাশুড়ির প্রবল আপত্তি সত্ত্বেও হবু শ্বশুর আমাকে তাঁর সুন্দরী মেয়ের জামাই হিসেবে বায়না করে রেখেছেন। শুনেছি শাশুড়ি আমাকে কৃষ্ণানন শাখামৃগের সাথে অপতুলনা পর্যন্ত করেছিলেন, কিন্তু ডারউইনের মুরীদ হবু শ্বশুর বলেছিলেন, আহা, হোক না অমন, তবু একই স্পিশিজ তো!
শ্বশুর সাহেবও প্রবাসী। শ্বশুর হিসেবে তিনি ঘাপলাবাজ বলেই আমার ধারণা। তবে হবু শাশুড়ির রান্নার হাত নাকি খুবই ভালো, ইত্যাদি মূলা তিনি বছর খানেক ধরে ঝুলিয়ে রেখেছেন। শ্বশুরসাহেব একজন ব্লগার বলেই হয়তো আমি মূলা মাঝে মাঝে শুঁকে দেখি।
যা-ই হোক, পরিস্থিতিতে হালকা গেরো আছে। শ্বশুরসাহেব আমার বালিকাপ্রীতির কথা জেনেই যোগাযোগ করেছিলেন, কিন্তু তাঁর গুণবতী রূপবতী কন্যাটি যে আসলেই খাঁটি বালিকা, তা জেনে আমি মর্মান্তিক হতাশ হয়েছিলাম।
তবে দীর্ঘদিন সহব্লগিঙের কারণেই হয়তো, এই রাজনৈতিক বিবাহে আমার সম্মতি এখনও অটুট। তবে কন্যাটি বিবাহযোগ্য হওয়ার জন্য আইনানুযায়ী আমাকে এখনও বছর আষ্টেক দাঁতে খিল মেরে বসে থাকতে হবে।
আমি বয়সে যথেষ্ঠ প্রবীণ, তাছাড়া আরো আটবছর আমাকে বল্গাহীন লাম্পট্য করতে হতে পারে ভেবে আমি কিছুটা মুষড়ে পড়েছি। ঠিক করেছি আব্বু ভাইকে (আমার হবু শ্বশুর। আপাতত আব্বু ভাই ডাকছি, পরে তাঁর কন্যার পাণিগ্রাহী হলে ভাই ছেঁটে কেবল আব্বু ডাকবো) জানিয়ে একটি অন্তর্বর্তীকালীন অস্থায়ী তত্ত্বাবধায়ক বউকে ক্ষমতায় বসানো যায় কি না, ইনি জলপাইসমর্থিত হলেও সমস্যা নাই।
তবে রাজনৈতিক পরিস্থিতি দেখে আমি একটু শঙ্কায় আছি, ইনি যদি পাকাপোক্ত হয়ে বসে পড়েন, তাহলে আমি একটি তরুনীস্যবৃদ্ধস্বামী হবার সুবর্ণ সুযোগ হাতছাড়া করবো। 
যা-ই হোক, একটা দেশ যখন তত্ত্বাবধায়কের হাতে পাঁচ বছর পর পর বর্গায় যেতে পারে, আর আমি তো নেহায়েত একজন বিবাহযোগ্য শিঙালো যুবক।
শেষ খবর পাওয়া পর্যন্ত আমার জন্যে ব্যাপক ঘটকালি চলছে, দক্ষিণ আফ্রিকা থেকে শুরু করে পাপুয়া নিউগিনি পর্যন্ত পাত্রীসন্ধান ঘটছে।
পাত্রীকে হতে হবে,

 উপদেষ্টাবিহীনা, স্বয়ংসম্পূর্ণা, বালুকাবিহীনা ও ১০০% প্রাকৃতিক।
 ধৈর্যশীলা, সুকণ্ঠী, মধুরভাষিণী, দংশনসহা, সময়মতো ক্ষমতা হস্তান্তরে সম্মত।

কেউ কেউ বলছিলেন বিচারবিভাগ থেকে স্ত্রী নিয়োগ করতে, শুনে সেরকম ভয় পেয়েছি। ওরকম দজ্জাল বউ ঘরে তুলে মরি আর কি। কামড়াতে গেলে পেনাল কোডের ধারায় চালান করে দেবে। আমি সাফ জানিয়ে দিয়েছি, দরকার হলে বিশ্বব্যাঙ্কের মেয়ে বিয়ে করবো, তবু হাকিমি বউ চাই না।
আমাদের জন্য দোয়া করবেন। 


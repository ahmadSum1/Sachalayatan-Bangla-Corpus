কনসার্ট





যুদ্ধ কি শুধু বন্দুক হাতে, যুদ্ধ কি শুধু ফ্রন্টে?
যুদ্ধ হয়েছে দেশ থেকে দূরে, গানে-গর্জনে কণ্ঠে
যুদ্ধ হয়েছে যুদ্ধশেষের সেই মাহেন্দ্র ক্ষণ চেয়ে
সেই যুদ্ধকে শুনি, দেখি ম্যাডিসন গার্ডেনে মঞ্চে
লক্ষ মানুষ হারিয়েছে প্রাণ, কোটি লোক শরণার্থী
হ্যারিসন হাতে তুলেছে গিটার শুনে আমাদের আর্তি
টিকিটের টাকা যোগাতে কি পারে কোটি মানুষের অন্ন?
নিউ ইয়র্কে জমেছে মানুষ বাংলাদেশের জন্য
রবি শঙ্কর আলী আকবর বাজান যুগলবন্দী
দু'জনেই জানে কী ভীষণ পশু দু'জনের প্রতিদ্বন্দ্বী —
বাংলার মাটি রক্তে রাঙায় নিজামি এবং টিক্কা
সিতারে সরোদে রবি-আকবর দূরদেশে করে ভিক্ষা
শরণার্থীর শিবিরে আগত কোটি জোড়া চোখ ক্লান্ত
সামনে মঞ্চে বাজান শিল্পী দুইজনে উদভ্রান্ত
অশ্রু ঝরছে ভগ্নি-মায়ের, রক্ত ভাই ও পিতার
যুদ্ধ করছে রবি-আকবর, সরোদ এবং সিতার।



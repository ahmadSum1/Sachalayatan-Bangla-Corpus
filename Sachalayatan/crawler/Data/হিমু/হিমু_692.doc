বিজ্ঞাপনটিউব



বিজ্ঞাপনের জন্য কাহিনী লেখার আগ্রহ মাঝে মাঝে কাজ করে। টিভি দেখা কম হয় আমার, এখন তো দেখার সুযোগই নেই, যখন দেখতাম তখন দ্রষ্টব্যের তালিকায় বিজ্ঞাপনগুলিই বেশি চলে আসে। হিন্দিভাষী ভারতীয় চ্যানেলগুলিতে জঘন্য সব সোপ অপেরার ফাঁকে [ফাঁপা সোপগুলিও  ভারতীয় ফ্যাশনের বিজ্ঞাপন, আর অচর্চিত সব আচারের, যা পড়ে বাংলাদেশে কিছু রামছাগলের জীবনে অবশ্যচর্চ্য হয়ে ওঠে] দুর্দান্ত কিছু বিজ্ঞাপন দেখায়, সেগুলি আলাদা করে দেখার মতো। ক্রিকেটের ফাঁকে এসব বিজ্ঞাপনও কম বিনোদনমূলক নয়। কী একটা বাবলগামের বিজ্ঞাপন দেখতাম রীতিমতো ছুটে এসে, যেখানে কোন এক রাজার মহলে আলোকসজ্জা করা হয় হাস্যোজ্জ্বল পরিচারকদের দংষ্ট্রাশোভায়, তাদের খিঁচিয়ে থাকা দাঁতের আলোয় উদ্ভাসিত খানাঘর, টেনিসকোর্ট, এমনকি গাড়ির হেডলাইটের কাজও চলছে এভাবেই। সাথে গান, তেরা দিন রওশন তেরা রাত রওশন ... মুসকুরালে মুসকুরালে জগমগালে জগমগালে ... এক কথায় দুর্ধর্ষ।
বাংলাদেশেও এখন চমৎকার সব বিজ্ঞাপন তৈরি হচ্ছে, আশা করি ভবিষ্যতে আরো হবে, ভারতীয় বিজ্ঞাপনের ডাব করা মাল দিয়ে আর পাবলিকের মাথায় নারকেল ভাঙতে হবে না। অবশ্য এখন মানুষের রসবোধের জায়গাটাও বিপন্ন হয়ে পড়েছে "সংবেদনশীল" ধর্মানুভূতির আগ্রাসনে। 
কিছু বিজ্ঞাপন তুলে দিচ্ছি ইউটিউব থেকে।














নাসায় মাতলামো



নভোচারিণী লিসা নোভাক এ বছরের ফেব্রুয়ারি মাসে আক্রমণ ও অপহরণের দায়ে গ্রেফতার হন। আক্রান্তা তারই এক সহকর্মীর বান্ধবী। এক মালি দো ফুল কিচ্ছা আর কি।
কিন্তু কেঁচো খুঁড়তে গিয়ে বার হলো ডাইনোসর। নাসার নভোচারীরা মহাকাশ অভিযানে যাবার সময় মদ্যপ অবস্থায় ছিলেন, এমন একাধিক ঘটনার কথা জানা গেছে। শুধু তা-ই নয়, মদ্যপ অবস্থায় থাকা সত্ত্বেও তাদের উড্ডয়নের ছাড়পত্র দেয়া হয়েছে।
এক তদন্ত কাঠামোর জেরায় বেরিয়ে এসেছে এমন কিছু ঘটনা। মাল্লু খেয়ে টাল্লু হয়ে মহাকাশে যাওয়া, টাল্লু অবস্থা কাটানোর জন্য অভিযানে বিলম্ব, অভিযানের আগের বারোঘন্টা মদ্যপানের বিরুদ্ধে নিষেধাজ্ঞা ভঙ্গ ... অনেক খবরই বের হয়ে এসেছে ডাইনোসরের হাড্ডির মতো।
এভিয়েশন উইক অ্যান্ড স্পেস টেকনোলজি নামে একটি প্রকাশনায় গত ২৬শে জুলাই এসব গোমর ফাঁক করা হয়েছে।
নাসার নিজস্ব প্রতিবেদনে বলা হয়েছে, দু'টি ঘটনা সম্প্রতি ঘটেছে, যেখানে নভোচারীরা এত মাতাল ছিলেন যে সহকর্মীরাই উপস্থিত কর্তৃপক্ষের কাছে অভিযোগ তোলেন। কিন্তু সেই মাতালদের উড্ডয়নের অনুমতি দেয়া হয়। প্রথম ঘটনাটি ছিলো একটি শাটল মিশনের, দ্বিতীয়টি ছিলো আন্তর্জাতিক স্পেস স্টেশনগামী একটি রুশ সয়ুজ মিশনে, জানিয়েছেন তদন্ত প্যানেলের চেয়ারম্যান, মার্কিন বিমান বাহিনীর চিকিৎসক কর্ণেল রিচার্ড বাখম্যান। তিনি আরো বলেছেন, এটা কি বিচ্ছিন্ন দু'টি ঘটনা, নাকি বরফশৈলের শীর্ষ, তা এখনও বোঝা যাচ্ছে না।
তদন্ত প্যানেল কিছু সুপারিশ রেখেছেন এ পরিস্থিতিতে, সম্পূর্ণ রিপোর্ট পড়তে চাইলে এখানে দেখুন।
তবে নাসার উপপ্রশাসক শানা ডেইল বলেছেন, নাসা এ অভিযোগ যাচাই করে দেখবে। তবে লিখিত আচরণবিধি ও উড্ডয়নপূর্ববিধিনিষেধের কঠোরতা আরোপের সুপারিশকে তিনি স্বাগত জানিয়েছেন।
এদিকে আবার নাসার দিন ভালো যাচ্ছে না, কিছুদিন আগেই একটা গুপ্তপ্যাঁচ কষানো হয়েছে তাদের এক কম্পিউটারে। কোন এক পাতিঠিকাদারের যোগান দেয়া এ কম্পিউটারে ইচ্ছাকৃতভাবে কিছু ওলটপালট করা হয়েছে, তবে নাসার প্রকৌশলীরা তা ধরে ফেলেছেন। নাসার সহযোগী প্রশাসক (নভোঅভিযান) উইলিয়াম গেরস্টেনমায়ার বলেছেন, জুলাই মাসের বিসমিল্লার দিকে এ গলদ ধরা পড়ে। তবে এ কারণে কারো প্রাণহানির সম্ভাবনা থাকতো না, অভিযানও এর কারণে বিলম্বিত হবে না। এমন ঘটনা নাসায় এ-ই প্রথম।
সূত্রঃ

 বিবিসি।



অবসর



বেশ কিছুদিন ধরে মনে হচ্ছে, অবসর সময়টুকুই হয়তো একজন মানুষকে সংজ্ঞায়িত করে।
নিজের কাজের সময়টুকু সবাই একই মনোযোগ বা নিষ্ঠার সাথে ব্যয় করে না। এ নিয়ে বহু পরীক্ষানিরীক্ষা হয়ে গেছে। কিন্তু নিজের অবসরটুকু মানুষ কিভাবে ব্যয় করে? এই প্রশ্নের উত্তর খুঁজতে গেলে হয়তো মানুষের আরেকটা ছবি তৈরি হবে চোখের সামনে। শেষ পর্যন্ত, নিজের অবসরে এসেই হয়তো মানুষের প্রকৃত চেহারা চোখে পড়ে, কর্মব্যস্ত মানুষের মুখে মোটামুটি একই মুখোশ, দলবল ছাড়ি একা দুই পায়ে পিলপিল চলে সবাই। অবসরের সময়টুকু কেউ কাটায় অন্যের সাথে, কেউ নিজের সাথে, কেউ অন্যের জন্যে, কেউ নিজের জন্যে। 
এখানে মাঝে মাঝে পথের পাশে রং মেখে মূর্তি সেজে দাঁড়িয়ে থাকে পথ-অভিনেতারা। কেউ পয়সা ছুঁড়ে দিলে সামান্য একটু নড়ে তাকে অভিবাদন জানিয়ে আবার ঠায় দাঁড়িয়ে থাকে নিশ্চুপ, পাথুরে মুখ করে। অবসরের সময়টুকুতে সে একটু দূরে গিয়ে রং করা মুখে সিগারেট ধরায়, কিংবা একটা বিয়ার খায়, ধোঁয়া ছাড়ে রিং পাকিয়ে, বিয়ারে বিষম খেয়ে কাশে। নিশ্চিত জানি, সে আসলে ঐ সিগারেট ঠোঁটে লোকটিই, কিংবা বিয়ারে চুমুকরত মানুষটিই। আবার যে লোকটি অবসর শেষে রং মেখে বেদীর ওপর দাঁড়ায়, সে শেষ বিচারে একটা মূর্তিই শুধু।


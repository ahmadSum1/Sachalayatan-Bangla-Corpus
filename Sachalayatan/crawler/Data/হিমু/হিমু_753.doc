জ্বর জুর্নাল



জ্বর হলে দুর্বল হয়ে যাই। খুব অসহায় লাগে নিজেকে, মনে হয় আমার আর নিজের কিছু রইলো না। 
আমার জ্বর হওয়া মানেই ১০৩ ডিগ্রী, আর ঢাকার এই বিশ্রী আবহাওয়ায় আমি কাবু হয়ে পড়েছি একদম। এই টিপটিপ বৃষ্টি, এই চটচটে ঘেমো গরম, একটা দুটা নিরীহ হাঁচির পর শুরু হয় প্রলয়ঙ্করী গঙ্গা যমুনা, সাথে জঘন্য মাথাব্যথা। নাকের জলে চোখের জলে একাকার হয়ে একটা হিস্টাসিন আর একটা প্যারাসিটামল গলাধকরণের পরদিন ভোর থেকে জ্বর।
জ্বর হলেও অবশ্য আমার শুশ্রুষার অভাব হয় না। আমার মা একটু পর পর এসে জ্বর মাপেন, মাথায় পানি ঢেলে দেন, টুকটাক জ্বরের পথ্য বানিয়ে খাওয়ান। আমার জ্বর হওয়া মানেই আমার মায়ের খাটাখাটি। আমি জ্বর হওয়ার জন্য কেন যেন লজ্জিত হই না, মনে হয় এমনই তো স্বাভাবিক।
জ্বর হওয়ার কোন ভালো দিক নেই। অনেকগুলি খারাপ দিকের মধ্যে তিনটা হচ্ছে, মনিটরের সামনে বসা যায় না, টিভির সামনে বসা যায় না, বই পড়া যায় না। খুব বিস্বাদ একটা খিটকেল বলা চলে।
একটা কিছু লেখার জন্য জোরজার করে এসে বসলাম, কিন্তু ঘুরেফিরে দেখি জ্বরের কথাই লিখছি। ধ্যুৎ!


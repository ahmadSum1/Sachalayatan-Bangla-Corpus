বোকাদের পদ্য ০৪০



সুহাসিনীদের কাছে প্রতিজ্ঞা করি চীনেমাটির ঠুনকো পেয়ালা আমি, প্রতিজ্ঞা ভাঙার আগে নিজে ভেঙে ভেঙে পড়ে যাবো
সুভাষিণীদের নরম চোখগুলির নিচে আঁজলা পেতে বসি দুমড়ে যাওয়া পুরনো খবরের কাগজের মতো, এতো এতো পিপাসা আমার সারা শরীরে
এক টুকরো ফর্সা মেঘকে শপথ করাই যাত্রাপথে মাতাল হয়ে টলে না পড়ার, আর তাকে করি দূত
প্রতিজ্ঞা ছড়িয়ে দিই প্রতীক্ষিত ভাঁপা পিঠার ঘ্রাণের সাথে শীতের রৌদ্রের স্তবকে
একদিন তোমাদের কোন এক জড়বস্তুর সাথে ঠেসে ধরে চুমো খাবো অনেকক্ষণ ধরে, ততক্ষণ রিকশাওয়ালা রোদ ছেড়ে সীটে বসে গামছা ঘুরিয়ে বাতাস খাবে, আর তোমাদের বারান্দায় শালিক এসে জানতে চাইবে চড়াইয়ের ঠিকুজি, আর স্মৃতির বদলে তোমরা আমাকেই রোমন্থন করো সেই সময়টুকু।


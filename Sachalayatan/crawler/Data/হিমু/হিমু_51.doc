বিদায়, খালেদ



পরিচিত মানুষের মৃত্যু সংবাদের মতো বিষাক্ত আর কোনো তথ্য নেই। 
এভারেস্ট জয়ের পর অবরোহণের পথে সজল খালেদের মৃত্যুর সংবাদ পেয়ে আমি মর্মাহত। আমি নিশ্চিত, আমার মতো আরো বহু মানুষ খবরটিকে প্রথম সাক্ষাতে অবিশ্বাস করেছেন। 
সজল খালেদের সঙ্গে বন্ধুত্ব ছিলো না আমার, কিন্তু তাকে চিনি প্রায় আট-নয় বছর ধরে। জার্মানির গ্রাফিতির ওপর একটি আলোকচিত্র প্রদর্শনী করেছিলেন গোয়েঠে ইনস্টিটুটে, তখন সেখানে আমি ছাত্র ছিলাম। খালেদ প্রামাণ্যচিত্র ও চলচ্চিত্র নির্মাণ করেছেন, এককালে কারাতে ইভেন্টে বিভিন্ন আন্তর্জাতিক প্রতিযোগিতায় বাংলাদেশের প্রতিনিধিত্ব করেছেন, পর্বতারোহণ নিয়ে দীর্ঘ সময় সক্রিয় ছিলেন, চমৎকার গান গাইতেন। মিতভাষী এই সম্ভাবনাময় গুণবান মানুষটির মৃত্যু আমাদের বঞ্চিত ও ক্ষতিগ্রস্ত করলো।
খালেদের পরিবারের সদস্যরা এই শোকের ভার কী করে বহন করবেন আমি জানি না। কিন্তু তাঁর অভাবের ভার আমরাও বহন করছি।
অভিনন্দন ও বিদায়, খালেদ। আমরা আপনাকে স্মরণে রাখবো।


বইপাগলঃ বাঙালনামা



দেশ এ যখন ধারাবাহিক প্রকাশিত হচ্ছিলো, তখন কয়েকটি টুকরো পড়েছিলাম, কিন্তু বই পড়ার আনন্দ তাতে পাওয়া যায় না। ইতিহাসবিৎ তপন রায়চৌধুরীর ঝরঝরে লেখনীতে সমাজবীক্ষণ বাঙালনামা পড়ে ভালো লাগলো। ইতিহাস আমার প্রিয় বিষয় (বই কোলে নিয়ে পড়ার জন্যে), সে কারণে ইতিহাসের গবেষণা নিয়ে বিভিন্ন দিক আলোচিত হয়েছে বলে বাঙালনামা পড়ে আনন্দ পেয়েছি। 
দেশবিভাগের শিকার রায়চৌধুরী পরিবারের বরিশালের কীর্তিপাশার জমিদারিত্বের সায়াহ্নকালের পাশাপাশি কলকাতায় অভিবাসী জীবনের সংগ্রামের চিত্র, দিল্লি ও লন্ডনে লেখকের কর্মজীবনের বিচিত্র অভিজ্ঞতার পাশাপাশি আরো কিছু মূল্যবান বক্তব্য যোগ হয়েছে বইটিতে। গবেষণা নিয়ে তাঁর দৃষ্টিভঙ্গি এবং কোন একটি উদ্যোগের বিপরীতে ঈর্ষাণ্বিত ছোটমানুষদের সমষ্টিগত হিংসিত আচরণ, এ দু'টি নিয়ে প্রবীণ অধ্যাপক বারবার মন্তব্য রেখেছেন।
বাঙালনামা পড়ে আমার মনে হয়েছে, বাংলাদেশে শিক্ষাপরিবেশ বড় বিচ্ছিন্ন, যেন এক দ্বীপের মধ্যে আমরা ক'জন বিদ্যার্থী। নিজেকে মূল্যায়নের একটি পদ্ধতি হলো অন্যের চোখে নিজেকে দেখা, সে সুযোগটি থেকে আমরা বঞ্চিত। বিশ্ববিদ্যালয় পর্যায়ে বিভিন্ন এক্সচেঞ্জ প্রোগ্রাম আরো উৎসাহিত করা উচিত, যাতে আমাদের তরুণ শিক্ষকরা ভিনদেশের বিশ্ববিদ্যালয়ে, এবং ভিনদেশের তরুণ শিক্ষকরা আমাদের বিশ্ববিদ্যালয়ে এসে পাঠদান প্রক্রিয়ায় নিয়োজিত হতে পারেন। এতে লাভবান হওয়ার সুযোগ আমাদের রয়েছে।


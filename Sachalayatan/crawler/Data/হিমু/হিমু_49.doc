কুকিল ফিচারিং কালা ০১



খবরের কাগজ পড়লে রক্তচাপ বেড়ে যায়। কয়েক মাস ধরেই কোনো সুসংবাদ নেই চারদিকে। নানা ফ্যাকড়ায় পড়ে যখন মেজাজ নষ্ট হতে থাকে, তখন স্ট্রেস কাটানোর জন্যে গান গাওয়ার চেষ্টা করি। ব্যাপারটা আরো ভালো কাটে যখন লোকজনকে জোর করে ধরে সে গান শোনানো যায়। কারণ পৃথিবীতে স্ট্রেসের পরিমাণ একটি ধ্রুবক, একজনের স্ট্রেস কমলে আরেকজনের বাড়বে।
কিন্তু মুশকিল হচ্ছে, আমি গান গাইতে পারি না। আমাদের শৈশবের বাড়িতে বাথরুমের ছিটকিনিটার তেমন চারিত্রিক দৃঢ়তা ছিলো না বলে আমাদের পরিবারের সবাই অযাচিত দুর্ঘটনা আগাম প্রতিরোধের উদ্দেশ্যে প্রতিদিন চানঘরে গান করে অভ্যস্ত। আলস্যের কারণে সে দরজার অর্গল আর না সারানোর ফলে আমি অনর্গল গানের নামে চেঁচামেচি করে বদভ্যাস গড়ে ফেলেছি। 
সমস্যা থাকলে তার সমাধানও থাকে। আমি তাই ঠিক করলাম, যাদের গানের কণ্ঠ ভালো, তাদের ছাতার নিচে আমি মাথা গলাবো। যদিও প্রকৃতির চক্রটাই এমন যে কোকিল ডাকে বসন্তে, আর ব্যাং ডাকে বর্ষাকালে। কিন্তু আগুন আবিষ্কারের পর থেকেই তো মানুষ প্রকৃতিকে চ্যালেঞ্জ করে আসছে, তাই না? আমার কুবুদ্ধির কাছে পরাস্ত হয়ে বাঘে-মহিষে এক ঘাটে জলপান না করলেও ব্যাঙে-কোকিলে এক ট্র্যাকে গান করতে পারে। 
তাই এক স্ট্রেসফুল দিনে কুকিল ফিচারিং কালার শুভ মহরত ঘটে যায়। আপনাদের মাঝে যারা একটু সপ্রতিভ, তারা বুঝে ফেলেছেন যে প্রাগুক্ত কুকিলটি আমি নই। এখন গান গেয়ে শোনাতে চাইলে আমি চেনা-অচেনা-চিনিচিনিমনেহয় এমন কুকিলদের ওপর হামলা করি, তাদের ত্যক্তবিরক্ত করে একটা পরিস্থিতির সৃষ্টি করি যাতে তারা পরিত্রাণের রাস্তা হিসেবে একটা গান গেয়ে আমার কুমতলব বাস্তবায়নে নিমরাজি হন। 
কুকিল ফিচারিং কালার পক্ষ থেকে প্রতি মাসেই একটা করে পোস্ট দিয়ে দুটো করে গান শোনাবো ঠিক করেছি। প্রথম পর্বে থাকছে কানাডাবাসিনী অর্ণ ও বাংলাদেশবাসিনী সুরঞ্জনার সঙ্গে একটি করে সর্বমোট দুটি গান। যেহেতু কালার পাঠানো গানের সঙ্গে মিলিয়ে তারা গেয়ে থাকেন, তাই গানের যাবতীয় ভুলভালের দায় কালার ওপর বর্তায়। 
১.

২.

(অনুপান হিসেবে এই গানের সঙ্গে www.rainymood.com এ ঢুকে বৃষ্টির শব্দ যোগ করুন। প্রকৃতির চক্রটাই এমন যে যখন বৃষ্টি নামলে ভালো হতো তখন সবসময় বৃষ্টি নামে না। কিন্তু আগুন আবিষ্কারের পর থেকেই তো ... বুচ্ছেন?)


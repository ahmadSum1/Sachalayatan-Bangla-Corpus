কাগুরা শুধু শাদ্দাদের বেহেস্তের কথা বলে



কলে টিপ দিলে আসে না রে পানি
ওপরে ঘোরে না ফ্যান
তবু তোরা শুধু বিচারের ত্যানা
প্যাঁচায়ে চলিছো ক্যান?
কৃষকের মাঠে পচে গোল আলু
দেশে নাই হিমাগার
ইন্ডাস্ট্রিতে গ্যাস নাই, নাই
স্টোরে ইউরিয়া সার।
পদ্মায় নাই পানি, আছে বালু,
সুরমায় নাই জল
দেশের এমন হালত, বিচার
করে লাভটা কী, বল?
ছিনতাই খুন চুরি রাহাজানি
জনতা হারায় দিশে
এসবের কোনো সুরাহা না করে
বিচারে সুবিধা কীসে?
বিশ্ব ব্যাপিয়া পচে জলবায়ু
মেরুর বরফ গলে
তোরা কি না চাস মজিয়া রহিতে
বিচারের রসাতলে?
এদেশে প্রতিটি উৎপীড়িতের
ক্রন্দনরোল যবে
ফুরাবে, তখন দেশের মাটিতে
বরাহবিচার হবে
প্রতিটি বাড়িতে যবে জ্বলিবেক
লাখো রোশনাই বাতি
কলে রবে পানি, এসির বাতাসে
কাটিবে গ্রীষ্মরাতি
তার আগে এই "বিচার" "বিচার"
মিছে রব নাহি তুলে
অতীতের কথা আল্লার নামে
এসো সবে যাই ভুলে।
বিভেদ ভুলিয়া পিতার ঘাতক,
মায়ের বলাৎকারী
তাহাদেরও যেন মামা চাচা ডেকে
জড়ায়ে ধরিতে পারি।
গুলু নিজু মুজা বরাহসকল
এ দেশেরই সন্তান
হোক না ঘাতক-ধর্ষক-খুনী
বন্দে পাকিস্তান
বিচারের বাণী নিভৃতে কাঁদুক
ও শালা ছিঁচকাঁদুনে
কী লাভ ওসব বাজে কথা ভেবে
আশার প্রহর গুণে?
বিচার বন্ধ হলে কলে কলে
রবে বিশুদ্ধ পানি
বিদ্যুৎ রবে প্রতিটি ঘরেতে
খোদার মেহেরবানি
কানা ফিরে পাবে দৃষ্টিশক্তি
বোবা ফিরে পাবে কথা
কুষ্ঠ রোগীর বগলে ফিরিবে
মাখনের কোমলতা
বরাহকাগুর বিচারের দাবি
রাখো সিন্দুকে ভরে
স্বর্গ আসিয়া দাঁড়াবে চ্যাগায়ে
আমাদের কুঁড়েঘরে।


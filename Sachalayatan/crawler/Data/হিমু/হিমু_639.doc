ফুটোস্কোপিক গল্প ০৫



ফুটোস্কোপিক গল্প হচ্ছে ফুটোস্কোপ দিয়ে দেখা কোন গল্প। সামান্যই দেখা যায়।
১৮ই পৌষ, ১৪১৪
জোড়াসাঁকো, কলিকাতা।
স্নেহভাষনেষু মডারেটর,
অনেক চিন্তাভাবনা করিয়াও মডারেটর শব্দটির বাংলা পরিভাষার সন্ধান না পাইয়া তোমাকে মডারেটর বলিয়াই সম্বোধন করিতেছি। 
তুমি এক আশ্চর্য জীব, জন্তু বলিলেও অত্যুক্তি হয় না। আমার রচিত নাটকের প্যারডি করিয়া তোমার এই অলীক সম্মিলনস্থলের নাম রাখিয়াছ সচলায়তন, অথচ আমাকে এই স্থলে সচল করিয়া দু'এক ছত্র লিখিবার সুযোগদানে তোমার এত কার্পণ্য কেন? বহু অকৃতজ্ঞ দেখিয়াছি জীবনে, কিন্তু তোমার মত চর্মকার এই চর্মচক্ষে পড়ে নাই। তোমাকে চশমখোর বলিলে পৃথিবীর তাবৎ চশমখোর আর আমার কচি নাতনিটি, যে কিনা চশমা হস্তগত হইলেই মুখস্থ করিতে থাকে, তাহার অপমান। 
অর্ধবর্ষ কাটিয়া গেলো নিবন্ধনের পর, আজও সচল হইবার কোন লক্ষণ দেখিতেছি না। পত্রপাঠ জানাও, আমাকে কি আদৌ সচল করা হইবে, নাকি আমার নাটকখানির নাম লইয়া ফচকেমো করার দায়ে তোমার নামে মোক্তার ডাকিয়া মকদ্দমা রুজু করাইবো।
ইতি
শ্রীরবীন্দ্রনাথ ঠাকুর।
১ জানুয়ারি, ২০০৮
কাসেল, জার্মানী
প্রিয় রবীন্দ্রনাথ,
ইংরেজি নতুন বছরের শুভেচ্ছা জানবেন। জোড়াসাঁকোয় কেমন কাটালেন থার্টিফার্স্ট? শুনলাম, অনেক হুল্লোড় হয়েছে। ঢাকায় থাকলে বাটে পড়তেন, পুলিশের জ্বালায় পার্টিটাই মাটি হতো। বৃটিশ নাই, কিন্তু পুলিশ রয়ে গেছে। হায়।
যাই হোক, সচলে আপনি নিবন্ধন করেছেন দেখলাম, কিন্তু আজ পর্যন্ত আপনাকে লিখতে বা মন্তব্য করতে দেখিনি। আশা করি অতিথি লেখক হিসেবে আপনার সুলিখিত পোস্ট আর সুচিন্তিত মন্তব্য দিয়ে সচলে আমাদের পাঠের সময়টুকু আরো আনন্দময় করবেন। অ্যাকাউন্ট guest_writer আর পাসওয়ার্ড guest। ভুলে গেলে অমিয়কে বলুন নোট করে রাখতে। কিছুদিন অতিথি হিসেবে আমাদের সাথে কাটান, একে অন্যের লেখার সাথে পরিচিত হই, তারপর না হয় সচলীকরণ নিয়ে দেখা যাবে। ধৈর্যহারা হবেন না। দুঃখ পেয়ে থাকলে আপনার ব্যথিত চিত্তে আর সান্ত্বনা দিলাম না, আপনি দুঃখকে জয় করুন, এই কামনা করি। 
আপনার অন্যান্য নাতনিরা আশা করি ভালো আছে। এমএসএনে আমাকে যোগ করতে বলবেন, আলাপ করে ভাল্লাগবে।
বিনয়কাতরেষু,
ভবদীয়
হিমু।

বিশেষ দ্রষ্টব্যঃ এই গল্পটি সম্পূর্ণই অবাস্তব, দু'টি বাদে সব চরিত্র কাল্পনিক, আর সচলায়তনের সদস্য গ্রহণ পদ্ধতির সাথে এর কোন সম্পর্ক নেই। বছরের প্রথম পোস্টে সবাইকে জানাই শুভেচ্ছা।



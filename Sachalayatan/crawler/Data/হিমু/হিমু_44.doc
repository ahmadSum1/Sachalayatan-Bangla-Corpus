মধুমালতী ডাকে আয়



আজ লীগি ভাই সাশ্রুনয়নে বিম্পি ভাইয়ের বুকে
বুক রেখে পথে নেমে এসে দেয় যতো অনাচার রুখে
মুসলিম ভাই সুখে চোখ বোঁজে হিন্দুর আলিঙ্গনে
জামাতি আমির বোনে সুখনীড় সিপিবি নেতার সনে
অবকর্নেল ব্লাডি সিভিলেরে অকাতরে টানি কাছে
বলিতেছে, তবু মুখোমুখি এক আশাতীত ফুল আছে।
ডানের হস্ত আজ তটস্থ বামের পরশা লাগি
এমেপাশ ঘোরে নিরক্ষরের নামের ভরসা মাগি
নির্বাচিতের হাতে হাত রাখে শত জামানতহারা
আবাল বৃদ্ধ সাথে করে আনে তরুণী বণিতা দারা
এক দাবি তুলে মুখরিত আজ পুরুষের পাশে নারী
তেঁতুলের শ্বাসে মিছিলের মাঝে কাঁপে আলেমের দাড়ি
গর্জনে কাঁপে আকাশ বাতাস, তর্জনে মাতে নদী
অর্জনপ্লাবী বর্জনস্রোত বহে চলে নিরবধি
কী সেই জাদুতে নেতিতে-ইতিতে হেন গদোগদো প্রেম?
সে কোন পরশপাথর ডলিয়া সকলই বনিলো হেম?
কোন ভ্রমরের পরাগে পুষ্প হৈয়া ফুটিলো কাঁটা?
কেষ্ট-ফাটানো কলসী জুড়িলো কোন কাঁঠালের আঠা?
আহা কী আজব ঘটিলো সিলেটে - থুক্কু - জালালাবাদে?
কী কারণে পথে নামিলো সকলে হাতে-হাত, কাঁধে-কাঁধে?
উত্তর করি দান,
বাঁচাতে সিলেট, হটাতে তার আগে জাফর নাফরমান।


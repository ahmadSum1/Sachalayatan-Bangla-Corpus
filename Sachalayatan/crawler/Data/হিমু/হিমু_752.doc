বইপাগলঃ মূলধারা '৭১



মঈদুল হাসানের মূলধারা '৭১ একটানে পড়ে শেষ করলাম ছুটির দিনে জ্বরের ঘোরে।
মঈদুল হাসানের লেখা অসাধারণ পরিমিতিবোধে পুষ্ট। গোটা বইটা একটা নিরাবেগ বিবৃতির ঢঙে লেখা, শব্দচয়নে এমন অসাধারণ নৈপুণ্য সবসময় চোখে পড়ে না। মঈদুল হাসান ১৯৭১ সালে প্রবাসী বাংলাদেশ সরকারের বিশেষ মুখপাত্র হিসেবে নয়াদিল্লির সাথে কূটনৈতিক যোগাযোগ রক্ষার দায়িত্বে ন্যস্ত ছিলেন। মূলধারা '৭১ তাঁর চোখে দেখা কূটনৈতিক যুদ্ধের মসৃণ বিবরণ। 
বইটা পড়তে পড়তে রাগে আমার শরীর কন্টকিত হয়ে উঠেছে বারবার। খোন্দকার মুশতাক আহমেদ, মাহবুব আলম চাষীর টুঁটি চেপে ধরতে ইচ্ছে করেছে এক এক সময়, ইচ্ছে করেছে হেনরি কিসিঞ্জার আর রিচার্ড নিক্সনকে লাথি মেরে খুন করতে। প্রবাসী বাংলাদেশ সরকারের কাজে বাগড়া দেয়ায় অক্লান্ত মুজিববাহিনীর নেতাদের পদে পদে উৎপাতের বিবরণ পড়ে ইচ্ছা করছিলো সেই চার তরুণ নেতাকে চুল ধরে টেনে থাপ্পড় মারতে।
বইটা পড়ে তাজউদ্দীন আহমদের উপর আমার শ্রদ্ধার ভিত সুদৃঢ় হয়েছে বহুগুণে। কী ভয়ঙ্কর প্রতিকূলতার মধ্যে প্রায় একা কাজ করতে হয়েছে তাঁকে, তা আমার জানা ছিলো না। বাংলাদেশের স্বাধীনতা যে কতটা সংকীর্ণ পথে অর্জিত হয়েছে, ভেতরে বাহিরে কত অজস্র শত্রুর মোকাবিলা করে তাজউদ্দীন আহমদ নেতৃত্ব দিয়েছেন, তা কল্পনাতীত।
ভবিষ্যতে কিছু বিষয়ে মূলধারা '৭১ অবলম্বনে কিছু পোস্ট দেবার আশা রাখি।


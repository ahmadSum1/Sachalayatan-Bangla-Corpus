বোকাদের পদ্য ০৫৪




বুদ্ধিটা পেয়েছি বুদ্ধির ডিপো জিয়েমের কাছ থেকে। সচলে কবিতা দিলে পুরাটাই শোরুমে চলে আসে বেশির ভাগ সময়, গোডাউনে কিছুই থাকে না। ফলে পাঠকনারায়ণ উইন্ডোশপিং করেই সদর রাস্তা ধরে চলে যান। এমনিতেই কবিতার পাঠকের আকাল, তার উপর আবার এই গেরো! তাই এই বকান্তিস। 
এইবার কবিতাটা পড়ুন। ধন্যবাদ।

মাঝরাত্তিরে ঘুমকাড়া মাদীঘোড়া
ঘুমপাড়ানিয়া গুনগুন হ্রেষাগানে
কী বলো? কী চাও বোঝাতে অযথা এসে?
সরো, বুঝি না এ ঘোড়াবেহাগের মানে।
সরে গিয়ে তুমি ছদ্মখোলস ধরে
চেরা জিভ হেনে বাতাসের তাপ মাপো
ঝুমঝুমিসাপ ভালোবাসা হয়ে কাছে
ঘেঁষে কেন এত বুনো ছটফট কাঁপো?
মাঝরাত্তিরে ঘুমকাড়া মাদীঘোড়া
ঘুমাও লক্ষ্মী, তোমারও কি মাঝে মাঝে
পায় না তন্দ্রা? আসো বুকে মুখ রাখো
শুনে দ্যাখো কত হুলালালা ক্ষুর বাজে।



বোকাদের পদ্য ০৩৯



হা হরিণীনয়না রে
ঘাটে ঘাটে তোমার সাথেই
রয়ালু বাঘের মতো দয়ালু স্রোতের পানি খাই
আড়ে আড়ে চাই
ঘাটের পানির নড়া ধরে টানে ঘাটমড়া চাঁদ
আমার বাঘের ছালে আড়ালে বেড়াল এক ক্যাঁওম্যাঁও ঘটায় প্রমাদ
হা হরিণীনয়না রে, তোমাকে বাঘের চোখে দেখি
নিরিবিলি
সুন্দরী গাছের ফাঁকে
ঝোপের ফোকর ডাকে
আয় বাঘা আয় দেখ বায়োস্কোপ বলে
বায়োস্কোপ পয়োস্কোপ ঊরুস্কোপ দেখে দেখে
পাকস্থলী কাঁপে দুরূ দুরূ
কে হায় হৃদয় খুঁড়ে বেদনা জাগাতে ভালোবাসে তার খোঁজ নিতে আমার কী দায়
আমার বাঘের পেট খালি খালি লাগে
হায়
হা হরিণীনয়না রে, এক ঘাটে আর কত জল
বাঘের কামড় ছাড়া খালি খালি খাবি তুই, বল?


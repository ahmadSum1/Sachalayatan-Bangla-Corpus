হাসিনাকে নিয়ে কাইজ্যা



কাইজ্যা মানে যারা বোঝেন না তাদের এই পোস্টে পাড়া দেওয়াই উচিত না। পাড়া দেওয়া যারা বোঝেন না, তারা কোন ছার।
যাই হোক, আজকে ভোরবেলা উঠে শুধালাম আমাদের ফোরম্যানকে, খেলার অবস্থা কী। ব্রাজিল জিতে গেছে শুনে মেজাজটা চরম খারাপ হলো। চল্টা উঠে যাওয়া মন নিয়ে কোনমতে বের হলাম। অফিসে যাবার পথে জ্যামে বসে ঘামতে ঘামতে দেখি, পাশের গাড়িতে বসে এক ভদ্রলোক প্রায় হামলে পড়ে খবরের কাগজ পড়ছেন, তাতে লেখা হাসিনাকে গ্রেফতারের সংবাদ।
শেখ হাসিনা গ্রেফতার হয়েছেন শুনে একটু দুশ্চিন্তা হলো। আবারও কি তাহলে মারপিট, উত্তেজনা? খুনী মইত্যা রাজাকার আর মোজা রাজাকার ঘুরে বেড়ায় দেশেবিদেশে, দুর্নীতির মামলা খেয়ে হাসিনা খালেদার প্রাণ ওষ্ঠাগত। কী আর করা, গেলাম অফিসে।
সহকর্মী একজন বেশ হাসিনাভক্ত, কাজের ফাঁকে একবার এলেন পায়চারি করতে করতে। আজকে কাজের চাপ কিঞ্চিৎ কম তার।
"আচ্ছা, এখন যদি একটা অঘটন লাগে?" তিনি শঙ্কিত প্রশ্ন করেন।
আমার কাজের চাপ কমে না কখনো, নিজের দোষেই। আমি বলি, "হুঁ, লাগতেই পারে। ব্রাজিল জিতে গেছে, আর্জেন্টিনার সাপোর্টাররা ক্ষেপে আছি সবাই।"
তিনি আমার এমন রাজনৈতিক নিস্পৃহা দেখে বাকরুদ্ধ হয়ে গেলেন। ধরা গলায় বললেন, "হাসিনাকে অ্যারেস্ট করেছে, আর আপনি খেলার প্যাচাল পারেন?"
আমি করুণার দৃষ্টিতে তাঁর দিকে তাকাই। বলি, "ভাই, ঘুম থেকে উঠেন। এখনও জরুরি অবস্থা চলছে। গোটা দেশই কমবেশি অ্যারেস্ট হয়ে আছে। আর হাসিনা তো আর আমার আপনার মতো আমজনতা না। অ্যারেস্ট হলেও বিশেষ ব্যবস্থায় আরামেই থাকবেন।"
তিনি অস্থিরভাবে তেড়েফুঁড়ে ওঠেন। বলেন, "না না না! এ ধারণা ভুল! যদি ... যদি হাসিনা ক্রসফায়ারে মারা পড়ে?"
আমি চমকে উঠি তাঁর এ কথায়। ক্রসফায়ার এলো কোত্থেকে?
তিনি বকেই চলেন, "মনে করুন, শেখ হাসিনাকে নিয়ে সেই বাহিনী অস্ত্র উদ্ধারে বের হলো। নিয়ে গেলো ধানমন্ডি লেকের পাড়ে। সেখানে আগে থেকে ওঁৎ পেতে থাকা জলিল, জিল্লুর, রাজ্জাক, তোফায়েলরা তাদের ওপর গুলি করলো। বাধ্য হয়ে সেই বাহিনী পাল্টা গুলি চালালো। এ সময় পালাতে গিয়ে ক্রসফায়ারে নিহত হলো হাসিনা। অকুস্থলে একটা পাইপ গান আর দুই রাউন্ড পিস্তলের গুলি পাওয়া গেলো। ... এমন যদি হয়?"
আমি এবার ক্ষেপে যাই। এতো এতো কাজ, বোন্দা বোন্দা ডেটা, চার পাঁচখান এক্সেল ফাইল উপচে পড়ছে চার্ট আর টেবলে, আর এই ব্যাটা শুরু করেছে ফাও প্যাঁচাল। বলে ফেললাম কিছু অন্যায্য কথা।
তারপর লাগলো কাইজ্যা। বুঝলেন তো?


কবির মৃত্যু: হুমায়ুন আজাদ স্মরণে




বৃক্ষের মৃত্যুর পর বনভূমি তৃণভূমি হয়। ছায়ার আকার শুধু পাল্টে যায়। শাখাচারী গানের পাখিরা শাখার অভাবে ফিরে যায়, তৃণচারী পাখি তৃণচারী কীটের সন্ধানে সেই আদিগন্ত ঘাসের বুকে খসখস শব্দ করে চক্কর কাটে। যে ফলটি খসে পড়ে, তার বীজকেও গ্রাস করে ক্ষুদ্র-তুচ্ছ-ঊন ঘাস। একদিন মুছে যায় শেকড়ের চিহ্ন, একদিন লুপ্ত হয় বনের ঘ্রাণ। 
আজ অকবি আর কুকলামিস্টদের ভিড়ে তাই মাঝারি হুমায়ুন আজাদকেই প্রকাণ্ড মনে হয়। 
হুমায়ুন আজাদ পঁচে গলে মিশে গেছেন, বেঁচে আছে নিজামি-মুজাহিদ-সাঈদি। ঊনিশশো একাত্তরে এক দফা মেধাহননের পর এর চেয়ে বড় অপমান আর কী হতে পারে এই ব্রন্টোসরাসের চর্মাচ্ছাদিত জাতির জন্যে?
ঢাকা বিশ্ববিদ্যালয় হয়তো ভবিষ্যতে শুধু আসিফ নজরুল তৈরি করবে। হুমায়ুন আজাদের মৃত্যুর সাথে হয়তো বা হুমায়ুন আজাদদেরও মৃত্যু ঘটলো।
হুমায়ুন আজাদ হত্যার বিচার চাই। ফাঁসির দড়িতে ঝুলতে দেখতে চাই এই হত্যাকাণ্ডের পেছনে থাকা সব বরাহকে। 

দ্রষ্টব্য: হুমায়ুন আজাদ তাঁর নামটি হ্রস্ব উ দিয়ে লিখতেন। আমরা সম্ভবত এ ব্যাপারে সবাই সচেতন নই। ইন্টারনেটে যথেচ্ছ "হুমায়ূন আজাদ" লেখা হয়ে চলছে। সংশোধনের উদ্যোগ নিতে হবে আজ থেকেই। কামরুল হাসানকে অসংখ্য ধন্যবাদ ব্যাপারটি গোচরে আনার জন্যে।



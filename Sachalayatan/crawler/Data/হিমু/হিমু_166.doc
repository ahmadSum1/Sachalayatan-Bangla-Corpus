ফুটোস্কোপিক রূপকথা



ফুটোস্কোপিক হচ্ছে ফুটোস্কোপ দিয়ে দেখা গল্প। সামান্যই দেখা যায়।
: রাক্ষসটা তখন ঘুমাচ্ছিলো নাক ডাকিয়ে।
: তারপর?
: রাজপুত্র তখন তলোয়ারটা দাঁত দিয়ে কামড়ে ধরে রাক্ষসের বাড়ির পাঁচিল টপকে ভেতরে ঢুকলো।
: তারপর?
: অমনি ঘাউঘাউ করে তেড়ে এলো একটা গোদা নেকড়ে।
: তারপর?
: রাজপুত্র ঘ্যাঁচ করে তলোয়ারটা গেঁথে দিলো নেকড়ের পেটে।
: তারপর?
: নেকড়েটা মরে গেলো।
: তারপর?
: রাজপুত্র তলোয়ারটা বগলে করে রাক্ষসের বাড়ির পায়খানার পাইপ বেয়ে ওঠা শুরু করলো।
: তারপর?
: তারপর রাক্ষসের বেডরুমের জানালা খুলে ঘরে ঢুকলো।
: তারপর?
: তারপর তলোয়ারটা ঘ্যাঁচ করে ঢুকিয়ে দিলো নাক ডাকিয়ে ঘুমানো রাক্ষসটার পেটে।
: তারপর?
: রাক্ষস নাক ডাকা থামিয়ে পেটটা চুলকাতে লাগলো?
: মারা গেলো না?
: না‍!
: কেন?
: রাজপুত্রও তো তখন তা-ই ভাবছে, কেন মারা গেলো না!
: তারপর?
: রাক্ষসটা ঘুম ভেঙে জেগে উঠে হাই তুলে বললো, রাতবিরাতে এসে তলোয়ারবাজি কচ্ছিস, তোর বাবাকে বলে দেবো কিন্তু!
: তারপর?
: রাজপুত্র কাঁদো কাঁদো হয়ে বললো, তুই মরিস না কেন?
: তারপর?
: রাক্ষস বললো, আমার প্রাণ কী আর আমার শরীরে আছে রে, যে পায়খানার পাইপ বেয়ে উঠে এসে পোঁচ দিয়ে মেরে ফেলবি?
: তারপর?
: রাজপুত্র বললো, কোথায় তোমার প্রাণ?
: তারপর?
: রাক্ষস মিটিমিটি হেসে বললো, আন্দাজ কর দিখি?
: তারপর?
: রাজপুত্র বললো, সাত সমুদ্র তেরো নদীর পারে আছে এক জঙ্গল। সেই জঙ্গল ভর্তি বাঘ। সেই জঙ্গলের ঠিক মাঝে আছে এক জলা। সেই জলা ভর্তি কুমীর। সেই জলার ঠিক মাঝে আছে একটা ছোট্ট দ্বীপ। দ্বীপ ভর্তি মশা। সেই দ্বীপের মাঝে আছে এক কুয়া। সেই কুয়া ভর্তি ব্যাং। সেই কুয়ার মাঝে আছে একটা কৌটো। সেই কৌটোর চারপাশ পেঁচিয়ে আছে একটা সাপ। সেই কৌটোর ভেতরে আছে তোর প্রাণ।
: তারপর?
: রাক্ষস হাই তুলে বললো, বটে?
: তারপর?
: রাজপুত্র বুক ফুলিয়ে বললো, হ্যাঁ, বটে! দাঁড়া, আমি যাবো সেই জঙ্গলে। তারপর বাঘ মারতে মারতে নামবো সেই জলায়। তারপর কুমীর মারতে মারতে পৌঁছবো সেই দ্বীপে। তারপর মশা মারতে মারতে নামবো সেই কুয়ায়। তারপর ব্যাং মারতে মারতে বের করবো সেই কৌটো। তারপর সাপটাকে পেঁদিয়ে মেরে কৌটো খুলে তোর প্রাণ বার করে ঘ্যাচাং করে দেবো, হতভাগা ইশটুপিট!
: তারপর?
: রাক্ষস শুধু ফুড়ুক ফুড়ুক হাসে।
: তারপর?
: এমন সময় ব্যাঙ্গমা আর ব্যাঙ্গমী উড়ে এসে বসলো রাক্ষসের বারান্দার রেলিঙে।
: তারপর?
: ব্যাঙ্গমা বললো, শুনেছিস ব্যাঙ্গমী, রাজপুত্রটা কী বোকা?
: তারপর?
: ব্যাঙ্গমী বললো, হ্যাঁ, এই আধুনিক যুগেও আনপঢ় গাঁওয়ারদের মতো জঙ্গলের মধ্যে জলা, জলার মধ্য দ্বীপ, দ্বীপের মধ্যে কুয়া, কুয়ার মধ্যে কৌটো আর কৌটোর মধ্যে রাক্ষসের প্রাণে বিশ্বাস করে!
: তারপর?
: রাজপুত্র আর রাক্ষস দু'টোই কান খাড়া করে শুনতে লাগলো।
: তারপর?
: ব্যাঙ্গমা বললো, ও কি জানে, রাক্ষসের প্রাণ রিফাত ফারজানার মেমোরি স্টিকে?
...


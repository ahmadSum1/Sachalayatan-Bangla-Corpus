শুভ জন্মদিন, তানভীর ভাই



প্রকৌশল বিশ্ববিদ্যালয়ে আন্তঃবিশ্ববিদ্যালয় সাধারণ জ্ঞান প্রতিযোগিতার চরম পর্ব চলছে। ছয়টি দল প্রতিযোগিতা করছে, তার মধ্যে একটিতে আমি আর তানভীর ভাই আছি। তৃতীয় সদস্য মোসলেহ ভাইয়ের সাথে যোগাযোগ নেই আর। প্রতিপক্ষদের মধ্যে শক্ত হচ্ছে আইবিএ আর বুয়েটেরই আরেক দল। 
আমরা প্রথম পুরস্কার জিততে পারিনি, সম্ভবত আমারই একরোখামির কারণে, নাকি ফেরদৌসুর রহমান বাপ্পি, যিনি প্রায় নিশ্চিতভাবেই ফাঁসিয়ে দিয়েছিলেন আমাদের? প্রশ্ন শেষ হবার আগেই উত্তর দেয়ার একটা স্বাভাবিক প্রবণতা তৈরি হয়েছিলো প্রতিযোগীদের মধ্যে, বাপ্পি ইনজাংশন দিলেন, এমনটা হলে তাঁর খাতায় টোকা প্রশ্নটিও আঁচ করতে হবে প্রতিযোগীদের। এমনই এক ভুল করে বসলাম ব্রায়ান অ্যাডামস এর এক অডিওভিজুয়াল রাউন্ডের প্রশ্নে। মরিয়া আমি সম্ভাব্য সাতটা প্রশ্ন করেছিলাম, উত্তরসহ। বাপ্পি রাজি হননি। তাঁর প্রশ্ন নাকি ছিলো, ব্রায়ান অ্যাডামস কোন দেশের আদম, সেটি! আমরা পিছিয়ে পড়লাম ভুল উত্তরের জন্যে, তারপর অনু ভাইয়ের দল হলো চ্যাম্পিয়ান, আইবিএ রানার্স আপ, আমরা তৃতীয়। রাগের মাথায় সুইচ ছিঁড়ে ছুঁড়ে মেরেছিলাম কার দিকে যেন, মনে নেই। তানভীর ভাই শান্ত করেছিলেন "ব্যাপার না" বলে।
তৃতীয় পুরস্কার দিয়ে আমার জীবনটা ছড়াছড়ি। তারপরও খুব মন খারাপ হয়েছিলো। অডিটোরিয়ামের বাইরে গিয়ে চিৎকার করে কাঁদতে ইচ্ছা হচ্ছিলো, বেরিয়ে দেখলাম আইবিএর তন্ময় ভাই গরুর মতো ডাক ছেড়ে কাঁদছেন। অমনি জুতার খেদ ঘুচিলো আমার।
পরবর্তীতে তানভীর ভাইয়ের সাথে দেখা হয়নি প্রায় সাত বছর। সচলায়তনে এসে আবার দেখা হলো। তিনি ভুলে যাননি আমাকে, মনে রেখেছেন। তানভীর ভাইকে দেখলে তাই আমার সেই ইগোর কচলাকচলিতে হেরে যাওয়া  জীবনের শেষ জিকেসি-র কথা মনে হয়, আর কান্না পায়। বাপ্পি ভাইকে পরে সুযোগ পেলেই খুঁচিয়েছি এই প্রসঙ্গ তুলে, কিন্তু তাতে তো আর ক্ষতির পূরণ হবার নয়।
শুভ জন্মদিন কমরেড তানভীর। আমার সুদীর্ঘ কুইজিং জীবনে আপনি আর জারির মুহাম্মদ ফাদলুল্লাহই সেরা কুইজিং পার্টনার। ভালো থাকুন। ব্যানের রোষানলে পড়ে সচলায়তনের প্রথম অন্ধকার দিনে আপনার জন্যে রইলো অনেক অনেক শুভেচ্ছা।


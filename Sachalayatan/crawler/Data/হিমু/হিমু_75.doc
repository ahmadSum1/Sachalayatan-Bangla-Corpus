রোদন হইয়া আসিবো তখন



ব্যস্ততা আমার অবসর কেড়ে নিয়ে হাতে ধরিয়ে গেছে অবসাদের তোড়া। 
একটা ফিল্ড রেকর্ডার কেনার ইচ্ছা ছিলো অনেকদিনের, ব্যাটেবলে পেরে উঠছিলাম না। জিনিসটা হাতে আসার পরও একটু ঘেঁটে দেখার সুযোগ মিলছিলো না ব্যস্ততার জন্যে। আজ দুত্তোরি বলে কাজ থামিয়ে ঠিক করলাম, পরখ করে দেখি জিনিসটা কেমন কাজে দেয়।
২৫ সেপ্টেম্বর সচল মুহম্মদ জুবায়েরের মৃত্যু দিবস। তাঁর কথা স্মরণ করে একটা গান পোস্ট করছি। ত্রুটি মার্জনীয়। 
আপনাকে ভুলিনি জুবায়ের ভাই। এখনও ঘুরেফিরে সচলে আপনার পোস্টে নতুন পাঠক বিস্মিত মুগ্ধতামাখা মন্তব্য রেখে যায়, নিজের পুরোনো লেখা পড়তে গিয়ে বইয়ের ভাঁজে রাখা শুকনো পাঁপড়ির মতো বেরিয়ে আসে আপনার টুকরো টুকরো মন্তব্য। আপনাকে আমরা মনে রাখবো।



ধর্মানুভূতির বিবর্তন



ধর্মানুভূতি সময়ের সাথে পরিবর্তিত হয়, হওয়াটাই স্বাভাবিক। ধর্মের বৈভিন্ন্যের কারণে ধর্মানুভূতিও বিভিন্ন রকম হবে। তবে কৌতূহল জাগতে পারে এই ধর্মানুভূতির তীব্রতা সময়ের সাথে কিভাবে পরিবর্তন হচ্ছে তা নিয়ে।
ধর্মানুভূতি বলতে বুঝি ধর্ম নিয়ে সংবেদনশীলতাকে। এই সংবেদনশীলতা কোন ধর্মের ঊষালগ্নে কেমন থাকে, ধর্মের প্রসারের কারণে বা প্রসারের খাতিরে কিভাবে ধর্মপ্রচারের কেন্দ্র থেকে দূরত্বের ব্যস্তানুপাতিক হারে এ সংবেদনশীলতা হ্রাস পায়, কিভাবে কোন ধর্মের নতুন অনুসারী পুরনো অনুসারীর চেয়ে কিঞ্চিৎ বেশি সংবেদনশীল হয়ে থাকেন, ইত্যাদি বিভিন্ন পর্যবেক্ষণ নানা সাংস্কৃতিক আচারের উদাহরণ দিয়ে সমাজবিজ্ঞানীরা কোয়ালিফাই ও কোয়ান্টিফাই করতে পারেন। কিন্তু শেষ পর্যন্ত এই ধর্মানুভূতি, এই ধর্মীয় সংবেদনশীলতা নির্ধারিত হয় ক্রিয়া-প্রতিক্রিয়ার মধ্য দিয়ে। দীর্ঘদিন হিন্দু-মুসলমান একসাথে বাস করে আসছিলো, কিন্তু যখনই ভারতবর্ষে বিভিন্ন দুর্বল বিভেদ রেখা খুঁজে সেখানে বাটালি বসিয়ে জোরে একট বাড়ি মারার প্রয়োজন পড়লো ক্ষমতাসীন ইংরেজ এবং স্থানীয় ভারতীয় মহাব্যবসায়ীদের, তখনই শুরু হলো ক্রিয়া ও প্রতিক্রিয়া। মধ্যযুগে খ্রিষ্টধর্মাবলম্বী আর মুসলমানদের মধ্যে দীর্ঘ রক্তক্ষয়ী সংঘর্ষ হয়েছে বারবার, কিন্তু স্বার্থের হিসাব মিটে যাবার পর এখন পাশাপাশি বাস করছে দুই ধর্মের লোক। সংবেদনশীলতার পুস্তকনির্ধারিত মাত্রাকে বেঞ্চমার্ক ধরে তার ওপরে বা নিচে উঠছে সমাজ, কারণটা কী?
আমার হাইপোথিসিস, ক্রিয়া আর প্রতিক্রিয়া। কোন একটি গোষ্ঠীর ক্রিয়ায় ক্ষমতাবানের প্রতিক্রিয়া নির্ধারণ করে দেয় ধর্মীয় সংবেদনশীলতা কোথায় গিয়ে দাঁড়াবে।  এ ক্ষমতা শাসকের, রাজদন্ডধারীর, বন্দুকবাহীর। আবুল আলা মওদুদীর প্ররোচনায় কাদিয়ানীদের প্রকাশ্যে হত্যা করা হয়েছিলো পাকিস্তানে, ক্ষমতাসীন শক্তি যদি মওদুদীকে বিচারের মুখোমুখি না করে তোল্লাই দিয়ে যেতো, ধর্মীয় সংবেদনশীলতার পারদ মূহুর্তেই লাফিয়ে উঠে যেতো অনেক ওপরে। একটি ছোট জটলার শোরগোলে যদি সিংহাসন টলে ওঠে, তাহলে ঐ মূহুর্তে ঐ জটলার রুচি আর বিবেকই নির্ধারিত হয়ে যায় বৃহত্তর সমাজের ভাগ্যনির্ধারক হিসেবে।
বাংলাদেশে আরিফুর রহমানের কার্টুনকে উছিলা ধরে যে ক্রিয়ার সূত্রপাত করেছে একটি ছোট পক্ষ, তার বিবর্ধিত প্রতিক্রিয়া দেখিয়েছে ক্ষমতাসীন সরকার। ধর্মীয় সংবেদনশীলতার ধোঁয়াশা এখন বোতলের ভেতর থেকে বেরিয়ে এসে গ্রাস করছে দেশকে। এ কি অন্ধকার, নাকি জ্বিন, যাকে দিয়ে যা খুশি করিয়ে নেয়া যায়?


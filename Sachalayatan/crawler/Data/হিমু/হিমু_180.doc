জন্মদিনান্তিস




হাজারো ডামাডোলে সচলায়তনে তুলি-পেন্সিল হাতে অকস্মাৎ হাজির হন কে?
উত্তর সচলের নিয়মিত পাঠকের জানা। সচলের কার্টুনাচার্য, অ্যানিমেশন-গুরু সুজন চৌধুরী। আজ তার জন্মদিন। গত তিনটি বছর প্রায় প্রতিদিনই সুজন চৌধুরীর সাথে কার্টুন নিয়ে মগ্ন হয়ে আছি আলাপে। সারাদিন এ কাজ ও কাজ সেরে ক্লান্ত সুজন্দা প্রায় প্রতিদিনই সময় দিচ্ছেন আমার উদ্ভট হযবরল আবোলতাবোলের পেছনে। ছোট্ট ছেলেটার ভীষণ অসুখ, কিন্তু সুজন্দা ঠিকই পেন্সিল হাতে তুলে নিচ্ছেন আমার বেয়াড়া তাড়ায়। 
সুজন্দা বাংলা টাইপ করতে পারেন না তেমন, তাই তাঁর অফুরান গল্পের স্টক থেকে আমরা এখনও বঞ্চিত। বয়েই গেলো। দরকার হলে অনুলিখন করেই গল্পগুলো নিয়ে আসবো নাহয়। 
কত প্ল্যান করে যাচ্ছি প্রতিদিন। অ্যানিমেশন উদ্যোগ কালাইডোস্কোপ নিয়ে রোজই সুজন্দার সাথে গুজুর গুজুর ফুসুর ফুসুর করি, নতুন একটা কিছু করার কথা ভাবতে ভাবতে আরো নতুন একটা কিছুতে হাত দিয়ে ফেলি। হেশোরাম হুঁশিয়ার, পাগলা দাশু, দাদৈতিহাসিক, ..ন্তিস, ঝাকানাকা কমিকস, প্ল্যান প্রোগ্রামের অন্ত নাই। ক্যালেন্ডারের হিসাবে বুড়িয়ে যাচ্ছি আমি, বুড়িয়ে যাচ্ছেন সুজন চৌধুরীও, কিন্তু এই অন্তহীন পরিকল্পনার অলীক চক্করে মানুষের বয়স বাড়ে না, সময় স্থির হয়ে থাকে সুকুমারের বইয়ের পাতার ভাঁজে। প্রতিদিনের এই ছোট্ট আড্ডা অ্যান্টি-অক্সিডেন্ট হয়ে আমাদের আটকে রাখছে সময় পার না হওয়ার জগতে।

আজ আরো একজন খুব প্রিয়জনের জন্মদিন। নানা কারণে তার কথা না লিখে লিখলাম সুজন চৌধুরীর কথাই। শুভেচ্ছাটুকু রইলো দু'জনের জন্যেই। জন্মদিনে মেলায় হারিয়ে যাওয়া যমজ ভাই সুজন চৌধুরীর জন্যে রইলো অফুরান শুভাশিস। রাত জেগে করে যাওয়া সব ষড়যন্ত্র একদিন সফল হবেই, কারণ আমরা যদি না জাগি তো ক্যাম্নে সকাল হবে?



হিন্দি চলচ্চিত্র দেখানো হলে বাংলায় ডাবিং করা হোক



বাংলাদেশের রুগ্ন চলচ্চিত্র শিল্পকে চাঙা করার জন্য চাঙ্গায়নী সুধা হিসেবে হিন্দি চলচ্চিত্র বাংলাদেশের প্রে ক্ষাগৃহে প্রদর্শনের ব্যবস্থা সম্পন্ন হয়েছে। বাংলাদেশে নির্মিত চলচ্চিত্রগুলো দেখিয়ে প্রেক্ষাগৃহগুলো ব্যবসায় টিকে থাকতে পারছে না, এটি হচ্ছে চলচ্চিত্র শিল্পের বিতরণ অংশের অভিযোগ। টিকে থাকার জন্য তারা হিন্দি চলচ্চিত্র আমদানি করে দেখাতে চান।
এর বিপরীতে অবস্থান নিয়েছে চলচ্চিত্র শিল্পের উৎপাদন অংশটি। তারা আশঙ্কা করছেন, হিন্দি চলচ্চিত্র একবার বাংলাদেশে ঢুকে পড়লে দেশীয় চলচ্চিত্র নির্মাণ হুমকির মুখে পড়বে।
আমি চলচ্চিত্র শিল্পের মানোন্নয়নের জন্য হিন্দি চলচ্চিত্র বাংলাদেশের প্রেক্ষাগৃহে দেখানোর বিরোধী। এ নিয়ে অনেক আগে একটি পোস্টে কিছু ভাবনা তুলে ধরেছিলাম। হিন্দি চলচ্চিত্র বাংলাদেশের প্রেক্ষাগৃহে প্রদর্শন শুরু হলে তার কোনো ইতিবাচক প্রভাব আমাদের চলচ্চিত্রের ওপর পড়বে বলেও আমি মনে করি না। হলিউডের অনেক "মানসম্মত" ইংরেজি ছবি আমাদের প্রেক্ষাগৃহে দেখানো হয়, তাতে করে বাংলা চলচ্চিত্রের তেমন কোনো উন্নতি হয়নি। কিন্তু যারা মনে করেন হিন্দি সুঁই দিয়ে বাংলা চলচ্চিত্রের বাতজ্বরের উন্নয়ন ঘটবে, তাদের যুক্তিগুলোও মন্তব্যের পাতায় উঠে আসুক।
নিতান্তই যদি সর্বনিকৃষ্ট পরিস্থিতিতে হিন্দি চলচ্চিত্র বাংলাদেশে দেখাতেই হয়, তাহলে কর্তৃপক্ষের কাছে আমার অনুরোধ, হিন্দি চলচ্চিত্রে বাংলা ডাবিং বাধ্যতামূলক করা হোক। বাংলাদেশের দাপ্তরিক ভাষা দুটি, বাংলা ও ইংরেজি। এর বাইরে অন্য কোনো ভাষার চলচ্চিত্র নিয়ে যদি প্রেক্ষাগৃহ মালিকেরা ব্যবসা করতে চান, সেক্ষেত্রে বাংলায় ডাবিংকে অবশ্যপালনীয় শর্ত হিসেবে রাখা হোক। একই সাথে এ ডাবিং হতে হবে বাংলাদেশের কোনো ডাবিং স্টুডিওতে, এমন শর্তও আরোপ করা হোক। বাংলাদেশের স্বীকৃত অবাঙালি নৃগোষ্ঠীর ভাষায় যদি কোনো চলচ্চিত্র নির্মিত হয়, সেক্ষেত্রে এ শর্ত শিথিল করা যেতে পারে।
হিন্দি চলচ্চিত্র হিন্দিতে বাংলাদেশের প্রেক্ষাগৃহে দেখানোর অনুমতি দেওয়ার অর্থ, হিন্দিকে কার্যত বাংলাদেশের একটি কার্যকর যোগাযোগের ভাষা হিসেবে আনুষ্ঠানিক স্বীকৃতি দেওয়া। আমি মনে করি, এটি কর্তৃপক্ষীয় অবস্থান হিসেবে গ্রহণযোগ্য নয়।
পাঠকের দ্বিমত সাদরে স্বাগতম।


পৃথিবীর সব মানুষ মৃত, শুধু দাভিদ আর গলাইয়াথ মুখোমুখি



পৃথিবীতে প্রতিদিন ঘুম থেকে উঠে বাড়ি ছাড়ছে মৃত মানুষেরা। সন্ধ্যেবেলা বাড়ি ফিরছে মৃত মানুষের সারি। নির্লিপ্ত চায়ের কাপে নির্লিপ্ততর চুমুক দিয়ে খবরের কাগজ পড়ছে, টিভি দেখছে, ব্লগ লিখছে মৃত মানুষের দল।
জীবিত শুধু দাভিদ আর গলাইয়াথ। সময়ের মোয়বিয়াস স্ট্রিপে হেঁটে দাভিদ আজ পলেস্টীয়দের শিবিরে, গলাইয়াথ জন্ম নিয়েছে যিহোবার লোকদের ঘরে। অসংখ্য মৃত লোককে দর্শক রেখে গলাইয়াথ হত্যা করছে দাভিদের সন্তানদের।
হায় ইসরায়েল, তোমার কোন সন্তান কি তালমুদ ইয়ারশলমি উল্টেও দেখে না? সানহেদ্রিন ৪ এর এক, ২২ক কেউ আর আবৃত্তির জন্যেও উচ্চারণ করে না?  
যে একটি আত্মা ধ্বংস করে, সে যেন একটি বিশ্বকে ধ্বংস করে। যে একটি প্রাণকে রক্ষা করে, সে যেন একটি বিশ্বকে রক্ষা করে।
ঈশ্বর চুপচাপ লোম ছিঁড়ছেন। নিচে মুখোমুখি দাভিদ আর গলাইয়াথ। আর বাকি পৃথিবী উপচে পড়ছে মৃত দর্শকে। 


মিমের দখলদারি ০২



পরাজিত শক্তির উত্তরসূরীকে কিন্তু বেড়ে উঠতে হয় বিজয়ীর সাজানো বাগানে। আর এখানেই দ্বন্দ্বের সূত্রপাত।
ফুলের বাগানে তাকে বর্ধিত করা হয় পতঙ্গ হিসেবে, আলাদা আধারে, যাতে একদিন সে নিজের পতঙ্গত্বকে ভালোবেসেই ফুলের সাথে খাদ্যখাদক সম্পর্ককেই নিত্য ধরে নিতে পারে। এর উদাহরণ সর্বত্রই। বিজয়ী শক্তির প্রত্যক্ষ বা পরোক্ষ অনুগ্রহেই গোকূলে হন্তার পরম্পরা বয়ে চলে।
পরাজিত শক্তর উত্তরসূরী তার সময় ও সম্পদ ব্যয় করে অতীতের ছিন্ন শিরস্ত্রাণ মেরামতে। বিজয়ী শক্তির উত্তরসূরীর কাছে তাকে প্রমাণ করতে হয় নিজের পূর্বপুরুষের গ্রহণযোগ্যতা। প্রায়শই এ এক দুঃসাধ্য কার্য। সাধারণত যে তিনটি মিমের সমন্বয় এই পরাজিত শক্তির বিকল্প ইতিহাসনির্মাতারা ব্যবহার করে, সেগুলো হলোঃ
১. অস্বীকার মিমঃ আমার পূর্বপুরুষ সম্পর্কে যা বলা হয় তা তিনি করেননি।
২. অনিচ্ছা মিমঃ আমার পূর্বপুরুষ যা করেছেন স্বেচ্ছায় করেননি, তাঁকে বাধ্য করা হয়েছিলো।
৩. আদর্শিক মিমঃ আমার পূর্বপুরুষ যা করেছেন, তা জাতির বৃহত্তর মঙ্গলের জন্য করেছেন।
এই তিনটি মিমের স্বপক্ষেই খুঁজে বের করতে হয় যুক্তি, আড়াল করতে হয় ঘটনা, আবিষ্কার করতে হয় নতুন ঘটনা, ইতিহাসের চরিত্রের মুখে আলগোছে গুঁজে দিতে হয় পরাজিতের শব্দকে, ইতিহাসের চরিত্রের মুখ থেকে আলগোছে মুছে দিতে হয় তার নিজের শব্দকে। পরাজিত শক্তির উত্তরসূরী তখন হয়ে উঠতে থাকে এক ভিন্ন, বিকল্প, সমান্তরাল ইতিহাসের দ্রষ্টা ও স্রষ্টা, যে ইতিহাস নতুন আলকাতরা মাখানো নৌকার মতো থাকে জলে ভাসার অপেক্ষায়, বহমান নৌকা ও নদীর সাথে যুঝবে বলে।


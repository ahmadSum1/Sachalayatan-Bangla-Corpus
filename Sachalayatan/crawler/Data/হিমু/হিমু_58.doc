যে তুমি ফোটাও ফুল



হঠাৎ মনে হলো, সবাই মিলে কোরাসে জাতীয় সঙ্গীত গাইলে কেমন হয়?
ফেসবুকে প্রস্তাবটা দিতেই সাড়া পেলাম, সাত আটজন স্কাইপে মিলে হুড়োহুড়ি করে বসে গেলাম। গাইতে গিয়ে দেখা গেলো, সবার মাইক একসঙ্গে অন হলে স্কাইপ অন্তত কোরাস গানের জন্য খুব একটা জুইতের জিনিস নয়। নানা পরামর্শ দিলেন সহশিল্পীরা। সেগুলোকে কাজে লাগিয়ে একটা টেমপ্লেট ট্র্যাক তৈরি করে ড্রপবক্সে তুলে দিয়ে মঞ্চ উন্মুক্ত করে দেওয়া হলো। যার সময়-সুযোগ-সাধ আছে, গেয়ে রেকর্ড করে পাঠিয়ে দিতে হবে, সাধ্য কোনো ব্যাপার নয়। জাতীয় সঙ্গীত গাইতে সাধ্য লাগে নাকি?
একটু পর চেনা-অচেনা সব ইমেইল ঠিকানা থেকে টুপটাপ শিউলি ফুলের মতো আমার ইনবক্স ভরে উঠতে লাগলো গানে। তাদের নাম বা চেহারা হয়তো অচেনা, কিন্তু একটি মানুষও অচেনা নয়। তাদের সবার কণ্ঠস্বরই আমার বহুদিনের চেনা। এই কণ্ঠগুলো স্টেডিয়ামে আশরাফুলের ব্যাটকে হর্ষধ্বনিতে জাগায়, দেশের প্রান্তরে প্রান্তরে একাত্তরের খুনীদের ফাঁসির দাবিতে গর্জন তোলে, একুশে ফেব্রুয়ারিতে প্রভাত ফেরীর গান গায়, তারেক মাসুদ বা হুমায়ূন আহমেদের মৃত্যুতে হু হু করে কাঁদে, অসময়ের অবসরে অস্ফূটে কবিতায় প্রিয়জনকে স্মরণ করে,  আর স্বদেশকে নাম ধরে ডেকে বলে, যে তুমি ওঠাও চাঁদ মেঘ ছিঁড়ে নীলাকাশ জুড়ে, বাজাও শ্রাবণ রাত্রি নর্তকীর অজস্র নূপুরে... ।
জাতীয় সঙ্গীত নিয়ে কত তুচ্ছ বিতর্ক হয়ে গেলো কিছুদিন আগে, কিন্তু কোরাসে একের পর এক ট্র্যাক যোগ করছি যখন, তখন অনুভব করলাম, এর ব্যাকরণ বাহুল্য মাত্র, যার কণ্ঠে এই গান, সে সব বিধি ব্যাকরণের সীমানা অতিক্রম করে বসন্তপ্রারম্ভে আমের মুকুলের ঘ্রাণে পাগল হয়, বাংলাদেশের বদন মলিন হওয়ার মতো কিছু ঘটলে বুক উজাড় করে কাঁদে। এই গান মহাসাগরের দূরত্ব পাড়ি দিয়ে আমাদের স্মরণ করিয়ে দেয়, বাংলাদেশ কী এক স্নেহ-মায়ার আঁচল ছড়িয়ে আমাদের জড়িয়ে রেখেছে। 
আমার সোনার বাংলা, আমি তোমায় ভালোবাসি। 

AmarSonarBangla by হাঁটুপানির জলদস্যু on  Mixcloud
কোরাসে কণ্ঠ দিয়েছেন অদিতি, বিদিত, হিমু, আফরিন, আন্দালিব, শান্ত, প্রদীপ, রাজীব, বহ্নি, কুন্তল, শঙ্খনাদ, অর্ণ, স্বাতী, ন্যান্সি, সজীব, সাইফ, অমিতাভ, রানিয়া, আসিফ, তানিম, অমৃতা, তিথি ও কলি। বৈদ্যুতিক গোলযোগের কারণে তন্বী ও সুরঞ্জনার প্রচারে বিঘ্ন ঘটেছে এ যাত্রা। সংসারের যাঁতাকলে পড়ে গানের ফুরসত না পেয়ে গানের প্রচ্ছদ এঁকেছেন সুমনা। উদ্যোগের প্রচারের দায়িত্ব নিয়েছিলেন টিউলিপ, শান্ত ও সিয়াম। আরও অনেকের নাম বাদ পড়ে গেলো হয়তো।


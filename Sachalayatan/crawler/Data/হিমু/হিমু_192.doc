কপিরাইট অফিস নোটিশ পাঠালো মেহদী হাসান খানের কাছে




বিজয় সফটওয়্যারের স্বত্বাধিকারী জনাব মোস্তফা জব্বার গত ২৫ এপ্রিল, ২০১০ তারিখে কপিরাইট অফিসে দরখাস্ত দাখিল করেছেন। তার অভিযোগ, মেহদী হাসান খান কপিরাইট লঙ্ঘন করেছেন। রেজিস্ট্রার অব কপিরাইট, উপসচিব জনাব মনজুরুর রহমান একটি নোটিশ ইস্যু করেছেন মেহদী হাসান খানের নামে। উপযুক্ত কারণ দর্শাতে তাকে ৭ দিনের সময় দেয়া হয়েছে।

শোনা যায়. ২০০৪ সালে "জাতীয়" কীবোর্ড লেআউটের বিরুদ্ধেও আনন্দ মামলা করেছিলো, যার কোনো নিষ্পত্তি এখনো হয়নি। তবে সে মামলার প্রকৃতি কেমন, সেটা জানি না।
অভ্র আর বিজয়ের মধ্যে সামনে একটা আইনী লড়াইয়ের সম্ভাবনাই প্রবল। অভ্র তথা মেহদী হাসান খানের এখন প্রয়োজন, তার সৃষ্ট সফটওয়্যারের ব্যবহারকারীদের নিরবচ্ছিন্ন সমর্থন। অনলাইন আর অফলাইনে যারা কাগুর নানা রটনামূলক আর্টিকেলের প্রতিবাদে সোচ্চার হয়েছিলেন, একটি পরীক্ষা এখন তাদেরও দিতে হবে। সে পরীক্ষা নিজের কাছেই। 
আজ একজন মেহদী ক্ষমতাবানের রোষানলে পড়েছে, কাল আরেকজন মেহদী পড়বে, ভবিষ্যতে আরো অনেকে। আয়নার দিকে তাকিয়ে নিজেকে প্রশ্ন করি আসুন, এই মেহদীদের রক্ষা করতে আমরা লড়বো কি না। মেহদী কি বাংলাকে মুক্তি দেয়ার লড়াইয়ে অগ্রসেনা, নাকি একজন দস্যু? কোন পরিচয়ে তাকে পরিচিত হতে দেবো আমরা?
এ লড়াই একা মেহদীর নয়, আমাদের সবার। 
হোল্ড দ্য লাইন।

অনেকেই নানাভাবে কাগুর বিরুদ্ধে ক্ষোভ প্রকাশ করেন, করেছেন। কাগু সেটিকে সুকৌশলে ব্যবহার করেন, নিজের ওপর আক্রমণ হিসেবে দেখান। তাই আপনাদের প্রতি অনুরোধ থাকবে, সংযত বক্তব্য রাখার। কাগুর প্রোপাগাণ্ডা কামানের খড় হওয়ার কোনো প্রয়োজন নেই।

আপনাদের কোনো কৌশলগত পরামর্শ থাকলে mhasan অ্যাট omicronlab ডট com ঠিকানায় যোগাযোগ করুন। এই পোস্টে প্রকাশ্যে কৌশলগত আলোচনা করে লাভের চেয়ে ক্ষতি বেশি হবার সম্ভাবনা আছে। ঢাকার সচল ও অতিথিরা যোগাযোগ করুন সচল মুস্তাফিজ ও সচল নজরুল ইসলামের সাথে। আমাদের জনশক্তি বিপুল, কিন্তু একইসাথে স্মর্তব্য যে অধিক সন্ন্যাসীতে গাজনের দফারফা হয়। আমাদের রিসোর্স, সময়, যোগাযোগ সবকিছু ঐকতানে সমলয়ে চ্যানেল করতে হবে, এবং এ জন্যে প্রয়োজন সুশৃঙ্খল উদ্যোগ। 



মন্ত্রী-সচিববৃন্দ, একটু বাসে চড়েন



গতকাল সচল সিমন সড়ক দুর্ঘটনায় মারাত্মকভাবে আহত হয়েছেন। বাসে চড়তে যাচ্ছিলেন, হেলপার তাকে ঠেলে ফেলে দেয়, তারপর বাস তাঁকে পিষে চলে যায় গন্তব্যের দিকে। সিমনকে গন্তব্য পাল্টে চলে যেতে হয় হাসপাতালে, যেখানে তাঁকে নিয়ে লড়ে যাচ্ছেন ডাক্তাররা। আমি চিকিৎসকদের ওপর আস্থা রেখে সিমনকে আবার আমাদের মাঝে ফিরে আসতে দেখতে চাই।
ঢাকার গণপরিবহন ব্যবস্থা যে ভেঙে পড়েছে, সেটা নিয়ে কয়েক মাস পরপরই লেখালিখি হয়। তারপর যেমন ছিলো চলতে থাকে। গণপরিবহন ব্যবস্থার পাশাপাশি সমাজে স্বাভাবিক বিরাজিতব্য মনুষ্যত্বও যে টুকরো টুকরো হয়ে ভেঙে পড়ছে, সেটা বোঝা যায় একজন যাত্রীকে বাসের দরজা থেকে ঠেলে ফেলে তার ওপর দিয়ে বাস চালিয়ে দেওয়ার ঘটনা থেকে। এরকম আগেও ঘটেছে, গতকালও ঘটলো, ভবিষ্যতেও কি ঘটতেই থাকবে?
এরকম চলতে পারছে কারণ গণপরিবহন ব্যবস্থার কোনো অভিভাবক নেই। এই ব্যবস্থাটি জঙ্গলের আইনে চলছে, যেখানে তাৎক্ষণিক বলপ্রয়োগই অধিকার সুনিশ্চিত করে। যাদের এই ব্যবস্থার অভিভাবক হওয়ার কথা ছিলো, তাদের কোনো মাথাব্যথা নেই, কারণ তারা আমাদের দেয়া রাজস্বে মেটানো ব্যয়ে বাতানুকূল গাড়িতে সগোষ্ঠী চড়েন। তাই একজন সিমনকে পিষে চলে গেলেও কোথাও কাউকে জবাবদিহি করতে হবে না, সম্ভবত কারো শাস্তিও হবে না।
এই ব্যবস্থার পরিবর্তন তখন আসবে, যখন নির্লজ্জ মন্ত্রী ও আমলারা পাবলিকের সঙ্গে ঠেলাঠেলি করে বাসে চড়ে অফিসে যাবেন, তার আগে নয়। যেদিন কোনো মন্ত্রীকে কোনো বাসের হেলপার ধাক্কা দিয়ে ফেলে দেবে, কোনো সচিবের শরীরের ওপর দিয়ে বাস সগর্জনে চলে যাবে, তখনই কেবল আমরা অভিভাবকত্ব আর প্রতিক্রিয়া দেখতে পাবো, তার আগে নয়। আমরা নিজেদের সমস্যাগুলো নিয়ে এদের কাছে এমনভাবেই জিম্মি, যে সংগঠিত হয়ে কোনো প্রতিবাদ বা পরিবর্তনের উদ্যোগ নিতেও আমরা ব্যর্থ। এরই মাশুল আমাদের প্রতিদিন দিয়ে চলতে হচ্ছে। গতকাল সিমনকে দিতে হলো, আগামীকাল হয়তো আমাদের আরেকজনকে দিতে হবে। 
ঢাকার গণপরিবহন ব্যবস্থার জন্যে দায়িত্বশীল চূড়ান্ত ব্যক্তিটি কে? ভেবে দেখলাম, উত্তরটি আমি জানি না। সেই পরিচয়হীন লোকটিকে বলে রাখি, আপনি একটি দায়িত্বজ্ঞানহীন নির্লজ্জ শূকর। কোনোদিন কোনো অনুষ্ঠানে বা পথেঘাটে আপনার সঙ্গে দেখা হলে আপনার চাপার দাঁত একটা শক্ত চটকানা দিয়ে ফেলে দেওয়ার বাসনাটি গোপন রাখতে চাই।


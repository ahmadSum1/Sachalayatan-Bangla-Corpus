অমানুষের সুখস্মৃতি



আটসকালে ওয়ার্ডে ঢুকেই বিরক্তিতে মুখ কুঁচকে গেল অমানুষের। রোগীদের তুতো স্বজনবৃন্দ গিজগিজ করছে পুরো রুম জুড়ে। প্রতিদিনের মত ষাঁড়সুলভ মিনিটখানেক চ্যাঁচানোর পর একটু ফাঁকা হল রুমটা। স্টেথোটাকে হাতে নিয়ে প্রথমেই পাঁচ নম্বর বেডের দিকে এগুলো সে। ইস্কেমিক স্ট্রোকের রোগী, একটা পা প্যারালাইজড। কয়েক ডিগ্রি বেশি বিরক্তি নিয়ে তাকিয়ে আছে রোগীর স্বামী। কিছুই জিজ্ঞেস করার প্রয়োজন হল না, ভদ্রলোক নিজেই জানালো গতকাল রাতের ওষুধটা মিস হয়েছে, সাথে জুড়ে দিল কঠিন প্রশ্ন- কেন এমন হল? 
-সময়মত ওষুধ খাওয়ানো বা কখন কোনটা খেতে হবে সেটা বুঝিয়ে দেবার দায়িত্ব নার্সের। 
-তাহলে ডাক্তার মশাই কী করবে?
-ডাক্তার রোগীর অবস্থা বুঝে কোন কোন ওষুধ, পরীক্ষা নিরীক্ষার প্রয়োজন সেটা বলবে। 
-নার্সদের ডাকাডাকি করেও পাওয়া যায় না কেন?
-সরকারি হাসাপাতালে অনেক বেশি রোগী, কিন্তু সেই অনুপাতে ডাক্তার-নার্সদের সংখ্যা কম। তাই ডাকাডাকি করেও মাঝেমাঝে পাওয়া যায় না। 
- দরকারের সময় না পাওয়া গেলে আমরা তাহলে এখানে কেন আসব? 
প্রশ্নগুলো জটিল হতে থাকে আর এইসব জ্ঞানগর্ভ আলাপ কখনোই জম্পেস হয়ে ওঠে না তাই অমানুষ সেসব কথায় না গিয়ে রোগীর ফাইল খুলে ভদ্রলোককে ধৈর্য ধরে বুঝিয়ে দিল কখন কোন ওষুধ খাওয়াতে হবে। নার্স অন্য কোনো খারাপ রোগী নিয়ে ব্যস্ত থাকলেও তার অপেক্ষায় থেকে ওষুধ মিস হবে না। 
ভদ্রলোক ঠান্ডা হলেন। অমানুষ প্যারালাইজড মহিলাটিকে পায়ের ব্যায়াম শিখিয়ে দিয়ে পরের বেডে গেল। রোগীর মুখটা বেশ পরিচিত, দুদিন আগেই একে ছুটি দেয়া হয়েছে আর ছুটি সে নিজেই দিয়েছিল, আবার ভর্তি হল কেন ভাবতে গিয়ে তাই অমানুষের গলা শুকিয়ে গেল। কী জানি কী ভুল ওষুধ দিয়েছিল সে! একটু সাহস করে পুরো ব্যাপারটা জেনে নিল। রোগী বাড়ি গিয়ে না বুঝে ওভারডোজে ওষুধ খেয়ে ফেলেছিল, ফলে ওষুধের প্রতিক্রিয়ায় আবার অসুস্থ হয়ে ভর্তি হয়েছে। ভুলটা রোগী নিজে করেছে, হাফ ছেড়ে বাঁচল অমানুষ!
হঠাৎ পাশের বেড থেকে চিৎকার- সিস্টার, অই সিস্টার। স্যালাইন ফুরাইয়া গেসে, আরেকডা লাগাই দ্যান
অমানুষ প্রথমে পাত্তা দিল না। তারপর খেয়াল করল এই আদেশবাণী তার উদ্দেশ্যেই বর্ষিত হচ্ছে! 
ঠান্ডা গলায় আদেশকর্তাকে জানাল- ভাই, আমি সিস্টার নই, ডাক্তার। একটু অপেক্ষা করেন, সিস্টার আসবে ।
লোকটা সরু চোখে তাকালো, তারপর ফাঁকিবাজি ধরে ফেলেছে এমন ভাব করে ক্রুর একটা হাসি ছুঁড়ে দিল অমানুষের দিকে। 
তিতিবিরক্ত হয়ে কোনভাবে রাউন্ড শেষ করল অমানুষ। 
সপ্তাখানেক পরের কথা। সেদিন অমানুষের বিকেলে ডিউটি । রোগীরা আরাম করে ঘুমুচ্ছে। তাই আয়েশ করে পেপার খুলে বসেছে সে। ঠিক তখন এক লোক এসে ঢুকল রুমে। লোকটাকে দেখে প্রায় আঁতকে উঠল অমানুষ। সেই রোগীটির ভাই, যে কি না ভুল করে ওভারডোজে ওষুধ খেয়ে আবার ভর্তি হয়েছিল। কিন্তু তাকে তো আবার ছুটি দিয়ে দেয়া হয়েছিল। আবার কি ভুল হল? অমানুষ লোকটাকে জিজ্ঞেস করতে লোকটা বলল
- এই দিক দিয়ে যাচ্ছিলাম তাই ভাবলাম আপনার সাথে একটু দেখা করে যাই
-আপনার বোন কেমন আছে?
-ভাল আছে
-ঠিক আছে, বোনকে নিয়মমত ওষুধগুলো খাওয়াবেন।
লোকটাকে ইতস্তত করতে দেখে অমানুষ বলল
-কী, আর কিছু বলবেন?
- আপা আমাদের বাড়িতে বেড়াতে আসবেন একদিন।
লোকটা বিদায় হলে খানিকক্ষণ চিন্তা করল অমানুষ- ইয়ার্কি করে গেল নাকি! এত খাতির তো কেউ করে না!
কদিন পরেই আরো বেশি অবাক হতে হল অমানুষের। সেদিন অমানুষ সার্জারি ওয়ার্ডে ডিউটি করছিল। সেখানে এসে হাজির হল মেডিসিন ওয়ার্ডের সেই প্যারালাইজড রোগী, স্বামীসহ। রোগী এখন পুরো সুস্থ। সারা হাসপাতালে খুঁজে খুঁজে এই দম্পতি অমানুষকে বার করেছে। তার কারনও চমকপ্রদ। তাদের মেয়ের বিয়ে। এই দম্পতি অমানুষকে নেমন্তন্ন করতে এসেছে। তাদের ধারনা মাসখানেক আগে স্ট্রোকের কারনে রোগীর যে প্যারালাইসিস হয়েছিল সেটা সেরে যাবার মূল কারন অমানুষের চিকিৎসা! অমানুষের মনে পড়ে গেল ছুটির সময় রোগীর স্বামী তার কাছে ঠিকানা জানতে চেয়েছিল। না জেনে অমানুষ আবার কি ভুল করে ফেলেছে, এখন হয়ত দলবল নিয়ে হামলা করবে তাই লোকটা ঠিকানা চাইছে - এইসব ভেবে সে ঠিকানা দিতে চাইছিল না। এদিকে বারবার অনুরোধ করছে লোকটা, তাই একটা ভুলভাল ঠিকানা গছিয়ে দিয়েছিল অমানুষ। কিন্তু মানুষগুলো তাকে খুঁজে বার করে ফেলল! সেদিন সে টের পেল এসব কোনো ঠাট্টা বা ভণিতা নয়।
 এইসব টুকরো ঘটনাই অমানুষের অবসন্ন মনে স্বস্তি এনে দেয়। কিন্তু অঘটনের সংখ্যাই বেড়ে যাচ্ছে প্রতিনিয়ত। অমানুষের সুখস্মৃতি তাই ফিকে হয়ে যায়। শরীর জড়িয়ে থাকে গঞ্জনা, অপমান আর আঘাতে মলিন সাদা এপ্রন।  
-----------------------------


স্বপ্নচরিত 



(১)
চন্দনের বনে হাঁটছি আমরা। 
‘ভ্রু পল্লবে ডাক দিলে, দেখা হবে চন্দনের বনে’।
আবৃত্তির স্বরে কেউ একটানা বলে যাচ্ছে। প্রচণ্ড হাওয়ায় উড়ছে সবকিছু, আমার পরনের আলুথালু শাড়ির আঁচল, চুল, ওর মৃদু হাসি…চন্দন গাছের সবকটা পাতা, সব উড়ছে। ওর গা ঘেঁষে দাঁড়িয়ে আছি আমি। হঠাৎ আমরা ছুটতে শুরু করলাম, চন্দনের বনটাকে পেছনে ফেলে সৈকতে গিয়ে থেমেছি। তারপর ঢেউয়ের দিকে এগোলাম আমি, একা… ধীরে ধীরে ডুবে যাচ্ছি গলা অবধি…পেছনে ভেজা বালিতে চুপচাপ দাঁড়িয়ে আছে ও। তারপর আরেকটা ঢেউয়ের আড়ালে হারিয়ে গেলাম…। 
ঘুম ভেঙে শুনতে পাই সাগর থেকে ভেসে আসা হাওয়ায় শোঁ শোঁ শব্দ। পাশ ফিরে দেখি বিছানায় ও নেই, খোলা জানলার ধারে দাঁড়িয়ে দূরের সমুদ্র দেখছে। মৃদুস্বরে ওকে ডাকলাম কাছে। আমার ফ্যাকাশে মুখ দেখে জিজ্ঞেস করল
-কী হয়েছে? স্বপ্ন?
-খুব খারাপ স্বপ্ন…
-বোকা মেয়ে, স্বপ্ন কখনো সত্যি হয়?
বলেই আমার চুলে হাত বুলোতে শুরু করল। আবার চোখের পাতা ভারি হয়ে এলো আমার।  
(২)
ছুটির দিনের সকালবেলা। থমথমে হয়ে আছে ঘরের বাতাস। বাবা বাজার থেকে ফিরে টেবিলে পেপার নিয়ে বসেছে, নাশতার প্লেটটা হাতে নিয়ে নিজের ঘরে চলে গেল ভাইটা। মা গম্ভীর মুখে রান্নাঘরের দিকে গেল চায়ের কাপগুলো তুলে নিয়ে। আমার চেয়ারটা ফাঁকা পড়ে আছে। 
ঘরের দেয়াল ঘেঁষে দাঁড়িয়ে আছি আমি…না, ঝুলে আছি! আর চুপচাপ দেখছি বিষণ্ণ মানুষগুলোকে, ছবির ফ্রেমের ভেতর থেকে। শুধু দেখতে পাই, এর বেশি কিছু করার সাধ্যি নেই এখন আর। 
একটা দুঃস্বপ্ন দেখেছিলাম মাসখানেক আগে, নিজেকে নিয়ে। তারপর চলে গেলাম, স্বপ্নটাকে সত্যি করে দিয়ে। খুব ইচ্ছে করে আবার একটা স্বপ্ন দেখতে, সুন্দর কোনো স্বপ্ন, যেটা সত্যি হয়ে যাবে। 
কিন্তু স্বপ্নগুলো মরে গেছে, ছবির ফ্রেমে বন্দি মানুষটার মতই। 
--------------------------------


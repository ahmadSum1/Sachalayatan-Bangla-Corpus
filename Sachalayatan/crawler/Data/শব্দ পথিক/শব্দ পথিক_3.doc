সব চরিত্র সত্যি!



১.
২০১০ সালের মাঝামাঝি সময়। কয়েক মাস হলো প্রথম চাকরিতে যোগ দিয়েছি, জীবনের প্রথম চাকরি তাও দেশের বাইরে। নিজ বিভাগের পাঁচ ব্যাচ সিনিয়র এক বড় ভাই ফোন দিয়ে বললেন তিনি মাস্টার্স শেষ করেছেন কিছুদিন হলো, চাকরি খুঁজতেছেন। আমি বললাম, আপনার রিসিউমি দেন, আমার বস এন্ট্রি লেভেলে কাউকে নিয়োগ করতে চাইলে আপনার রিসিউমি জমা দিবো। এদেশে আবার নিয়োগকর্ম পরিচালনা করতে বিজ্ঞাপন না দিয়ে বা রিক্রুটার না ধরে রেফারেলে নিয়োগ করতে পারলে বেশ খরচ বেঁচে যায় কোম্পানির, এমনটাই শুনেছি। 
কিছুদিন পর এন্ট্রি লেভেলে একটি পদ শুন্য হলো, বড় ভাইয়ের রিসিউমি জমা দিলাম, তিনি চাকরি পেয়ে স্টেট বদল করে চলে আসলেন। এর প্রায় মাস দুয়েক পর এই ভাইয়ার ব্যাচের আরেকজন ভাইয়ার রিসিউমি পেলাম, এন্ট্রি লেভেলে নিয়োগ শুরু হলেই জমা দিবো দিবো অবস্থা। এর মাঝে একদিন বাইরে থেকে দুপুরের খাবার খেয়ে অফিসে ফিরতেছি, ফেরার পথে তিনি আমাকে বললেন, ''দেখো, আমরা দুজন এই কোম্পানিতেতো বেশ আছি। আর কোন বাংলাদেশীকে এখানে রেফার করে নিয়ে আসার দরকার নেই।''
অবাক হয়েছিলাম বেশ। বিরক্তি থেকে তার সাথে কথা বলা কমিয়ে দিলাম, দূরে দূরে থাকার চেষ্টা করছি তখন, কিন্তু একই অফিসে একই বসের অধীনের কাজ করলে যোগাযোগ বিচ্ছিন্ন করা সম্ভব না। 
এর মাঝে একদিন তিনি বিশ্ববিদ্যালয় জীবনের গল্প শুরু করলেন। কথা প্রসঙ্গে ছাত্র রাজনীতিও আসলো, তিনি নাকি বুয়েটে ছাত্রদল করতেন। ছাত্রদল করতেন ভাল কথা, কিন্তু তিনি আবার বুয়েট ছাত্রদল নেতা মুকির (সনি আপুর হত্যার সাথে জড়িত) বিশাল ভক্ত। একজন হত্যাকারীর আবার ভক্ত কিভাবে হয়? আমাকে আশ্চর্য্য করে দিয়ে তিনি বললেন, ''মুক্তি ভাই আর যাই হোক মানুষ ভাল ছিলেন!''
দুটো অপ্রিয় ঘটনার পর আমি বেশ গুরুত্বের সাথে চাকরি বদলাবো সিদ্ধান্ত নিয়ে ফেললাম, কিন্তু সুবিধা করতে পারছিলাম না। আমার ভাগ্য ভালো, কিছুদিন পর দেখলাম মুকি ভক্ত ভাই সিটিজেন মেয়ে বিয়ে করে আবার স্টেট পাল্টে ফেললেন।
২.
মুকি ভক্ত ভাই চলে যাবার পর কয়েক মাসে আরো দুজন বাংলাদেশী আমার কোম্পানিতে এন্ট্রি লেভেলে নিয়োগ পেলো। এর মাঝে ২০১১ এর বৈশাখের একদিন একজন চাকরির জন্য যোগাযোগ করলেন, তিনি নিজেকে বুয়েটে আমার তিন ব্যাচ সিনিয়র হিসেবে পরিচয় দিলেন। আমি বললাম আপনার রিসিউমি দেন, দেখা যাক। পাশাপাশি শহরে থাকি তাই তিনি আমার সাথে দেখা করতে চাইলেন, ঠিকানা দিলাম। সপ্তাহান্তে একদিন তিনি চলে আসলেন, আমি ব্যাচেলর মানুষ, বাসায় রান্না-বান্না সেভাবে করা হয়না। তাই বড় ভাইকে আপ্যায়ন করতে বাইরে নিয়ে গেলাম, যেতে যেতে তার ব্যাচের যাদের আমি ব্যক্তিগতভাবে চিনি তাদের নিয়ে কথা বলতে লাগলাম, তিনি হু, হু করতে থাকলেন। রেস্টুরেন্টে ঢুকে কেবল বসলাম, তিনি বললেন, ''আমি আসলে বুয়েটের না, অমুক ইউনিভার্সিটির, আপনার সাথে দেখা করতে চাচ্ছিলাম, কিন্তু বুয়েট না বললে যদি গুরুত্ব না দেন।''
মিথ্যে দিয়েই শুরু হলো পরিচয়, এরপরও তার রিসিউমি আমি রাখলাম। তার সামনেই তার রিসিউমি নিয়ে কিছু কাজ করলাম। এরপর বললাম একজনের রিসিউমি আমার কাছে বেশ কিছুদিন ধরেই আছে, তার কিছু একটা হয়ে গেলেই আপনারটা জমা দিবো। এমন সময় তিনি চেহারায় একটা দুখী ভাব এনে বললেন, ''আপনার ভাবী প্রেগন্যান্ট, আমার ভাল একটা চাকরির খুবই দরকার। তাহলে আর বেচারিকে অড জব করতে হয়না।''
এরপরে আর কিছু বলার থাকেনা, আমার কাছে যার রিসিউমি আগে থেকেই ছিলো তারটা জমা না নিয়ে মিথ্যে দিয়ে শুরু করা ভাইয়ের রিসিউমি জমা দিলাম। কিছুদিনের মাঝে তার চাকরিও হলো, আমার সাথে একই অফিসে যোগ দিলেন। এক মাস হলো তার চাকরির, একদিন জিজ্ঞেস করলাম, ভাবী কেমন আছে? বাচ্চা হয়েছে কিনা?
তিনি বললেন, বাচ্চা নেয়ার পরিকল্পনা তারা বাদ দিয়েছেন, তাই এবরশন করিয়ে ফেলেছেন। ইউএসএতে এবরশন করানো যায় তা আমি জানতাম না তখন!
এর কিছুদিন পর তিনি আমাদের কোম্পানির অন্য অফিসে চলে গেলেন, তার সাথে যোগাযোগ করার প্রয়োজন থাকলোনা আর। কেন জানি মনে মনে খুশিই হলাম।
৩.
২০১৩ এর শেষের দিকের কথা। 
কারপুল করে তিনজন বাংলাদেশী সহকর্মী একসাথে অফিসে যাই, আমরা দুজন সহকর্মী সবসময় রাজনৈতিক, দেশ এবং দশ নিয়ে কথা বলতে বলতে যাত্রাপথের সময়টা কাটাই। আরেকজন সবসময় চুপ থাকেন, তিনি পেছন ভুলে সামনে এগিয়ে যেতে চান বোধ হয়। তিনি যুদ্ধাপরাধ ঘৃণা করেন, কিন্তু যুদ্ধাপরাধীদের ফাঁসি সমর্থন করেন না এমন অবস্থা।
রাজনীতি নিয়ে কথা বললে সাধারণত সে চুপচাপই থাকে, কারণ বেশিরভাগ সময় আমরা যুদ্ধাপরাধীদের বিচার এবং জামাত-শিবিরের নৃশংসতা নিয়েই কথা বলতাম। মাঝেমাঝে আওয়ামী লীগের দুর্নীতি বা প্রশাসনিক ব্যর্থতা নিয়ে গঠনমূলক সমালোচনা করলেই কেবল তাকে সরব দেখতাম। 
যা বুঝার বুঝে গিয়েছি ততোদিনে।
এর মাঝে একদিন পেছন ভুলতে চাওয়া সহকর্মী আমাকে উদ্দেশ্য করে বলতেছেন, ''আপনারা শেখ মুজিব আর জিয়া করে করে দেশটাকে পেছনের দিকে নিয়ে যাইতেছেন। কথায় কথায় যুদ্ধাপরাধীদের বিচার বিচার করেন। বিচার করলে হবেটা কী? দেশ ধনী হয়ে যাবে? পদ্মা সেতু হয়ে যাবে?''
৪.
২০১৪ এর জানুয়ারী।
আমি অন্য একটা প্রজেক্ট অফিসে কাজ করি, বস একদিন ফোন দিয়ে বললেন, ''শুনলাম, তুমি নাকি অমুক কোম্পানিতে জব ইন্টারভিউ দিচ্ছো। আমাদের কোম্পানি ছেড়ে গেলে কি কি সুবিধা বেশি পাবে বলোতো।''
কোম্পানির নাম শুনার পর মনে পড়লো, ওই কোম্পানির মানবসম্পদ বিভাগ থেকে যখন আমাকে ইন্টারভিউয়ের জন্য কল দেয় তখন গাড়িতে আমার এক সহকর্মী পাশেই ছিলো।
২, ৩ এবং ৪ এ বর্ণিত চরিত্রগুলো একই ব্যক্তি।


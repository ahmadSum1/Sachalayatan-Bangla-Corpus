সিলেক্টিভ মানবতা এবং অন্যান্য



প্রথম প্রেম যেমন ভুলা যায়না, ঠিক তেমনি প্রথম জনসেবার ইচ্ছা থেকে লব্ধ অভিজ্ঞতাও আমি ভুলিনি। প্রিয় ব্লগার চরম উদাসের 'মাইক' পড়ার পর সেটা নিয়ে লেখার ইচ্ছা জাগলো। ভালো লিখতে পারিনা, তাও ভাবলাম লিখি, অভিজ্ঞতা শেয়ার করি। যতোটুকু লিখতে চেয়েছিলাম তার শুরুটা একই রাখছি, কিন্তু ঘটনাচক্রে সমাপ্তিটা অন্যভাবেই টানতে হচ্ছে। যাই হোক, প্রারম্ভিকা টেনেটুনে লম্বা না করি।
সর্বশেষ তিনবছরে গোটা দুয়েক হাফসোল খেয়ে আমার তখন টালমাতাল অবস্থা, ভাল জব করি, আয়-রোজগার বেশ। দু:খে যখন খাবি খাচ্ছি, তখন মনে হলো এই টাকা-পয়সা রোজগার করে কী লাভ? তাই অর্জিত ধন-সম্পদের একটা অংশ মানুষের কাজে লাগাতে হবে, এই চিন্তায় আমার বাথরুম আটকে গেলো। জনসেবা শুরু করতে না পারলে আমার পেট আর ক্লিয়ার হচ্ছেনা। তাই ফেসবুকে স্ট্যাটাস দিয়ে এবং নোট লিখে জনসেবার আহবান জানালাম। ভাল ভাল কথা লিখলে ফেসবুকে লাইক, শেয়ার বহুত পাওয়া যায়; আমিও পেলাম, সেইসঙ্গে বোনাস হিসেবে পেলাম অনেকগুলো কমেন্ট, জনসেবার উপায় এবং বিদ্যমান পদ্ধতি নিয়ে পরামর্শ। অনেকেই আমার সঙ্গে যোগ দিতে চাইলেন। আমি বেজায় খুশি, হাফসোল না খাওয়া সুখী মানুষেরাও জনসেবায় নামতে চাইসে, এই উর্ধ্বমুখী মানবতাকে দাবিয়ে রাখা যাবেনা চিন্তা করি আমি তখন আনন্দের আতিশয্যে উর্ধ্বগামী অবস্থায়। ভূমিতে নেমে আসতে আমার সপ্তাহ দুয়েকের বেশি লাগলোনা, আগ্রহী প্রায় সবাই চুপ মেরে গেলেন। ফেসবুকে ইনবক্স করলেও জবাব নাই, ফোন করলেও রিসিভ করেন না। একজন আমার সাথে বসতে চাইলেন, তিনি আমার সিনিয়র বন্ধু। বসলাম একদিন তার সাথে, জনসেবা করার যে ফর্মূলা নিয়ে তিনি আসলেন তা ড. ইউনূস সাহেবের সঙ্গেই ভালো যায়। এবং কাকতালীয় হলেও সত্য, আমার এই সিনিয়র বন্ধুটি চট্রগ্রামের এবং তিনি চট্রগ্রাম থেকেই তার মস্তিস্কপ্রসূত জনসেবার নাম সামাজিক ব্যবসাটি শুরু করতে চান। বিশিষ্ঠ চিত্রনায়ক অনন্ত জলিলের নি:স্বার্থ ভালবাসার মতো আমার নি:স্বার্থ জনসেবার পরিকল্পনা এভাবে অঙ্কুরেই মাঠে মারা গেলো।
একই এলাকায় থাকি তাই ভদ্রলোকের সাথে দেখা হতো নিয়মিত, ফেসবুকে বন্ধু তালিকাতেও ছিলো তাই তার কর্মকান্ড সম্পর্কে ওয়াকিবহাল ছিলাম সবসময়। কক্সবাজার-চট্রগ্রামে সংখ্যালঘুদের (সংখ্যালঘু এবং সংখ্যাগুরু কনসেপ্টে ব্যক্তিগতভাবে আমি বিশ্বাস করিনা) উপর হামলার পর ত্রাণ পাঠানোর জন্য ফান্ড রেইজ শুরু করেছি তখন, সবাই দায়িত্ব নিলাম পরিচিতদের কাছ থেকে ফান্ড চাইবো বলে। যাই হোক, লজ্জার মাথা খেয়ে এই লোকের কাছে ফান্ড চাইলাম, ভাবলাম চট্রগ্রামের মানুষ চট্রগ্রামের মানুষের বিপদে-আপদে হয়তো এগিয়ে আসবেন। কিন্তু তার সাড়া পেলাম না।
এরপর এই লোকের সাথে যোগাযোগ বন্ধ প্রায়, তিনি একদিন আমাকে একটি ফেসবুক ইভেন্টে ইনভাইট করলেন। ইভেন্টের বিষয় হলো, সিরিয়ায় মুসলিম ব্রাদারদের উপর অন্যায়-অবিচার করা হচ্ছে, তাদের অনেক সাহায্য দরকার, সেখানে অনেক ত্রাণ পাঠাতে হবে। বুঝলাম, মানবতা একটি সিলেক্টিভ বিষয়। মানবতা প্রদর্শনেও যখন ধর্ম মূখ্য, যখন ভিন্ন মতাবলম্বীকে মানবতা প্রদর্শনের আওয়তার বাইরে রাখা হচ্ছে তখন ধর্মের নামে কী বড় অধর্ম করা হচ্ছেনা? যাই হোক, একদিন অন্য এক বন্ধু আপডেট দিলেন, সিরিয়ায় ত্রাণ পাঠানোর জন্য বাংলাদেশীরাই প্রায় সোয়া লাখ ডলারের অনুদান তুলেছেন। আর আমরা বাংলাদেশে পাঠানোর জন্য চার হাজারের ডলারের বেশি তুলতে পারিনি। নিজেকে মানুষ হিসেবে, বাঙালি হিসেবে ব্যর্থ মনে হলো। হাফসোল পূর্ববর্তী এবং পরবর্তী কোন সময়েই এমন দু:খ আর পাইনি।
দুর্বলের মত প্রকাশের একমাত্র জায়গা ফেসবুক, যুদ্ধাপরাধীদের বিচার এবং সংলিষ্ট প্রক্রিয়া নিয়ে ফেসবুকে সরব থাকি সবসময়। উপরোক্ত দানবীর ভদ্রলোক বন্ধু তালিকায় তখন আর নেই, আমার ফেসবুক কার্যক্রম পাবলিক থাকে তিনি আপডেট পেয়ে যান। একদিন ইনবক্সে তার মেসেজ দেখলাম, ''দেশে এখন এমনিতেই এখন সমস্যা অনেক, এর মাঝে এভাবে একপাক্ষিকভাবে যুদ্ধাপরাধীদের বিচার নিয়ে লাফালাফি করলে কী লাভ,..................'' এমন নসিহত দিয়ে আমাকে লাইনে আসার আহবান জানালেন। আমি উত্তর না দিয়ে তাকে ব্লক করে দেই।
এ পর্যন্তই শেষ হলে ভালো হতো। কিন্তু এই উইকেন্ডে তার একটি ইমেইল পেলাম। যা লিখেছেন তার সারমর্ম হলো, গত কিছুদিন টানা যে হরতাল চলতেছে তাতে গাড়ি ভাংচুরের রেশে তার একমাত্র ছোট বোনের সাত বছর বয়সী পুত্র গুরুতরভাবে আহত হয়েছে। তিনি যে ভুল পথে, ভুল মানুষদের সমর্থনে ছিলেন এতদিন সেটা নাকি বুঝতে পেরেছেন।
কোনটা খারাপ এবং কোনটা ভালো সেটা যেনো আমরা নিজের উপর বিপদ আসার আগেই বুঝতে পারি, এতোটুকু বুদ্ধিমত্তা মানুষ হিসেবে আমাদের থাকা উচিত। নিজের পরিবার-পরিজনের বিপদে যেমন মন কাঁদে, অন্যের বিপদেও যেনো মন একটু হলেও কাঁদে। সিলেক্টিভ মানবতার অবসান হোক, তবেই না সাম্য আসবে।
--------------------------------------------------------
শব্দ পথিক
নভেম্বর ১১, ২০১৩


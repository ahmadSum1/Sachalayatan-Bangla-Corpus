স্যাটেলাইট দুর্ঘটনা



স্পারসো থেকে একটি প্রতিনিধিদল সকাল সকাল ত্রিশালের দুর্ঘটনাস্থলে এসে পৌঁছেছে, ঢাকা থেকে ত্রিশালের দূরত্ব খুব বেশি নয়। গাজীপুর পার হলেই একটানে ত্রিশাল। দুর্ঘটনাস্থলে উপস্থিত ছিলেন স্থানীয় ইউএনও জামিল আহমেদ। 
''কীভাবে জানলেন যে একটা দুর্ঘটনা হয়েছে?''-স্পারসোর টিম লিডার জিজ্ঞেস করলেন।
''গতরাতে আমি ঘুমাচ্ছিলাম, এমন সময় দুর্ঘটনা ঘটে, লোকাল পুলিশই আমাকে বিষয়টা জানায় প্রথমে। স্কুলঘরের উপর এসে ক্যাপসুলটা পড়ে। দেখে মনে হলো স্যাটেলাইট, তাই আপনাদের খবর দেয়া''-জামিল সাহেব বলতে থাকলেন, ''অনেক ক্ষতি হলো আপনাদের!''
টিম লিডার ড. হাসান বললেন, ''আপনাকে অনেক ধন্যবাদ ইউএনও সাহেব, বেশ দ্রুতই আপনি সব ব্যবস্থা করেছেন''
''এ তো আমার কর্তব্য, আমি চিন্তিত সরকারের ক্ষয়ক্ষতি নিয়ে''-বললেন জামিল সাহেব
স্পারসোর জুনিয়র স্টাফ এতক্ষণ চুপ ছিলেন। তিনি বললেন, ''এক্সিডেন্টতো পরিহার করা যাবেনা, ভুলগুলো খুঁজে বের করতে হবে, তারপর আগামী প্রজেক্টগুলোতে তা নিয়ে কাজ করতে হবে''-নাকের ডগা থেকে একটা মাছি তাড়াতে তাড়াতে ড. বারী অস্ফূটে বললেন, ''এক্সপেন্সিভ ওয়ান!''
''ওই যে ভাঙা বিল্ডিংটা দেখছেন, ওখানেই আপনাদের ক্যাপসুলটা পড়েছিল''-মনে মনে বিরক্ত হচ্ছেন জামিল সাহেব, একজন মারা গেলো তাও তারা কিছু জিজ্ঞেস করছেনা কেনো।
ধ্বংসস্তূপের মাঝ দিয়ে পথ তৈরী করতে করতে স্পারসোর দুজনকে নিয়ে জামিল সাহেব ক্যাপসুলের কাছাকাছি পৌঁছালেন। চারপাশটা কেমন যেন ঝলসে গেছে। 
এরপর আধা ঘন্টা ধরে স্পারসোর দুজন মিলে ঘটনাস্থল দেখলেন এবং ড. বারী বেশকিছু ছবি তুলে নিলেন এবং নোটবুকে কি জানি লিখলেন। 
''চলেন, আমরা ডাকবাংলোতে যাই, একটু রেস্ট করবেন, লাঞ্চও রেডি হচ্ছে''-আগ্রহী দৃষ্টিতে ড. হাসানের দিকে তাকালেন জামিল সাহেব। 
''হুম যেতে পারলেতো ভালই হতো, কিন্তু আমাদের আবার শীগ্রই ঢাকা ফিরে রিপোর্ট দিতে হবে''-বললেন ড. হাসান
''কিন্তু ক্যাপসুল থেকে উদ্ধার করা লাশটিতো ডাকবাংলোতে রাখা, চাপাতা এবং বরফ দেয়া হয়েছে''-জামিল সাহেবকে বেশ অস্থির দেখা গেলো, তিনি ঘামছিলেন।
ড. হাসান বিস্মিত হলেন বুঝা গেলো। তিনি বললেন, ''বুঝলাম না ঠিক আপনার কথা''
জামিল সাহেব বললেন, ''আপনাদের নভোচারী, সে তো মৃত, তার লাশ আমরা উদ্ধার করেছি রাতেই''
''কিন্তু জামিল সাহেব.....''-বলে ড. বারী ধ্বংসস্তূপের দিকে তাকালেন, ''এটাতো একটা স্যাটেলাইট, মানুষবিহীন''
তিনজন পরস্পরের দিকে অবাক হয়ে তাকিয়ে রইলেন, পৃথিবীটা বড্ড বেশি নীরব হয়ে গেলো মুহুর্তেই।
-----------------------------------
শব্দ পথিক
ডিসেম্বর ৪, ২০১৩


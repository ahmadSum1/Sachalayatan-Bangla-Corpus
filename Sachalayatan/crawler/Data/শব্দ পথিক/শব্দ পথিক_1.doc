বাংলাদেশের বিজ্ঞান শিক্ষা এবং প্রতিক্রিয়াশীলতার উত্থান




আমরা মাদ্রাসা শিক্ষার সংস্কারের কথা বলি, পাঠ্যক্রম বিজ্ঞানসম্মত করার কথা বলি। কিন্তু বাস্তবতা হলো, কেবল পাঠ্যক্রম বিজ্ঞাসম্মত হলেই বিজ্ঞানমনস্ক প্রজন্ম তৈরি করা সম্ভব না। জ্ঞান-বিজ্ঞানের আলো ছড়িয়ে দেয়ার জন্য বিজ্ঞান পড়ানোর চেয়ে বিজ্ঞানমনস্ক এবং যুক্তিবাদী শিক্ষক বেশি দরকার যিনি সত্যিকারের শিক্ষার আলোটা ছড়িয়ে দিবেন। 
কয়েক বছর আগে দেশে কিছু নতুন বিজ্ঞান এবং প্রযুক্তি বিশ্ববিদ্যালয় স্থাপিত হয়। সেসব বিশ্ববিদ্যালয়ের গনিত, বিজ্ঞান, ফলিত বিজ্ঞান এবং প্রকৌশলের বিভিন্ন বিভাগে যোগ দেয়া অধিকাংশ শিক্ষক ইসলামী বিশ্ববিদ্যালয়- কুষ্টিয়া এবং রাজশাহী বিশ্ববিদ্যালয়ে ছাত্রশিবির এবং হিজবুত তাহরীরের সাথে যুক্ত থাকা প্রাক্তন ছাত্র। আমরা যারা নিজেদের প্রগতিশীল বলি, তারা সংস্কার কোথায় শুরু করতে হবে ধরতে না পারলেও যারা দেশে প্রতিক্রিয়াশীল এবং ধর্মান্ধ সমাজ কায়েম করতে চায় তারা তাদের উপযুক্ত কর্মস্থল ঠিকই খুঁজে নিয়েছে।  সোশ্যাল সায়েন্স এবং লিবারেল আর্টসের বিষয়গুলোর শিক্ষকদের চেয়ে বিজ্ঞান এবং প্রকৌশলের শিক্ষক তালিকায় কয়েকগুণ বেশি ধর্মভিত্তিক রাজনৈতিক এবং সামাজিক আন্দোলনের সাথে জড়িত শিক্ষক দেখে আমি অবাক হইনি, এটাইতো হবার কথা। উদাহরণস্বরূপ, চীনের পিকিং বিশ্ববিদ্যালয় হলো সোশ্যাল সায়েন্স এবং লিবারেল আর্টসের পড়াশুনা ও গবেষণার সূতিকাগার, তারা ঐতিহাসিকভাবেই সরকারের আগ্রাসনবিরোধী; কমিউনিস্ট সরকারের বিরুদ্ধে, বাকস্বাধীনতার পক্ষে লেখালেখি করে, কর্মসূচি চালিয়ে ক্রমাগত নির্যাতিত হয়েছে তারা। অপরদিকে সিনহুয়া বিশ্ববিদ্যালয় হলো বিজ্ঞান এবং প্রকৌশল বিষয়ে পড়াশুনা ও গবেষণার কেন্দ্র, এবং যথারীতি সিনহুয়া বিশ্ববিদ্যালয় কার্যত সরকারের অংশ।      
স্নাতক বা স্নাতকোত্তর ডিগ্রি সম্পন্ন করার পর বাংলাদেশের বিশ্ববিদ্যালয়গুলোতে যারা প্রভাষক হিসেবে যোগদান করেন তাদের মাঝে প্রগতিশীল এবং মধ্যমপন্থী দুটি অংশের অধিকাংশই উচ্চশিক্ষা নেয়ার জন্য দেশের বাইরে এসে দেশে ফিরছেন না, কিন্তু প্রতিক্রিয়াশীল-ধর্মান্ধ অংশের ৯৯ ভাগ সদস্যই উচ্চশিক্ষা নিয়ে দেশে ফিরছেন। এমনকি ধর্মান্ধ অংশের যারা দেশে স্নাতক-স্নাতকোত্তর করে বিশ্ববিদ্যালয়ে শিক্ষক হিসেবে যোগ দিতে পারছেন না, তারা দেশের বাইরে এসে উচ্চশিক্ষা নিচ্ছেন কেবলমাত্র দেশে ফিরে শিক্ষক হবার জন্য। আমার কাছে এটিকে প্রতিক্রিয়াশীল-ধর্মান্ধ গোষ্ঠীর বিশাল পরিকল্পনা বলেই মনে হয়েছে। ঢাকার বাইরের অধিকাংশ বিশ্ববিদ্যালয়ের বিজ্ঞান, প্রযুক্তি এবং প্রকৌশলের অধিকাংশ বিভাগে প্রতিক্রিয়াশীল-ধর্মান্ধ গোষ্ঠী সংখ্যাগরিষ্ঠতা অর্জন করেছে এবং আগামী দশ বছরে ঢাকা এবং ঢাকার আশেপাশের বিশ্ববিদ্যালয়গুলোতেও তারা সংখ্যাগরিষ্ঠতা অর্জন করবে। শিক্ষক প্যানেলে অধিকাংশ প্রতিক্রিয়াশীল শিক্ষককে জায়গা ছেড়ে দিয়ে শুধু লেখালেখি করে ধ্বংস এড়ানোর সুযোগ এখন তেমন একটা নেই।  
লেখালেখি চালিয়ে যেতে হবে, তবে শিক্ষাব্যবস্থা এবং শিক্ষা প্রতিষ্ঠানগুলোর কাঠামোতে পরিবর্তন নিয়ে আসতে আমাদেরই এগিয়ে যেতে হবে। তা নাহলে, আগামী পাঁচ বা দশ বছরে বাংলাদেশী প্রগতিশীলরা ইউরোপ এবং নর্থ আমেরিকাতে একটি ক্ষুদ্র সমাজে কেন্দ্রীভূত হবে। যে সমাজ থেকে উঠা আওয়াজ আন্তর্জাতিক মিডিয়াতে প্রচারিত হলেও বাংলাদেশের মিডিয়াতে প্রচারের আলোয় নিয়ে আসার মতো একটি মানুষও বাংলাদেশে অবশিষ্ট থাকবেনা। 


বিউটিফুল বাংলাদেশ



হালে বাংলাদেশে বহিরাগত ট্যুরিস্টদের জন্যে একটি ‘প্রোমো’ বানানো হয়েছে। নাম,
Beautiful Bangladesh school of life: admission going on. 
লাইভ শো’য়ের দিন অফিসের কাজে সেটা দেখতে পারিনি, পরদিন ইউটিউবে ক্লিক করলাম। পজ দিয়ে স্ট্রিমিং এর জন্য রেখে সকালের খবরের কাগজগুলিতে চোখ বোলাতে গেলাম। ফিরে এসে ভয়ে ভয়ে ক্লিপটা ছাড়লাম আর দীর্ঘক্ষণের চেপে রাখা একটা শ্বাস ছাড়লাম। আঃ আল্লা বাঁচাইছে। আমি ধরে রাখছিলাম ‘ডিজিটাল’ বাংলাদেশের দুই বছরের সাফল্য গাঁথা শুরু হবে, তার বদলে এক সাদা চামড়া তরুনীকে কোমল পানীয়ের মডেলের মত দৌড়াদৌড়ি করতে দেখে ভাল্লাগলো। সাথে সাথে খোমাখাতার দেয়ালে সবার সাথে ‘ভাগাভাগি’ করলাম। পরদিন দেখি সেখানে একাধিক মন্তব্য, তার সবগুলির বক্তব্যই এমন যে, এইটা কি বানাইছে যে কারো ভালোলাগা উচিৎ? তখন আমার মাথায় ব্যাপারটা ঢুকলো, আমি আসলে যেই গ্রাউন্ডে দাঁড়িয়ে এটাকে ভালো বলেছি সেটা সবাইকে জানানো দরকার ছিলো। কেন এটাকে ভালো লেগেছে সেটা এক লাইনে বললে বলা যায়-
‘সুন্দর ক্যামেরার কাজ, মিউজিক ভালো, গোছানো’
অর্থাৎ আমি মনে মনে ‘লতা(হা)রবালের বিজ্ঞাপন’  ধরে রেখেছিলাম বলে তার বদলে এই টাইপ এন্টারটেইনিং ভিডিও ক্লিপ দেখে ভালো লেগেছে। তাহলে সবাই যে অর্থে আমার ভালো লাগার প্রতি অবাক হয়েছেন তারা কেন অবাক হয়েছেন? কারণ, তাঁরা আসলে ব্যাপারটা যেভাবে দেখা উচিৎ সেভাবে দেখেছেন। আচ্ছা সেভাবে দেখলে সমস্যা গুলি কি কি? আমি এবার আমার একবারে যা যা চোখে পড়েছে সেগুলি-ই বলি।
কি কি সমস্যা মনে হইছে?
•	শুরুতেই সমুদ্রের হরাইজন ছাপিয়ে একটা ক্লিশে- ‘বাট সিন’- পণ্যের বিজ্ঞাপনে অতি সাধারণ দৃশ্য।
(এবং মাঝামাঝি যায়গায় মেয়েটা নারকেল পাতা থেকে যেভাবে উল্টি খেলো আশা করি সেখানে পরিচালকের কোন বদ উদ্দেশ্য ছিলো না, আমার পাপ মন) এখানে আসলে প্রথমেই ‘পণ্য’ টির সংজ্ঞা বুঝতে পরিচালক ভুল করেছেন। এইখানে ‘মাইয়া মানুষ’ দিয়ে লম্ফ ঝম্প করানোটা প্রাসঙ্গিক হয় নাই।
•	গানটা যে চাইনিজ না তা বুঝতে ৩০ সেকেন্ড লেগেছে (আমি শুনছিলাম- কুঁজিশি কৌতাআআ জ্যুয়াগুয়ঁত্ব জ্যুউড়ে- যেটা সাবটাইটেল করে দিল আমার অনুজা- খুঁজিস কোথা জগৎ জুড়ে, সে আমাকে আরো অনেক বিজ্ঞাপনের তরজমা ও তাফসীর করে দেয়)
•	‘স্কুল অফ সেলিব্রেশন’ ‘স্কুল অফ হ্যাপিনেস’ আমি বুঝি কম কিন্তু জানামতে ‘স্কুল’ শব্দটা অ্যাকাডেমির সাথে সরাসরি যুক্ত, এটার সাথে সেলিব্রেশন বা হ্যাপিনেস এর মত স্বতঃস্ফূর্ত মানবিক বোধগুলি একেবারে যায় না।
•	ট্যুরিজমের প্রোমোর সাথে বঙ্গবন্ধুর কি সম্পর্ক বোঝা গেলো না।
•	বাংলাদেশ বলতে গেলে যা আসবেই তার মধ্যে অনেক কিছু নাই, যেমন,
o	নদী কই?
o	সংসদ ভবন কই?
o	মানুষ কই?
আমার দূর্ভাগ্য যে আমি নগর পরিকল্পনার ছাত্র, আর কোর্সের প্রয়োজনে আমাদের যে সব ব্যাপারে পড়াশোনা করতে হয়েছে তার একটা হল ‘ট্যুরিজম প্ল্যানিং’ সেগুলির টার্ম ধরে ধরে এইবার একটা ফিজিবিলিটি স্টাডি সাজানো হলে আরো অসংখ্য হাস্যকর দিক তুলে ধরা যায়, যেমন এখানে শুধু একটা ফরেনার এবং ‘সাদা’ ও ‘যুবতী’ মেয়ে ছোটা ছুটি করছে তার মানে কি আমরা বিরাট সংখ্যক ‘সাদা’ নয় এমন আর বয়স বেশী এমন একটা গোষ্ঠীকে পুরো বাদ দিয়ে দিচ্ছি না? একটা ট্যুরিস্ট গ্রুপ কি বানানো যেত না? যেখানে বিভিন্ন দেশের লোকজন থাকবে? আর তাতে জেন্ডার আর বয়সের বৈচিত্র্য থাকবে?  আমাদের দেশে কিন্তু এখনো বিদেশীদের চাইতে দেশী পর্যটকদের সংখ্যা বেশী। আর নব্য শহুরে মধ্যবিত্তের যেই সংখ্যাটা দিন দিন বাড়ছে তারাই আসলে এখন এই সেক্টর টা চাঙ্গা করে রেখেছে। বাইরের পর্যটকদের জন্যে অপরিহার্য অবকাঠামোগুলি না দিয়ে শুধু শুধু 7Wonders এ গিয়ে সুন্দরবন আর কক্সবাজারকে ভোট করাটাও আসলে হাস্যকর। আর এই ভিডিও ক্লিপ দেখে মনে হবে একটা বিদেশী যুবতী একা একা পুরা বাংলাদেশ ঘুরে বেড়াতে পারবে। কোন পর্যটনের গাইড নাই। যা-ই হোক ফ্যানালে আরো অনেক ফ্যানানো যায়। সেদিকে না যাই। দিন শেষে ভিডিওখানা দেখতে ভাল লেগেছে এই বা কম কী? আমাদের ভাল লাগা আজকাল ওইখানেই ঠেকেছে- যা ভাবছিলাম তার চে’ তো ভাল? তাইলেই চলবে।


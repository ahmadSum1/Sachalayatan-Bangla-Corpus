বাগদাদ জর্নাল. ৩



৫.
যুদ্ধের দাস
এক শ্রেণীর মানুষ যুদ্ধ-যুদ্ধের যন্ত্রপাতি, মারাত্মক-
বিষ্ফোরক,
ব্যাপক-ধ্বংসশক্তি নিয়ে
রাতদিন জড়ো করছে
পৃথিবীর বিশেষ তেলসমৃদ্ধ এলাকায়।
দখল এবং ধ্বংসক্ষমতার
নিখুঁত নির্মাণকে
বলা হচ্ছে শ্রেষ্ঠত্ব,
জাতীয় বীরত্বসত্তা। আগ্রাসন,
আধিপত্যবাদকে-
অন্যরকম আচ্ছাদন পরিয়ে, অতীত ঔপনিবেশিক-
লুণ্ঠনসংস্কৃতিকে,
মেনে নিতে বলা হচ্ছে।
মূলত তেলদস্যু, বিমানদস্যুদের
সার্বোভৌমত্বই দাবি করা হচ্ছে অহরহ
নতুন গণতন্ত্রায়নের পক্ষ থেকে।
এক শ্রেণীর মানুষ তবু দাসের মতন দু:খ নিয়ে- 
যুদ্ধ, ধ্বংস, রক্তপাত
নিরুপায় নরহত্যা
নিরপরাধ শিশুহত্যা নিয়ে
রাতদিন কাজ করছে
নতুন গণতন্ত্রায়নের পক্ষ থেকে :
যেন যুদ্ধের জন্যই জন্ম হয়েছে ওদের, যুদ্ধই
ওদের নিয়তি, ঘরসংসার, সন্তানসন্তুতি ;
যুদ্ধই জন্মমৃত্যুর সারত্ সার।
এই সব দেখে কেউ কেউ বলছে, স্নায়ুযুদ্ধের দিনগুলি-
পৃথিবীর মর্যাদাপূর্ণ, -
পশ্চিমাগণতন্ত্র রফতানির
একটা জবাবদিহিতা ছিল?
---
একদিন ওরা দেখতে পাবে নিজেদের অবয়ব
পশ্চাতে দাঁড়ানো, যুদ্ধের দাস?
৬.
গণতন্ত্র
সংবাদ সামান্য শান্তির মিছিলে
দাঁড়িয়ে মানুষগুলো কাঁদলো।
তারা কী জেনে গেছে যুদ্ধ এসে
শান্তির মিছিলেই হানা দেয়।
কোথায় পেয়েছো হে রাষ্ট্রপতি-
এমন ঔদ্ধত্য যুদ্ধে যাবে একা ;
গণতন্ত্র কী বাকশক্তি রহিত?
নাকি নতুন সংস্করণ চলছে তার
সামরিকসাংস্কৃতিক ছাউনিতে-
পশ্চীমে। শান্তির মিছিলে দাঁড়িয়ে
তাই কী রক্তাক্ত হলো, কাঁদলো ওরা। 
২৭.০২.২০০৩


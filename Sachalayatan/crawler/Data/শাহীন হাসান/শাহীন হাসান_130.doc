আসন



আসন
চিৎকার শোনা গেল আকাশে, নীল!
গেঁথে দাও, গেঁথে দাও-
নিসর্গে কলম গেঁথে দাও।
নরম মাটিতে গেঁথে দাও যদি লিখনি
জীবন লিখে দেবে বাদবাকি পংক্তি :
দু:খ-যন্ত্রণা পূজনীয় নয়
একাকিত্বও মানুষের নতুন কোনো
ব্যবসা নয়। 
তখনও আমি ঘাসের উপর, ঠিক লম্বালম্বিভাবে
শুয়ে পড়তে পারিনি, আকাশ বলল :
দিয়ে দেবো প্রিয়নীলছাউনি।
এখন ঘাসের উপর শুয়েপড়াটাই ভালো
জল-হাওয়ায় বিলোল হওয়াটা ভালো ;
বাদবাকি পংক্তি সারাদিন লিখেযাবে
ঝকঝকে রোদ ... 
গেয়ে শোনাবে সবুজপাতা অবিরাম ঝিরিঝিরি,
পেয়ে যাবে হাতে, যে বাঁশি বাতাস বাজায়
জীবনের সাথে।
নরম মাটিতে যেই আমি গেঁথে দিয়েছি লিখনি,
সে নারী, বলে উঠলো হঠাৎ :
এখনও যথেষ্ট নয়! 
এ আসন বয়ে যায় বুদ্ধগয়ায় ....
০৫.০৫.০০৫ 


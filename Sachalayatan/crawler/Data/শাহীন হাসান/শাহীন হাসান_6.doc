অন্ধকার 



অন্ধকার তোমাকে ভয় পাইনি কোনদিন
একদা অন্ধকার মানুষই তো ছিলাম
প্রিয় পাখির সংস্কৃতি
জানালায় রাখলে হাত
স্বর্গে চোট লাগতো
আর খসে পড়তো নরকের কারুময় চুড়ি
সুতরাং নরককেও পাইনি ভয়
মারাত্মক নেশা ভরা বাদুড়ের চোখ ছিল আমার
দূরে কোথাও দুলে উঠতো লাল লিচুর বাগান
সুতরাং নিশাচরও ছিলাম ভয়ানক
জংলি-ঝড় উঠতো কাননে কাঞ্চনে
হাঁটতাম বুনোর মতো, বৃষ্টি-বজ্র মাথায়
অরণ্যের হাত ধরে, বনচারির মর্যাদায়
সুতরাং প্রেমিক তো ছিলাম অরণ্যের নির্ঘাত
রমণের সুগন্ধ উড়তো রাতের বাতাসে
সুতরাং নারী আসতেন  
বিধাতার আশীর্বাদপুষ্ট কবির সান্নিধ্যে 
আঙুলে উড়তো ধূপের গন্ধে মৃত্যুর অনুরাগ
সুতরাং স্বয়ং মৃত্যুও ছিলাম
জীবনের সমস্ত সফল-অসফল-কর্ম, দেয়াল ধ্বসে
পড়বার শব্দে যেন কান পেতে থাকি 
আজকাল ক্রমশ কিসের এতো ভয়!


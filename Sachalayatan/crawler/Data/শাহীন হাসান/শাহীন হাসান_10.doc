আমার ভয় সাড়ে ষোলকোটি 



কোথায় যাবে কার কাছে যাবে মানুষ 
শকূনেরা ঝাঁক বেঁধে নেমেছে, রক্তাক্ত 
লাশ যেন বাংলাদেশ
হায়নারা হানা দিয়ে যায় আর
নেকড়ের হিংস্র চিৎকারে প্রতিদিন
প্রতিজনপদ মৃত্যুপুরী হয়ে উঠে!
নাগরিকের ছেড়া, রক্তে ভেজা জামা 
গায়ে পরছে সোনার বাংলাদেশ  
মেধাহীন মানুষগুলো সহজে এক হতে পারে   
মিছিলে তাদের হাত পা দ্রুতলয়ে মেলে 
এটাও একটা ভয়,  যুদ্ধের চেয়েও 
ভয়ঙ্কর, গুম হবার ভয়!   
গোটা মানচিত্র জুড়ে এখন ভয়। 
বদলে যাচ্ছে জাতিগত প্রকৃতি 
অভ্যাস, ইতিহাস, ঐতিহ্য 
দস্যুতন্ত্রের হাতেই রাজনীতি, বলেই 
আমার ভয় সাড়ে ষোলকোটি ...
দু দল অন্ধকার মানুষ 
হাত রেখেছে পবিত্র সংবিধানে, 
ইচ্ছে মতো ছিঁড়ছে পাতা, 
আবার জোড়া দিচ্ছে ইচ্ছে মতো। 
এক মহা জাতীয় দুর্যোগময় অবস্থা! 
পতাকায় উঠছে কম্পন, ভাষার 
ভেতরে ক্রন্দন, মাটিতে রক্তক্ষরণ! 
কোথায় যাবে কার কাছে যাবে মানুষ ?


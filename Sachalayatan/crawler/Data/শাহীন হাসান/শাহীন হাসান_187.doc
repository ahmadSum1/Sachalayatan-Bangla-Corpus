বনের বেঞ্চিতে ওম শান্তি



বনের বেঞ্চিতে ওম শান্তি
হাওয়া হাওয়া হাওয়া
রোদ রোদ আর রোদ
অজস্র ঝিলমিল পাতা :
এখানে আলস্যে শুয়ে থাকতে চাই একা, বিরক্ত করো না, যাও।
অন্য কখনো লিখবো, এখন যাও, এখন কোনো কবিতা থাকবে না।
দেখ-দেখ সাদামেঘ, দু:খ ; যাচ্ছে ভেসে কোথাও দল বেঁধে ;
হাওয়ায় নিয়ে যাচ্ছে, তোমার চুল নীলাকাশে, মেঘের মতো উড়ছে? উড়ুক- উড়ুক তারা..., বিরক্ত করো না, এখন যাও, কখনো আবার এসো। একটু শুয়েনি শান্তি-তে, বনের বেঞ্চিতে আর ওর ত্রিসীমানায়।  
ওম শান্তি ....
বুনোগন্ধ আর ঝিঁঝিঁর চিত্কারে, নির্জনতা গোপন রাখে ব্যোমকেশ! পালাও পালাও... ; মাথা খারাপ করে দেবে, এই অকালপক্ক পাখিগুলো, চলো অন্য কোথাও যাই? দুষ্ট-পাখিগুলো ছন্দ করে পুচ্ছ দুলিয়ে কীরকম নাচছে দেখ! নাচুক নাচুক তারা..., নিসর্গ ভেবে আমার বুকের পরে।
ওম শান্তি ....
ফুল ফুল আর ফুল
গন্ধ গন্ধ আর সুগন্ধ
বাতাস আর বাতাস :
এখানে সুগন্ধে শুয়ে থাকতে চাই একা, বিরক্ত করো না, যাও।
অন্য কখনো শুনবো, অন্য কখনো দেখবো, এখন কোনো কণ্ঠস্বর
থাকবে না। থাকবে শুধু নিরিবিলি রোদ আর ছায়ার অজস্র ঝিলমিল : এখানে শান্তি-তে শূন্য, সমাহিত হতে চাই, শুয়ে থাকতে চাই একাকী। 
ওম শান্তি- ...
২৪.০৫.০০৫


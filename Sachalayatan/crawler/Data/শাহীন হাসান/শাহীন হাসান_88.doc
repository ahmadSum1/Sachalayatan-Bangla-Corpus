অনেকগুলো অলিখিত কবিতা  



অনেকগুলো অলিখিত কবিতা  
আমার তো এখনো অনেকগুলো কবিতা শেষ হয়নি,
তোমার পিঠের জ্যোৎস্নায় মাংসের উষ্ণতায় এখন যে
কবিতাটি লিখছি, বুকের ভেতরে কেবল তার বীজ বুনেছি,
এখনো গজায় নি চারা, তাড়াহুড়ো করো না ; রঙগুলো
আমি তোমার শরীর থেকে নিংড়ে নেবো, নন্দনগুলো
তোমার অপার্থিব হাসি থেকে ; আগে কুঁড়িটা ফুটতে দাও,
তাতে প্রাণ দেবো প্রেম দিয়ে, অতো তাড়াহুড়ো করো না ;
কারো প্রেম কী কোনো কালে কোথাও বিফলে গেছে?
আমি গাছের গোড়ায় প্রতিদিন জল ঢালছি, আর একটু সময়,
তাড়াহুড়ো করো না, পাপড়িগুলোকে মেলতে দাও, ফুলগুলো
ফুটলে ছিঁড়ে নিয়ে চলে যেও, আমাকে দুর্ভর দু:খ দিয়ে...!


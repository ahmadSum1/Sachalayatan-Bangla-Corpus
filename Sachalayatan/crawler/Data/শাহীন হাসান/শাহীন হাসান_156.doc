আঙুলের ডগায় মহাকবি



আঙুলের ডগায় মহাকবি
আঙুলের ডগায় ভর করেছে এক মহাকবি।
আমি কিছুই না, সে যা বলে আমাকে তাই করতে হয়।
ফলাফল-বিযুক্ত হয়েছি শুধু। যুগের মহামানব, মহানশিল্পীরা
যেমন- মোনালিসা-ক্লেদজকুসুম এঁকে-লিখে, যুগদর্শনের
মনোলোকে আলোড়ন তুলে, ডাক দিয়ে নামিয়ে গেছে
নতুন যুগের সূচনা : আমি শুধু তাদের সাথেই কাজ করছি-
আমাদের সময়ে বসে, এর বেশী কিছু জানি না। এ সৃষ্টিকর্ম,
কতটুকু স্থিতি আয়ত্ব করেছে? সে বিচারের ভার, দায়িত্বও
আমার নয় ; আমি শুধু লিখি, লিখে যাই ...
ফেলে দিলে ফেলে দেবে, কতকিছুই-তো বাদ হয়ে গেছে
কালের তুফানে! এগুলোও বাদ হলে হবে। কিন্তু আমি লিখছি,
লিখে যাবো ... শেষটুকু সময় অবধি। মানুষের কণ্ঠস্বরে-
আঙুলের ডগায় মহাকবিরাই বোধহয় ভরকরেন, মৃত্যুর আগে?


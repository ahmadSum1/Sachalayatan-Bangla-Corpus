নীল নাকফুল ৯



খোঁপার জন্য প্রজাপতি-রাতজোনাকি 
রোদে আগুনলাগা দুপুরে এখানে এসে বসলে
এক ধরনের প্রজাপতি উড়ে এসে
বসতে চায় মাথায়। আমি তাদের
জায়গা করে দিয়েছি কবিতায়।
আমার কবিতা থেকে এখন
উৎসারিত হতে পারে ঝর্ণা।
উড়ে যেতে পারে প্রজাপতি,
তোমার খোঁপার উদ্দেশ্যে আর
রাতজোনাকির মৃদুঝিলমিল।
কিন্তু নিসর্গকে পড়তে, আয়ত্ব করতে
আমাকে বহুবার জন্মাতে হবে এই নিসর্গে ;
আরও উদ্দিষ্ট-অনুদ্দিষ্টকাল বনে জঙ্গলে- 
ভবঘুরের জীবন কাটাতে হবে জানি ...
আপাতত অভাব ডিঙিয়ে,
তোমার খোঁপায় প্রজাপতি
আর পরিয়ে দিতে পারি,
এই রাতজোনাকির মৃদুঝিলমিল!
ভরদুপুরে ঘোর রোদের মধ্যে আর
রাতদুপুরে স্বপ্নের ভেতরে আসো যদি একা-
এই কাননে, আমার ‘প্রিয়তমা’ ডাক শুনে ?
.....


জননীর কবর



জননীর কবর
মাটির উপর গজিয়ে গেছে ঘাস, বুনোগন্ধরা আমাকে চেনে না, পাখির নরম নখরে মাটি খুঁড়ে খুঁড়ে আমি তোমার মুখ দেখি।
বসে থাকি শুকনো বাঁশের খুঁটির উপর
তোমার কবরের। সংগীতস্তব্ধ কোনো পাখি।
এ পাখির জন্মবৃত্তান্ত শুনেছি তোমার মুখে :
ওর জন্ম হয়েছিল সাতমাসে। চোখ দু'টো তখনো ফোটেনি,
তুলোয় ঢাকা অকাল অন্ধকার চোখ দু'টো রাতদিন দেখতাম চেয়ে চেয়ে, নিদ্রাহীন। এই ফুটলো, এই ফুটলো বুঝি চোখ দু'টো।
হায় ঈশ্বর! আমার চোখ দু'টো আমার খোকাকে দিয়ে দাও ...
আজ পাখি হয়ে এই খবরটি তোমাকে দিতে এসেছি,
আমি তো সেই দেশে থাকি
যে দেশ এখনো মা-কে দেখতে যাবার মানবিকদাবিটুকু মান্য
করতে শেখেনি।
যে কারণে তোমার সাথে আমার আর দেখা হলো না মা।
আমি তোমার সবচেয়ে দু:খীসন্তান, আমি তোমার সবচেয়ে
অকৃতজ্ঞসন্তান- আমাকে ক্ষমা করো মা !
তোমার কষ্টে আমি কবিতার শরীর বদলিয়ে ফেলবো,
মন বদলিয়ে ফেলবো পৃথিবীর অমানবিক !
প্রতিবাদে ...
বাতাস একটু একটু চিনেছে বুঝি, প্রতিদিন আমি আসি বলে
তোমার কবরের পাশে ...


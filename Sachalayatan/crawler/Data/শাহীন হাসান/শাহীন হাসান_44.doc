নীল নাকফুল ১



নাকফুল
এখনো সবুজ রয়ে গেছে
ব্যক্ত হয়ে উঠেনি, 
মিহিদানার মতো বুটি বুটি
কুঁড়ির এই সুপ্তরঙগুলো দিয়ে
ঈষদ বাঁকানো তোমার ভ্রূলতার কোমলে
আপাতত আল্পনা আঁকা চলে ...
চেরীফলের সবুজগুটিগুলো
সূর্যের দিকে মুখ করে আছে,
রঙ ধরবে একদিন ওদের শরীরে ?
গোপনে গোপনে সেই কাজগুলোই চলছে :
লাল-টকটকে, নীল-জবজবে হবে ওরা।
জানোই-তো মেয়ে, বসন্তের প্রভাবে
কৃষ্ণ আসে শরীর আর মনে!
তোমার নাসিকার জন্য এখনো 
পরিপূর্ণ ফুল হয়ে ফোটেনি, 
নীল নাকফুলগুলো। আমার মনের 
সুন্দর সূক্ষ্মচূর্ণগুলো আপাতত ওর 
উপরই কীটের মতো উড়ছে ...
----


নিসর্গের পদ্মভূষণপাখি



নিসর্গের পদ্মভূষণপাখি
(কবি অলোকরঞ্জন দাশগুপ্ত শ্রদ্ধাম্পদেষু)
নিসর্গের কোনো কোনো পদ্মভূষণপাখি, আমাকে
আর একটু উচ্ছল হতে বলে। শ্রেয় আর প্রেয়োয়, উত্ প্রেক্ষায় :
ওরা একযোগে জীবন-সবুজের শিস্‌ দিতে পারে।
ছায়ার মধ্যে বসে
এইসব পাখি আমাকে আর যা যা বলেছিল :
তার বাইরে পদ্যের পাথর,
ভেতরে ছিল পুরাদস্তুর অমসৃণ গদ্যের পর্বত।
যা কিনা হতে পারতো কবিতায়
পিরামিডের অন্তর শৈলী?
আমি যেই বলেছি-
প্রকৃতি কী পারে তার স্বভাব বদলাতে,
কী করে লঙ্ঘন করি,
এই প্রাকৃতিক স্বধর্ম? সঙ্গে সঙ্গেই
ডালটা শূন্য!
ডানাহীন, শ্রী-বিযুক্ত বসে আছি ডালটাতে একা।
পাখিরা উড়ে চলল ...
আকাশবিলাসী ভাবে ;
এই সব বলতে বলতে :
ঋতুরা বদলায়,
বসন্তও আসে প্রকৃতিতে?
কবির অসুখ হতে পারে- বড়ধরণের অসুখও!
কেননা সে তো মানুষ ;
আকাশটা কালো হয়
আবার দেখ নীল? 
নিসর্গের সেইসব সুন্দর পাখিদের,
আমি বিজনে নমস্কার করে বলেছি :
আমাকে হয়তো আরেকটু অপেক্ষা করতে হবে,
যতক্ষণ ঋতুরা নিজে না বদলায়
অর্থাত্, জীবন-স্বয়ং?  
২২.০৫.০০৫


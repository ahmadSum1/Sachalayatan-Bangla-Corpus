নীল নাকফুল ১৩



তুমি পুষ্পিত-পূজিত পুষ্পাভরণ
তুমি ঈশ্বরের সুন্দরী
কবি বা সন্ন্যাসীর ঘর লাগবে না ভাল তোমার
তাই লিখিত রেখেছি আগেই 
কিছু শিশিরের পংক্তি, মুখ ধুয়ে দিতে তোমার 
কেননা শিশিরে স্নাত হয়ে পুষ্প ফোটে 
সতেজ-শুভ্র হয়ে ওঠে ফুলের সৌন্দর্য 
বাতাস আর রোদ, আগেই কথা হয়ে আছে 
ঝিরিঝিরি ছায়ার পাতায় 
এঁকে দেবে তারা, তোমার মুখের আল্পনা  
আর হৃদয়ে এখন আমার তাজা মেহেদির সুগন্ধ
তোমার মুখটাকে আর মেহেদির রঙে রঙে 
সাজাতে বেগ পেতে হবে না আমার।
তুমি পুষ্পিত-পূজিত, পুষ্পাভরণে সজ্জিত এখন :
স্বপ্নের চেয়েও সুন্দর মুখখানা তোমার
আমি গড়েছি পৃথিবীর অদ্বিতীয় সংগীত করে, 
যে গানে চিরকাল অনুভূতি থাকে ক্ষয়হীন!
কোথায় যাচ্ছো, কার কাছে, কতদূরে যাচ্ছো ? 
এখন আর বড় ব্যাপার নয় এটা, শুধু প্রার্থনা 
মুখটাকে প্রসন্ন রেখো, সংসারে সর্বদা। 
পেছনে মায়া! তাকিও না... , পেছনে মায়া! 
তাকিও না ...। 
১৯.০৭.২০১০


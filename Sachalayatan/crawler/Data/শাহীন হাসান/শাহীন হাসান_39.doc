নীল নাকফুল ৬



গোলাপ টিকলি
পথিক ছিলাম শুধু দেখে যেতাম পড়শির বাগানে
ফুটছে প্রতিদিন
কয়েকটি লাল এবং গোলাপি গোলাপ নিশ্চুপ।
মানুষেরও নীরব সৌন্দর্যে, আমি সর্বদাই মুগ্ধ হই!
ফুলের ভারে সে বৃক্ষ এখন নুইয়ে পড়েছে আমার
কবিতার টেবিলে
কচি পাতা আর দেখতে পাচ্ছি তার সবুজ ডালগুলো
অতীত কাঁটাগুলোকে ভালোই লাগছে আমার।
আমার বড়বোন হলুদের দিন গলায় গাঁধা ফুলের মালা
আর সিঁথিচূড়োয় পরেছিল গোলাপের টিক্‌লি ...
আমাকে জানতে হবে ঐ টিক্‌লির গঠনশৈলী ? আমি 
হলাম অদ্ভুত এক বনচারি, চিরকাল নিসর্গে মনোযোগী।
যেই আমি আয়ত্ব করেছি গোলাপের জ্ঞান-
আমার প্রণয়িনী বললেন, কার প্রণয়ের পদমূলে
সমর্পিত হবে এই গোলাপ ? আমাকে না, 
তোমার কবিতাকে ভালোবাসো সবচেয়ে বেশী ?
ঝটপট বললাম ঃ আমার তো যুগপৎ যুগলপ্রিয়তমা,
কবিতা আর তুমিই সুন্দরীশ্রেষ্ঠা! ঠিক আছে, না হয়
বানিয়ে দেবো দু’জনকে একটাই, ফুলকারকে বলে
গোলাপ টিক্‌লি ...


১.বনভূমির বৃষ্টি আর মেঘ  ২.বনভূমির প্রাচীনবৃক্ষ



বনভূমির বৃষ্টি আর মেঘ
আকাশ ক্ষয়ে গেছে কোথাও।
নীল নিকিয়ে নিয়ে যাচ্ছে বিরহ!
কোদালে কেটে কেউ ঝুড়ি ভরে
মাথায় করে বয়ে নিয়ে যাচ্ছে নীল।
মেঘের কৃষক এবার বুনবে বীজ।
তৃষ্ণা মিটুক তবে রুক্ষমাটির? 
বৃক্ষের আদরে আশ্রয় মিলবে
যুগলপাখির। শ্রাবণের জলে সবুজঘাস,
পাতারা আনন্দে নিষিক্ত হবে।
স্মৃতিরা জড়াবে মেঘের জালে।
তোমার কাঁদতে ইচ্ছে করবে,
হয়তো কেঁদেও ফেলবে খুব।
যে সুর ছিঁড়ে গেছে তাকে জোড়া দিতে?
কিন্তু সেই প্রেম, সময়কে পারবে, একসাথে
একই অনুরাগে জোড়া দিতে? এইসব বলে বলে,
বনভূমির গভীর মেঘ আর বৃষ্টি, আমাকে আজ
অকাল দুপুরে বাড়ি পৌঁছে দিয়ে গেল ... 
                      বিরহ-ভোলো!
২৪.০৭.০০৭
বনভূমির প্রাচীনবৃক্ষ
বনভূমির কাছে আমি কেন যাই?
প্রশ্ন করেছিল কতগুলো প্রাচীনবৃক্ষ। বলিনি 
পাওয়া যাবে,
ফুল হয়ে ফুটে আছে
কোথাও ওর গায়ের গন্ধ।
সন্ধ্যার শ্রান্তিতে পলাতকা,
পাওয়া যাবে লুকিয়ে আছে
কোথাও ওর চুলের ছায়া। -
খুঁজতেই আসি বনভূমিতে।
আমাকে এতোটা দু:খ, এতোটাই
ভালোবাসা দিয়েছে ভালোবাসা, এখন
হাজার বছর ধরে আমি নির্জন থাকতে পারি। 
ভালোবাসা ভেঙে গেলে পড়ে থাকে মায়া-
মায়ার নেই হৃদয়! হে-ই আমাকে দেখিও না
আর দু:খের ভয়, কথাটি ঝটপট বলে দাও।
এইকথা বলে বলে, বনভূমির প্রাচীন বৃক্ষরা
আমাকে আজ সন্ধ্যায় বাড়ি পৌঁছে দিয়ে গেল .... 
                        বিরহ ভোলো!
২৬.০৭.০০৭


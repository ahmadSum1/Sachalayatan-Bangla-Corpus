সমর্পণ শিখিনি



সমর্পণ শিখিনি 
সমর্পণ শিখিনি,
যামিনী যেভাবে সমর্পিত ঊষার ক্রোড়ে
ঊষা যেভাবে রাত্রির অন্তরে
সমর্পণ শিখিনি। 
সময়ের মাটি খুঁড়ে বেছে বেছে
যা কিছু বুক পকেটে রেখেছিলাম
তা এখন এক বিশাল সরিষা ক্ষেতের সমান
আত্মার ভেতরে ফুটে আছে
অইসব নীল-নাকফুল।
ওখান থেকে ছিঁড়ে
আমি একটা একটা করে তোমাকে পরিয়ে দিচ্ছি
আর তুমি খুলে ফেলছো
আবার পরিয়ে দিচ্ছি
তুমি  আবার খুলে ফেলছো
এভাবে অনন্তবার
আমি তোমাতেই সমর্পিত হতে চাচ্ছি, আর ঝরে-পড়ছি
রৌদ্রোজ্জ্বল দিনের শেষে।
অথচ তোমার এটাই নাসিকা একটাই নাসারন্ধ্র
এটাই ব্রহ্মছিদ্র
আমার এটাই ফুল একটাই হৃদয়
অনন্তবার বলছি, ... নেবে?
৩০.০৪.২০০৫


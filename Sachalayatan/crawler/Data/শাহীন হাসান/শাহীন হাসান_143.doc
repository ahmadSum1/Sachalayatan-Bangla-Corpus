তুমি পাগল হয়ে যাচ্ছো



তুমি পাগল হয়ে যাচ্ছো
তুমি আবার পাগল হয়ে যাচ্ছো
এটাই আমার দুঃখ।
শিশিরপংক্তিগুলো মুছে, মাড়িয়ে হেঁটে যাচ্ছো,
এটাই আমার দুঃখ।
তুমি কল্পিত হয়ে যাচ্ছো, কল্পনা হয়ে যাচ্ছো,
তুমি নদী ভুলে যাচ্ছো,
এটাই আমার দু:খ।
তুমি কবিতা ভুলে যাচ্ছো,
আমার নাম ভুলে যাচ্ছো
আমার বাড়ির ঠিকানা ভুলে যাচ্ছো,
এটাই আমার দুঃখ।
আমাদের শব্দহীন ছায়া, অবিরাম হাতেহাত
আমার চোখের রঙ, আঙুলের স্পর্শ
ভিজে-চুম্বন ভুলে যাচ্ছো,
এটাই আমার দুঃখ।
তুমি আমার দুঃখ ভুলে যাচ্ছো
এটাও আমার দুঃখ।
আমার আকাশ থেকে টুকটাক নক্ষত্র নেভাচ্ছো,
তার অর্থ, তুমি আবার পাগল হয়ে যাচ্ছো-
এটাই আমার মর্মান্তিক দুঃখ!!


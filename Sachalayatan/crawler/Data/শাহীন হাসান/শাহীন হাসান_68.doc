প্রজাপতি



নিসর্গে ঢুকেই নিরীক্ষণযোগ্য মনেহলো :
একটার পর একটা ফুল বদলিয়ে বসছে প্রজাপতি।
সময় দেবার মতো সুন্দর, নয় কোনোটি?
ফুলের উপর বসে রোদে ভিজে
রঙিনডানা বাতাসে মেলে, কখনো দুলছিল
কোনো কোনো ফুলের সঙ্গে,
জিজ্ঞেস করেছিলাম : এসব অনুদ্দিষ্টপ্রেম,
কাকে জানানো হচ্ছে শুনি?
ভ্রূক্ষেপ করেনি প্রজাপতি! 
তখন আমি নিশ্চিত হতে চাচ্ছি,
ঠিক কাকে ভালোবাসে প্রজাপতি? বললাম :
দেখ হে প্রজাপতি, খুব বেশী দূরে যেও না,
ফিরতে পারবে না। খুববেশী উড়াউড়িও করো না,
শেষে কিন্তু, বসবার জায়গা পাবে না!
জানোই-তো, বসন্তের পর শীতই থাকে বাকি।
তুমি কী জানো প্রজাপতি,
কত-সহস্রফুল ঝরার পর
                   কাননে একটি ফুল ফোটে? 


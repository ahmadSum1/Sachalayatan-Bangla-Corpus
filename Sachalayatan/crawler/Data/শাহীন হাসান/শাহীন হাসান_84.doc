যেওনা মেয়ে তুষার মাড়িয়ে 



ভয়ানক তুষার পড়ছে আজ এই নগরীতে
দয়ার দরজা জানালা জমে আছে শীতে
তবুও বেরিয়ে পড়েছি পথে
কেবলই যাচ্ছি আর যাচ্ছি
কেননা তুমি ডেকেছো
জানিনা কোথায় আর কতদূর যেতে হবে
সমুখে একটা বিশাল ফাঁকা মাঠ
এক গভীর তুষারময় অন্ধকার পথে
রহস্যের ভেতরে
আমি হারিয়ে যেতে যেতে হঠাৎ
দাঁড়িয়ে পড়েছি 
বিলের ভতরে আমারই হৃদয় রাজ্যের তুষারঝড়
যেন বা তুলোধুনা করছে আমার হৃদয় কোনো ধুনকার
তার পাশকেটে তুমি হেঁটে যাচ্ছো দ্রুত
তোমার কোনো শরীর নেই
নেই পায়ের শব্দ
পায়ের ছাপ
শুধু এক অবিনাশী অস্তিত্ব তোমার
আমার সমুখে-সমুখে হাটছে  
আমি যাচ্ছি কেবলই যাচ্ছি
তোমার অস্তিত্বের পিছুপিছু
হাটছি কিন্তু ক্লান্তি নেই
যাচ্ছি কিন্তু পথের শেষ নেই
আমার আত্মাকে আমি আজ জেনেছি খুব বিশুদ্ধ করে
সে ভালোবাসে তোমাকে
সে আগুন জ্বালিয়ে উত্তাপ দেবে
যেওনা মেয়ে তুষার মাড়িয়ে ...?


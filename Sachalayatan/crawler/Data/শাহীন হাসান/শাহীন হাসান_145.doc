রক্তপাতহীন আন্তর্জাতিক ক্যূ



রক্তপাতহীন আন্তর্জাতিক ক্যূ 
আমাদের মাকে তোমরা নীলশাড়ী পরাতে চাও
আর আকাশী রঙের চাদর,
খোঁপায় গুঁজে দিতে চাও রক্তজবা।
চিরকাল মায়ের আঁচলে জুড়ে দিতে চাও
সুখ-সমৃদ্ধি আর স্বপ্ন।
কিন্তু কবির স্বপ্ন সংযত, সর্বদা সতর্ক ....
নীল আমার ভালোলাগে চোখের জন্যও উপকারি নীল। 
কিন্তু বঙ্গোপসাগরের জলসীমায়
কোনো সামরিকচক্রের রণজাহাজ
মাতৃভূমির জন্য বহন করে আনলে একটি প্যাকেট সরকার
তোমরা আমাকে ঘুমোতে বলো না;
আমার ভালো লাগবে না নীল।
অনিরুদ্ধবাংলায় বিরচিত বাংলার মুখ।
অনেক নদী অনেক ধারাবাহিক ইতিহাস
সমুদ্রসীমানা, পর্বতপুঞ্জ রয়েছে আমাদের মায়ের নামে;
মূলত আমি যা বলতে চাচ্ছি,
তা অন্তত পাঁচ বছরর পরের কথা :
আমার ভয়, আমার সংশয়- ছিড়ে নিয়ে না যায়,
জননীর শেষটুকু শাড়ীর স্বাধীনতা?
রক্তপাতহীন আন্তর্জাতিক ক্যূ!
০৭.০৩.০৭


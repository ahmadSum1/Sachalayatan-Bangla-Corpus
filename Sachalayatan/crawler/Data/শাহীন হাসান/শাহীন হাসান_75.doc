গোলাপ নৈরাশ্য



তুমি কে হে- দুরূহ! পাষাণ-পায়ে
হেটে-হেটে যাও? এখানে রক্ত-মাংস
নিশ্চিত জেনেও-
ব্যথা দিয়ে-
            দিয়ে
               যাও ; 
আমার যখন খুব প্রেমের তৃষ্ণা
তখন আমার হাতে গোলাপ থাকে না,
আবার যখন খুব থাকে ...
তখন তৃষ্ণা থাকে না!
এমনি করে জীবন থেকে
চুপিচুপি চুরি যায় রঙ ;
অকালপক্ক গোলাপ আসে,
কয়েকটি বাড়তি-
           কবিতা
                 লিখে
                    যেতে ;
দীর্ঘ-ব্যর্থ-দীর্ঘশ্বাস শেষে যেমন
জীবন ঘনিষ্ঠ গোলাপ ফোটে।            
প্রচলিত রঙ, দলের দর্পণে যদিও-
এটি একটি বিবর্ণ, বিষণ্ন-গোলাপ!
তবুও তো গোলাপ। নৈরাশ্যও-
একটি আশ্চর্য গোলাপ! 
(অনেক আগের লেখা কবিতা)


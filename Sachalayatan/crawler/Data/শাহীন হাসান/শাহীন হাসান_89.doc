ভালবাসি এবং বিদায়



ভালবাসি এবং বিদায়
বিদায়ের মধ্যেও তো সৌন্দর্য আছে? দেখ না কবর খানায়
নামাবার আগে সুগন্ধী-সাবান, আতর ছিঁটিয়ে অপার্থিবঅশ্রু
বিসর্জন দিয়ে, তাকে কত যত্নে সমস্ত- ক্ষমায় মাটিতে
ঘুমিয়ে রাখা হয় ; মাটিও তাকে কী আদরে গ্রহণ করে!
আমরাও তো পারি আমাদের প্রেমকে কবর খানায়
ওরকম সৌন্দর্যেই নিয়ে যেতে? আত্মাকে সহযোগিতা করো,
ওতো দরজা জানালাবিহীনই বসে থাকে চিরকাল
শুধু প্রেমের জন্যে। তুমি এসো, সর্বশেষ বারের মতো এসো,
আমি ঠাণ্ডায়, দরজার বাইরে দাঁড়িয়ে আছি, আমাকে ঘরে নিয়ে যাও,
সর্বশেষ বারের মতো তোমার ঘরে নিয়ে যাও ; আমরাও পারবো
বলতে : একই সাথে তীব্র-সত্যউচ্চারণে, ভালোবাসি এবং
                                                           বিদায়!


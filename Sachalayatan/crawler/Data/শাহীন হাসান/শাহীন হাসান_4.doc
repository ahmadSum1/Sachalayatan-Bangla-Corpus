বিনির্মাণ



যে গান এখনো হয়নি লেখা    
সেই গান গাইছিল সন্ধ্যা 
কৃষ্ণ হলো কথা, সুর হলো রাধিকা
কথা আর সুরের যুগল নৃত্যে নাচছিল সন্ধ্যা
আর আমি যাচ্ছিলাম বনের ভেতর দিয়ে একা
আমাকে ভাবতে হয়েছিল সেই সব কথা
যে সব আত্মার ভেতরে এতোকাল মীমাংসিত ছিল
তোমার হৃদয়ও ছিল মীমাংসিত
আমার পায়ের তলার মাটি এ জন্যই থেমে ছিল
আর তোমার পথ এ জন্যই ছিল অতটা দ্রুতগামী
যাকে পেছনে ফেলে যায় মানুষ 
তার গন্তব্য হয় তো ওখানেই শেষ
আর যে ফেলে যায় আমাদের পেছনে
তার গন্তব্য হয় তো ওখান থেকেই শুরু
এ জন্যই তোমার চলে যাওয়ার ভেতরে
তীব্রতা ছিল অনেক, ক্রন্দন ছিল সমুদ্র সমান!


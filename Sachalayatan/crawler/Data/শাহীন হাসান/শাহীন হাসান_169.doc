হে ঘাস, হে বসন্ত



হে ঘাস, হে বসন্ত
বেশ একটু গূঢ় ব্যাপার, লতার মতো পেঁচিয়ে সেদিন
একটা ফুলবতীবৃক্ষের কাণ্ড বেয়ে
সর্পের মতো উঠে যাচ্ছিল আমার মন :
তাকেই দেখছিলাম চুপচাপ চেয়ে। 
তখন হাওয়ায় দুলে-দুলে বাগানের কচিঘাস
বসন্তের ফুল আর
সবুজপাতাগুলো মুখ নেড়ে নেড়ে-
কী যেন বলতে চেয়েছিল আমায়?
শুনতে চায়নি বললে, উড়ে যায় প্রজাপতি।
পাতার দোলনের সঙ্গে পাখিরাও সন্ধ্যায়
জুড়ে দেয় শিস্‌, ঘরে ফেরার নির্মম শিস্।
দোলনরত পাতাকে হাতের তালুতে নিয়ে
আঙুলের ছোঁয়ায় ছোঁয়ায় বললাম :
একদিন বৃক্ষের শাখায় নিভৃতে
ফুল হয়ে ফুটতে চেয়েছিলাম। আর ঐ যে আকাশ,
তাকে জ্ঞানত বলতে চেয়েছিলাম, নীল!
জরুরি ছিল যা, জীবনের জন্য। 
কোনো একদিন আমিও আর আসবো না,
হে ঘাস, হে বসন্ত -
তখনো চিরসবুজ থেকো তোমারা ... 
০৪.০৫.০০৬ 


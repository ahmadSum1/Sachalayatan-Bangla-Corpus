ছায়ার পাখি



ছায়ার পাখি
ছায়ার পাখিটা শিস্‌ দেয় :
ঝিলমিল করে দুলেউঠে বৃক্ষের ছায়া,
তুমি ছায়া হয়ে তাকিয়ে আছো
মাটির শরীরে রোদের উপর দুলছো,
জীবন কোথাও এমন শিস্‌ দিয়ে
আনন্দে বসে দোল খায়, দেখেছো?
মানুষের অন্তরগত জীবন, কী দেখা যায়, পাখি? 
মাঠে রোদ শুকিয়ে গেছে
কতগুলো মানুষের ক্ষুধার্ত ছায়ার মতো
ফাঁকা মাঠ থেকে দিগন্তে-
দৌড়ে ফিরে গেছে দিন ;
এক মহাগিট্‌ঠুজীবন :
বনের কোথাও সর্পের মতো মাথা উঁচু করে
তাতিয়ে আছে তার কালফনা
আমাদের দিকে?
এরকম ভয়ানক করে ভাববার কী আছে?
সবইতো নিষ্ফলফসল!
দিনের শেষে কুড়িয়ে নিয়ে যায় মরণ।


কৃষ্ণবন



কৃষ্ণবন
পাহাড়, তোমাকে নিষ্ঠুর কষ্ট দিয়েছে এই কৃষ্ণবন,
বুক কেটে বসিয়ে দিয়েছে লম্বা রেলপথ, বানাতে চেয়েছিল
তোমাকে নাকউঁচুনগরী, অথচ এমন তার ভাবখানা
যেন কিছুই ঘটেনি বিপত্তি! নীল থেকে বেরিয়ে
সাদামেঘ চেঁচিয়ে বলল, চেনো নাকি ওকে?
রোদেভেজা মাথাটা দ্রুত নাড়িয়ে নি:শব্দে
হাসলো পাহাড়। ভাসতে ভাসতে আবার
নীলের মধ্যে মিশে যায় সাদামেঘ। তখনি, 
হাসতে হাসতে দৌড়ে নিচে নেমে এলো
সবুজপাহাড়। ট্রেনের কামরায় আমার সহযাত্রী তখনও
মর্মাহত! কাকে যেন বিদায় জানাতে যাচ্ছে সে আজ।
অথচ বাইরে বইয়ে দিয়েছে এই কৃষ্ণবন, সবুজের নদী। 


বনভূমির পথ



বনভূমির পথ
সুর ছিঁড়ে গেছে কোথাও।
দিগন্তে পদযুগল রেখেছে বিকেল।
স্বর-সুরহীন পথের বেহালা বাজাবে সন্ধ্যা।
পথে-পাতায় লেপ্টে যাবে অন্ধকার।
নীরবঝিঁঝিঁ, পাখিরা ডাকবে। কীটের আরতি হবে
চন্দ্রিমার সান্নিধ্য পেয়ে। তার-ছেঁড়া জীবনের
তানপুরা হাতে, হয়তো তুমিও বেরোবে পথে।
যে সুর ছিঁড়ে গেছে তাকে জোড়া দিতে। 
তার আগে কিন্তু, জীবনটা জোড়া দিতে হবে?
সুরটা আসলে মায়া, বেহালাটাও সত্য নয় -
জীবনটা নিরেট : এইসব বলে বলে, গভীর বনভূমির
সরু-অন্ধকার পথটাই আমাকে বাড়ি পৌঁছে দিয়ে গেল ... 
বিরহ-ভোলো!
২৪.০৭.০০৭


 বাঁশি / কবিতা সুন্দর (দুটি কবিতা)



বাঁশি বাজবে না, বাজবে না বলে থরথর কান্নায়
ডানা ভাসালো ভিজে প্যাঁচার মতো কঠিন কুয়াশায়।
তার অনিহা হরণ করে দেখ কেমন ডাকছে সন্ধ্যা ;
                            রূপসীঢেলা তাকিয়ে আছে বিলের মধ্যে, আকাশে নাক্ষত্রিকলহরী,
                               হাওয়ার মুখে বাঁশি ধরেছে কৃষ্ণ : 'যমুনা তীরে কে বাজায়' ?
কবিতা সুন্দর
এই আমি আমার লাবণ্য ক্ষয় করে
আয়ু-স্নায়ু ক্ষয় করে তোমাকে দিচ্ছি
আমি কী বুঝি না- আর সবকিছু থেকে কতটা মুখ ফিরিয়ে নিয়েছি
গ্যাজ্‌গেজে দাড়ির মতো মন গজায় মুখের উপর
তবুও তুমি সুন্দর হয়ে উঠছো না ... 


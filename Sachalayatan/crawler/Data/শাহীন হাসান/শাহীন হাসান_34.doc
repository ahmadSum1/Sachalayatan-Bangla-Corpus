নীল নাকফুল ১১



বনবালা 

জানিনা কোথায় থাকে সে সুন্দর চোখ জোড়া, 
আর সেই হাত জোড়া এখন কার হাতে রাখা ?
বনচুড়ি অথবা বনবালার নকশা আমি পেয়েছিলাম
এক দুপুরের কাছে, অতি আভাসে ইংগিতে --
বনভূমির শূন্য হাতজোড়া আমার দিকে বাড়িয়ে ধরে 
দুপুর বলেছিল, আছে কোন অলংকার তোমার হাতে ?
তখনই শুরু করি খোদাই করতে, আমি সূর্যের আগুন!
তোমার হাতের মাপে মাপে বালার মতো করে
আমি দিনটাকে খোদাই করি, আমার মনের মাপে মাপে।
তোমাকে সাজাতে সাজাতে আমাকে হতে হলো 
পুরোদস্তুর অদ্ভুত এক ভাস্কর, যে কিনা সূর্যকে 
আঘাত করলো প্রথম, পৃথিবীতে প্রেমের জন্য। 
কোনো সূত্রে মেলে না জীবন, মীমাংসিত ছিল হৃদয়, 
আমার অনন্ত দুই-দুই-বার, এটুকুই উৎকর্ষ বনবালার ... 
নেবে ?
৩০.০৬.২০১০


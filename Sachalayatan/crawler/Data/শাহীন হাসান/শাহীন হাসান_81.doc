ফুরোবে পরদেশে-পরদেশী মেঘ  



রৌদ্রস্নানে সোনা হয়ে আছে
আঙিনার ঘাসগুলো :
নীল আকাশ
সাদা সাদা মেঘ।
সেই সকালে আমরা কজন
ওদের ভেলায় ভেসে রওনা হয়েছি :
গৃহত্যাগীদের জন্যে মেঘলোকের কোথাও
ঘরবাড়ি- আছে নাকি?
বললো না কিছুই
পরদেশে-পরদেশীমেঘ। 
নিরন্তর ভেসে চলা ...
গন্তব্য না জানা মানুষের কথা
মেঘেরা পড়তে পারে না।
মানুষ কী খুব পারে? 
রৌদ্রস্নানে আঙিনার ঘাসগুলো সোনা হয়ে আছে :
পাখিরাও স্নানরত সবুজে।
কেউ খোঁজ খবর রাখে না
এইসব নিখোঁজ জীবনের।
শরীরের রোদ থেকে সোনা তুলে তুলে একদিন
ক্লান্ত হতে হতে এই সব মানুষ,
মুক্তি পেয়ে যাবে মরণের কাছে : তখন ফুরোবে
সব বিষণ্নতা। ফুরোবে, পরদেশে-পরদেশীমেঘ।
কেননা, তখন দেশতো একটাই।


নীল নাকফুল  ২



ফুলের ঝুমকো
আমার মায়ের কানে দুলতে দেখেছি 
এ রকম ঝুমকো : 
কয়েকটি যুক্তফুলের গোলাকার গুচ্ছকে
অনুভূতির সূক্ষ্মবৃত্তে বসিয়ে 
তোমার কানের দুল
এখন সত্যি সত্যিই আমি
ফুল দিয়ে বানিয়ে দিতে পারি :
তাতে- গুড়ি গুড়ি-
বুটি বুটি 
ঝুলে থাকবে-
           হলুদ-
সবুজঝুরি...।
বনের ঠিক যেখানে ওরা ফুটে আছে -
ভরদুপুরে নিরিবিলি 
তাদের সমুখে দাঁড়িয়ে বলেছি :
হে আমার মায়ের কানের ঝুমকো,
তোমাদের নমস্কার করি, দুলবে ? 
আমার প্রিয়তমার যুগলকর্ণে। 
রোদমাখা হলুদ এক আগুনহাসি, বাতাসে দুলে
হাসলো ফুলগুলো। মনে মনে বললাম 
বনের মধ্যে আরও : হে আমার কবিতা, 
চিরঅতুষ্টদেবী, অবিরাম সম্মতি থাকে যেন 
তোমারও, গ্রহণ করতে ? অক্ষয় অনুভূতির 
স্থিতিতে গড়া, আমার মায়ের কানের এই 
ফুলের ঝুমকো ...।


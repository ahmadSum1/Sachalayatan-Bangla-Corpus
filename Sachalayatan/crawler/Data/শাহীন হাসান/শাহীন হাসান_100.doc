বাগদাদ জর্নাল. ২



৩.
পররাষ্ট্রনীতির গাড়ি
নিশান উড়িয়ে কালোগাড়ি যায় ...
হিংস্র কালোকাক শকূনেরা
পর্দা থেকে কোনো কায়দায়
আমাদের চোখ-মুখ খাম্‌চে দেয় ;
বিশেষ বিমান ছিনতাই- ভয় হয়!
পররাষ্ট্রনীতির যায়
                      সাঁই সাঁই ...
আরও দেখায় পৃথিবীর পর্দায়
সবাই চলেছে শ্মশান ঘাটে
শেয়াল কুকুরের ডাক ডেকে :
যুদ্ধের প্রস্তুতি, স্তুতি গাইতে গাইতে ...
আমাদের গুরুত্বপূর্ণ গাড়ির চালক
স্বয়ং যুদ্ধবাজ!
ভয় হয়!
কালোগাড়ি যায়
                    সাঁই সাঁই ...
১৬.১০.২০০২
৪.
পররাষ্ট্রনীতি
''আমরা সভ্যপৃথিবী-
সভ্যপৃথিবীর মানুষ ... ‌‌'' 
বাক্যটি,
আপাতত গুরুতর পররাষ্ট্রনীতি। যেন বা
মানুষের দুটো মুখ, দুটো মাথা
দুই সাংস্কৃতিক। যেন বা
দুটো পৃথিবী
দুই সাভ্যতিক?
একটা ইসলামিক দুনিয়া
অপরটি খৃষ্টীয় জগত। অর্থাত্
সভ্যপৃথিবী আর অসভ্যপৃথিবী? 
সভ্যপৃথিবীর মানুষ গণতান্ত্রিক আর পুলিশ।
অসভ্যপৃথিবীর মানুষ অগণতান্ত্রিক আর স্বেচ্ছাচারী এবং
সন্ত্রাসী! অতএব অসভ্যপৃথিবীতে
অবাধে গণতন্ত্রায়নের সুমহান
দায়িত্ব সভ্যপৃথিবীর?
কেউ কেউ বিপরীত কথায় বলছেন :
এ নীতি সাংস্কৃতিক ব্যবচ্ছেদ আর
সন্ত্রাসবাদাদের জন্মদাতাপিতাই
হতে পারে? শান্তি নয়।
পররাষ্ট্রনীতিটি :
বাতিল হওয়া জরুরী বলে
ধ্বনিত হচ্ছে শান্তির মিছিলে ...
আমি সেখানে, তাদের সঙ্গেই দাঁড়িয়েছি।
২৭.০২.২০০৩


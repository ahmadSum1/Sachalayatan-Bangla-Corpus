বনফুল প্রেমিক



বনফুলের প্রেমিক ছিলাম। নীল নাকফুলকে রেখে 
কখনো সখনো গিয়েছি 
হলুদ লাল কমলা ফুলের কাছে, 
আবার ফিরে এসেছি। 
তুমি আমার প্রাণ, প্রাণবায়ু।
তুমি আমার প্রেম, স্বপ্ন, অমর একুশে। তুমি স্বাধীনতা। 
তুমি হাজার বছরের পুরাতন চর্যার ঝাণ্ডা। তুমি অগ্নিবীণা 
সোনার তরী, তুমি আমার রূপসী বাংলা। 
একটি সরল মুখ 
আর একটি জটিল হৃদয়ের মধ্যে 
আমি খুঁজেছি জীবন, 
                         পৃথিবীর 
                          পথে পথে ....।
পদ্মা মেঘনা যমুনা কে- 
আমি আমার অন্তর অবধি টানি। যেন বা 
গুণ টেনে-টেনে রাত নেমে আসার আগেই, 
মাঝি-মাল্লাদের ফিরতে হবে বাড়ি ? 
এরকম একটি চিত্রকল্প সমেত আজকাল 
আমি তোমার দিকেই যাচ্ছি। 
আর আমার কাব্যের অন্তরর্লোকে প্রবাহিত অই নদীপারের জীবন, 
সম্মিলিত জলধারার কল্লোল। 
হে কবির মাতৃভূমি- তোমাকে ভালোবাসে না ? 
এ হতভাগা, জন্মায় না- কোনো কালে! 
২০১০


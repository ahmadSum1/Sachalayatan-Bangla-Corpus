বাগদাদ জর্নাল. ৪



৭.
ইতিহাস 
নিরুপায়, নিরপরাধ মৃত্যুকে মাথায়
করে দাঁড়িয়ে আছি মরুভূমিতে-
আমরা মৃত্যুদন্ডে দন্ডিত কিছু মানুষ।
মৃত্যুদন্ড কেন এবং কখন কার্যকরী হবে?
আমরা তাও জানিনা। ছেলেপুলে নিয়ে
উদ্বিগ্ন, অস্থির তবু নিজেদের মাটিতে
দাঁড়িয়ে আছি : জীবনের ভয় ছাড়া ...
আপাতত আর কোনো কিছু চাই না
বলতে বলতে মানুষগুলো কাঁদলো। 
ঠিক তার তিনদিনপর ঘড়ির কাটায়
কাটায় কম্পন লক্ষ করলাম। টাই-পরিয়ে
চুল আঁচড়িয়ে দিলেন একজন ভদ্রমহিলা
অসভ্যলোকটার। তারপর 'গণতন্ত্রেরনবী'
ঈশ্বরের নামে ওদের-মৃত্যুদন্ড কর্যকরী
করলো!
এটা আমাদের দেখা বর্ব্বরতম ইতিহাস ...
১.০৩.২০০৩
৮.
মরুর লোকালয়
সারারাত ঘুমোয়নি এ শহর
বিশুদ্ধ পানি শিশুটিও পান
করতে পারেনি ক'দিন যাবত্।
দুপুরের ধুলোঝড় উড়িয়ে একদল
অনাহারী মানুষ আহার আর
পানীয়র জন্য ভয়ঙ্কর ভাবে
তাদের কাছেই হাত পাতলো :
যারা তাদের দেশের উপর
নিরীহ মানুষের মাথার উপর
রাতদিন বোমা ফেলছে-
দেখে বেঝা যায় এর নাম যুদ্ধ! 
২৭.০৩.২০০৩


প্যালেস্টাইন/ ১



প্যালেস্টাইন/ ১
মুখে ভয়াল এক পাথর গোজা 
দাঁড়িয়ে দাঁড়িয়ে দেখছি 
বয়ে যাচ্ছে রক্তের নদী। 
ধুঁয়া আর অগ্নিকুণ্ডলি স্পর্শ করছে আকাশ
সারি সারি মৃত শিশুর লাশ, 
আমরা দাঁড়িয়ে দাঁড়িয়ে দেখছি।
এই রক্ত-নদীর পিতৃ-পরিচয়, উৎস-মূলে -
কোন বাড়ির রক্তমাখা হাত, জোয়ার ভাটার টান, 
কোন জাতির বিশ্ব-শোষণ সর্বনাশা লোভ, 
সবাই জানে, কিন্তু মুখ খুলছে না কেউ ।
এদের নাকি অতীত খারাপ, 
তাই মুখ খুলছে না জার্মানি ? 
বললেন আমার এক বন্ধু । দায়সারা মানবতার কথা 
আরও বলে যাচ্ছে, কেউ কেউ।   
প্যালেস্টাইনিদের জন্ম-মাটিতেই - 
গড়ে উঠছে দখলদারির শক্ত প্রাচীর, বসতি, 
আমরা দাঁড়িয়ে দাঁড়িয়ে দেখছি । 
এই প্রাচীরের প্রাচীন পরিচয়, বংশ-গোত্র 
লোকজন কারা ? জানে পৃথিবীর মানুষ । জানে ইতিহাস।
কিন্তু কেউ মুখ খুলছে না এখন, মুখ থুবড়ে দাঁতভেঙ্গে
পড়ে আছে কয়েদী, এই সময়ের আমরা সবাই কয়েদি ?
১৯.০৭.২০১৪


তোমার নখগুলো সুন্দর



তোমার নখগুলো সুন্দর
কেননা সে আয়না হতে পারে
গোসলের পর পাঁচজোড় জ্বলজ্বলে আয়না।
তাতে বিম্বিত হতে পারে তোমার সুন্দর মুখখানা
যা আমার সবচেয়ে প্রিয় দেখতে চাওয়া।
তোমার নখগুলো সুন্দর
ছাউনি দিতে পারে আঙুলগুলোকে
অলংকৃত করতে জানে হাতজোড়া।
তোমার নখ্‌গুলো আমার চোখের মধ্যে
উড়তে পারে অনায়াসে প্রজাপতি হয়ে। 
সূর্যের সাত রঙের যে রঙগুলো আমার পছন্দ
সেই রঙের স্বপ্ন দিয়ে তৈরি তোমার নখগুলো।
এক রেঁস্তোরায় কাচের গ্লাসে মোমের আলোয়
ফুল হয়ে ফুটেছিল তোমার নখ্‌গুলো। যেন বা
ফুলদানিতে ফোটাফুল, প্রজাপতি তোমার নখ্‌গুলো।
তোমার নখ্‌গুলো সুন্দর
কেননা সে সংক্রামকস্বপ্ন হতে পারে
দাগ কাটতে পারে অক্ষয় স্বপ্নের
আমার বুকে, হৃদয়ের ভেতরে ...। 


কোকিলদের জন্য কবিতা



অনেক সুরের আভাস ইংগিত ছিল  
কবিতার সৌজন্যে কোকিলদের সান্ধ্য আসরে। 
আর গুপ্ত ছিল এই সুবর্ণ কাঁটা -
সংগীত হতে চাও? কোন কোকিল গাইবে শুনি!
একমাত্রা ফাঁক রেখে   গাইতে চেয়েছিল 
সু-কোকিলরা সবাই  ঝাঁপতালে :
আমি কবিতার লোক, বুঝিনা সংগীত, 
অযথাই কেন বাড়াতে যাই-
গানের দিকে, কবিতার হাত ?
আমি গানের একজন ভাল শ্রোতা, এটুকুই
আমার জ্ঞান। আমার অনুরাগ, ভালবাসা।
আমার কর্ণকূহরে আছে দুখণ্ড প্রম্তর প্রস্তুত :  
শুনতে পাই না আমি- 
অ-সংগীত, কোলাহল! 
আর বলেছি কোকিলদের :
পৃথিবীতে যেসব কবিতা সংগীত হয়ে গেছে, 
আমি সেইসব গানের শ্রোতা।
নদীর ভেতরে নদীর জন্ম কথা, আর
স্রোতের ভেতরে সুরের দুটো ধারা, বলবে 
বলেছিল, ঐ দূরের পর্বত :
এখনো কী সময় হয়নি ?
পাথরের ধ্যান ভেঙে যদি 
নেমে আসতে পারে সরল ঝর্ণাধারা, 
বইবে কখন, আমার কবিতা থেকে সুরগঙ্গা ?
 .....


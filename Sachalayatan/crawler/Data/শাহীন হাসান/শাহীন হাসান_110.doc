কাকে বলে সম্পর্ক. ২



কাকে বলে সম্পর্ক
কত ভুলই না ঘটে যাচ্ছে নিভৃতে
এই যে বৃষ্টি
মাঝে মধ্যে ডুবায় ফসলের ক্ষেত
প্রিয়স্বপ্ন কৃষকের
ভাসায় মানুষের বসতি
প্রিয় স্বদেশ।
এই যে রোদ
কখনো পোড়ায় মানুষের প্রিয়পেট
ফসলের সবুজে তখন আগুন জ্বলে।
এই যে চন্দ্রস্নাত-শিশির
তোমার কালো চুলের জন্য
হৈমন্তিক সন্ধ্যায় মানাবে বেশ
কখনো তা অর্থহীন বিলাপ।
এই যে আকাশ
মাঝে মধ্যে নীল
আবার দেখ কী ভয়ঙ্কর কালো!
নীল-ফেটে হঠাত্ নামে তুষার
আসে নির্জনতা। 
তোমার আমার সম্পর্ক
নিয়ত নিরিখে নিসর্গ নিয়মে-
এটাও একটা ভুল।
কাকে বলে সম্পর্ক?
২৯.১০.২০০৭


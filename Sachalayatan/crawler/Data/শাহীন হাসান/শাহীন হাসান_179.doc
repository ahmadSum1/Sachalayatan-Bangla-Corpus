অস্তরাগের চিত্রকল্প



অস্তরাগের চিত্রকল্প 
মস্ত-পক্ক-এক চেরীর মতো দিগন্ত থেকে গড়িয়ে গড়িয়ে
বনের ভেতরে
পথটায় এসে নামলো সেই পুরুষটি। 
আর সেই নারী মিলনের প্রস্তুতি নিচ্ছিলো,
সবুজ পাহাড় থেকে ধীরে ধীরে নেমে
খুলে খুলে তার কালো-কেশরাজি।
আকাশকে আঙুলে আঙুলে কালো, বসতি আর চরাচরকে
আভাসে ইংগিতে নিস্তব্ধ হতে বলে, ক্রমশ নগ্ন হচ্ছেন দেবী।
এখন দু-হাতে শিশির ছড়িয়ে, হেটে আসছেন ফাঁকা বিলের
একপ্রান্ত থেকে
মধ্যবিন্দুর দিকে।
তার আঁচলের ইশারায় কিছু পাখি আর কাকেরা
উড়ে গেল ঘরের দিকে।
মাঠের গরু-ঘোড়াগুলো কয়েকবার দেবীর
আগমনকে অভিবাদন জানিয়ে রব করলো।
সৌরচাষিদের ত্রস্ত- হতে বলে, মূর্ত হলেন দেবী!  
আকাশে অস্তরাগ : ভালোবাসার পোড়াকাষ্ঠ! দেবতার শেষঅস্তিত্ব।
জাগতিক অস্তিত্বের অন্তরালে দেবতা
আলিঙ্গন করলেন দেবীকে,
দেবীও অশ্বারোহিণী হলেন কয়েক বার
দেবতার অগ্নিতে।
শেষে নিসর্গ থেকে উঠে
নিজ নিজ অন্ধকারে প্রবেশ করলো :
দু-জন মানব-মানবী, -
শরীর থেকে খড়কুটো ঝাড়তে ঝাড়তে
মাটি আর ঘাসের গন্ধ ...।
৩০.০৫.০০৫ 


বাগদাদ জর্নাল. ৫



৯.
গাল্‌ফের শিশুরা 
কালরাতে স্বপ্ন দেখে, সকালে বিছানার চাদরে
পিঠে, চোয়ালে কোনো রক্তচিহ্ন এবং তোমাকেও
দেখতে পেলামনা কোথাও। তোমার উষ্ণশরীর
স্তনের মহিমান্বিতাআদর আর আত্মার আলিঙ্গন
চেয়েছিল আমার মন : কেননা কালরাতে আমি
প্রেম, পৃথিবী আর শিশুদের জন্য পবিত্রশান্তি
কামনা করে ছিলাম। মাঝখানে হঠাত্- একটা
তারকাঁটার বেড়া, আমাদের আলিঙ্গনকে
রক্তাক্ত করলো!
সকালে বালিশদুটোকে, জানালা দিয়ে ভাসতে
দেখলাম। সাদা-শূন্য মেঘের মতো আমাদের
বালিশ। হাল্‌কা চিক্‌চিক্‌ রোদও ছিল আকাশে,
অথচ কিছুই বললো না দিনটা। তাড়িঘড়ি-
এক বিমর্ষ আমি, তোমাকেই বললাম কথাটা :
ভারী-অন্যায় যুদ্ধ বেধে গেছে প্রিয়তমা-
আমাদের এই পৃথিবীতে! কী করে স্বাগতম বলবে,
আমাদের শিশুকে? গাল্‌ফের শিশুরা রক্তাক্ত!  ...
২৪.৩.০৩ 
১০.
দেশপ্রেমবাদ
দেশপ্রেমবাদের পক্ষ থেকে স্বাধীনতা
মুক্তি, গণতন্ত্র প্রদান
ফুল ফোটার শব্দ এবং
সংগীতের কথা বলা হচ্ছে।
নতুন ইউরোপ,
পুরাতন ইউরোপ
ধারণার কথা বলা হচ্ছে।
দেশপ্রেমবাদের পিতা বলছে
ও দেশের জনগণ এখনো একজন দেশীয়
স্বৈরাচারের দাসত্ব করছে, অশ্চর্য!
ফুলফোটার শব্দ নেই-
শান্তিতে ফোটে ফুল।
বোমা ফাটার শব্দ আছে!
না, কোন সংগীত- ধ্বনিত হয়নি,
নৃত্য করেনি কেউ কোথাও,
যা দেখা গেছে বলত্ কার!
যুদ্ধের বিকৃতি।
বৃক্ষে, যানবাহনে, ইমারতে, কুকুরের গলায়
বাঁধা হচ্ছে হলুদ রঙের ফিতে :
নিহত বীরের কফিন জাতীয় পতাকায় মুড়ে
দেশপ্রেমিক, মহান কর্ম করতে গিয়ে
জীবন উত্ সর্গ করেছে বলে- দেশপ্রেমবাদের,
সামরিক সালাম নিয়ে দেশে ফিরছে :
যেমন ভুল ভাবে এখনো ফিরছে
ইতিহাসের পাতায়, প্রায় লক্ষাধিক দেশপ্রেমিক
ভিয়েতনাম থেকে।
দেশপ্রেমিকরা খোলাখুলি ভাবে
অভিভাবক হতে চায় পৃথিবীর। নিজহাতে
পৃথিবীর নিরাপত্তা, নিশ্চয়তা বিধানের দায়িত্ব
নেবার কথা বলছে প্রকারন্তরে নতুন সাম্রাজ্যবাদ।
দেশপ্রেমবাদের বীরপুত্রগণ মূলত দাস!
নতুন মৌলবাদেরই সন্তান?
২৭.০৩.০৩


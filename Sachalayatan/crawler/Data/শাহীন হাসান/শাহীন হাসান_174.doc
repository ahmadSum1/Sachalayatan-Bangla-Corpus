পাখিটি দৌড়ে গেল রোদের মধ্যে



পাখিটি দৌড়ে গেল রোদের মধ্যে  
ছায়ার বৃক্ষ। পাতার ছায়ার শরীর। আর রোদে ভেজা
কচিঘাসের উপর ঝিরিঝিরি দুলছে দিন :
নিরিবিলিতে হাটছিল একটি পাখি।
আমাকে দেখে একটু এগিয়ে এসে
হয়-তো বোঝাতে চাইলো,
প্রশান্তির পরিভাষায়
খুব-সাংকেতিক,
শুভদিন।
পার্শ্বেই কয়েকটি আপেল বৃক্ষ। কাঁচা আমের মতো
ঝুলে আছে কচিআপেলের গুটিগুলো : দেখেছো?
কী শান্ত-শিষ্ট আর প্রাকৃতিক!
ছায়ার তলে চটিজোড়া খুলে মাটির উপর
ঝটপট বসেপড়ি : আর কী বলবে,
বলো পাখি?
বতাসের মতো হাল্‌কা হতে পারো? বললাম, বুঝিনি!
মাটির শীতল পরশে নিবিড়তম প্রশান্তি আছে,
টের-পাচ্ছো- কবি?
পৃথিবীর পাখিদের পরিভাষা
ফুলের মন, শিশিরের সংগীত -
এসব আত্মাজাত প্রাকৃতিক সম্পদ,
লিপিবদ্ধ হোক মানুষের কল্যাণে?
কথাগুলো বলেই ভাবনার ভেতরে
পাখিটি, দৌড়ে গেল রোদের মধ্যে ... 
০১.০৭.০০৬


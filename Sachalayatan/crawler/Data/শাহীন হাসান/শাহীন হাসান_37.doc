নীল নাকফুল ৮



পত্রমুকুট
ত্রিকোণ আকৃতির কচি পাতায় পাতায়
মাথা ভরে আছে গাছটার।
পথের পার্শ্বেই দাঁড়িয়ে আছে
                               নিরিবিলি
                               ঝিরিঝিরি ...
বাতাসও যেন সারাক্ষণ
এক অনুষঙ্গ দিতে চায় তাকে।
আমি ভেবেছি বহুকাল এই মহান শিল্প
কী করে চুরি যায় ? আর
কাকেই বা- তা মানায় ?
স্বর্ণের মতো ঘোর রোদলাগা মুকুট
শুধু তোমাকেই মানায়। কথায় কথায়
কেউ কেউ গড়ে ফেলেন সবুজ তাজমহল,
নিসর্গ থেকে আমি আজন্ম আত্মসাৎ করেছি 
শুধু তোমার জন্য, এই একটি মাত্র মুকুট।
অনুভূতির সুবর্ণ লতার বুননে বুনেছি
মুকুটের বেদী, ঘন ঘের দিয়েছে তাতে
বিচিত্র গোলাপের বেষ্টনী, নেবে ?  
কাব্যলক্ষ্মী, এ মুকুট যুগপৎ তোমারও।
আমি অনন্তবার বলছি, নেবে ?
জ্ঞাপিত বিদিত নিবেদিত
আমার প্রেমে মজুদ -
                        সূর্যের স্থিতি,
                           নেবে ?
.....


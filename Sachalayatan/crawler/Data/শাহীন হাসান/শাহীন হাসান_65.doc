ফিরে যাও নির্জনতা 




ডেকো না
বেরোতে পারবো না
অসুস্থ
যন্ত্রণায় বিদ্ধ ;
শ্বাসকষ্ট হচ্ছে,
আমাকে ডেকো না!
আমি সত্যি আজ বেরোতে পারবো না :
তোমার ডাক শোনার আগেই তো,
জানালা দিয়ে পথে
পা-দুটো বের করে রাখি,
হাত দুটোয় আকাশ ছুঁয়ে।
তুমি আমার কথা শুনলে না : 
জানালাটা ভেঙে গুঁড়ো করে ফেললে
দরজার কপাট খুলে ছুঁড়ে দিলে দূরে,
ঘরে ঢুকে এলো সন্ধ্যা : গোধূলির রঙ
পোকা-মাকড়, বনফুল আর বুনোগন্ধ ;
বিশাল আকাশ, নির্জনবিল, মশামাছি
পক্ষিকুল-প্রজাপতি, এসবের মধ্যে যেই
আমি সমাহিত হলাম, তখনই তুমি হে নির্জনতা,
নি:শব্দে বললে : এখনো যথেষ্ঠ নয়! 
ঘরময় শয্যায় ফুটে আছে ফুল, ও ঘুমিয়ে আছে,
ওকে আজ ডাকা যাবে না!
ফিরে যাও নির্জনতা। 


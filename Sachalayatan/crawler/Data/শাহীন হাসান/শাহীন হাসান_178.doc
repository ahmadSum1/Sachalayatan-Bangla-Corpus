অসীমের প্রভাব অসহ্য



অসীমের প্রভাব অসহ্য
সহ্য করা যায় মহতের প্রভাব, অসীমের প্রভাব অসহ্য!
জঙ্গলে ঘুরতে ঘুরতে জংলা হয়ে গেছি, ওরা কেউ কেউ
আমাকে জানে, বনচারি। ওদেরও কাউকে আমি, গোপনে
ডাকি, প্রজাপতি। নীল-নাকফুল নেবে নাকি?
এই পারস্পরিক সম্পর্ক-সম্বোধন বহন করতে,
আমার কষ্ট হয় না কোনো। শুধু ঐ নির্জনতা :
খাঁ-খাঁ দুপুরের ঘন-নীলাকাশ,
গভীর গহন-বিজন-বন, বুনোগন্ধ ;
পূর্ণিমার পূর্ণ-উন্মাদচাঁদ,
নক্ষত্রমণ্ডিত রাত অথবা
ঝলমলে আগুনলাগা দিন ;
যখন খুব একাকী, আমাকে একাকার করে ফেলে,
তখন সহ্য হয় না প্রভাব- আসীমের প্রলয়ঙ্করি!
আর যেন পারছি না নিতে, ভেতরে বনের নির্জনতা!
তখনই অই প্রজাপতিগুলো, যারা আমার মাথায় এসে
বসতে চেয়েছিল ; ওরাই আমার বাড়িতে
আমাকে দেখতে এসে, কথাগুলো বলেছিল :
সহ্য করা যায় মহতের প্রভাব, অসীমের প্রভাব অসহ্য!
০৮.০৫.০০৫


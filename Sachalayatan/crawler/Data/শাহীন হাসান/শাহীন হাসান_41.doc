নীল নাকফুল ৪



চেরী ফলের টিপ  
তোমার লাল-টিপ্‌গুলো এখনো রয়ে গেছে সবুজ
কাজ চলছে, কবির হৃদয়ে এখনো চলছে কাজ :  
চেরী ফলের সবুজ গুটিগুলো
রোদে ভিজে চকচক করছে,
বৃক্ষটা গীতার শ্রীকৃষ্ণের মতো
চতুর্ভঙ্গনৃত্যে ফলবতী ডালগুলোকে
মেলে ধরেছে নিসর্গের উদ্যানে। সেখানে দুপুর বাজিয়ে 
চলেছে ঝুমুর, উদাসীন বাঁশি। 
পাখিরা ঝোপে জিরিয়ে নিচ্ছে।
জগতের যাবতীয় অকল্যাণ 
অগ্রাহ্য করে, একদিন রঙ ধরবে 
ওদের শরীরে। ফলগুলো পরিণত হলে, 
তোমার কপালের মধ্যবিন্দুতে - 
গোধূলির জলে ডোবার মতো 
টুপ্‌করে ডুবে, চিরজায়গা করে নেবে, 
লাল-টকটকে চেরিফল, নেবে ? 
নিসর্গে কী নেই লক্ষ্মী, যা দিয়ে
তোমাকে পরিপূর্ণ সাজানো যাবে না ?
....


দাঁড়িয়ে আছি দণ্ডিত হয়ে 



দাঁড়িয়ে আছি
ঈশ্বরের আকাশের নিচে
জীবনের হাতে দণ্ডিত হয়ে  
আমার মাথার ভেতরের চলিঞ্চুচাঁদ
মেঘের ভেতর থেকে
হঠাৎ বেরিয়ে আসে ;
আর তখনই ট্রেনটা ছেড়ে যায় অনুদ্দিষ্টে
চাঁদটা আবার ডুব দেয়
তাকিয়ে দেখলাম
আমার মাথাটা মেঘের ভেতরে,
মেঘটা আমার মাথার ভেতরে
কী কথা আজ বলবে দুজন?
জমাট কোনো বৃষ্টি হয়তো নামবে
কোনো অজানা পাহাড় থেকে,
আমাদের চোখ জুড়ে?  
২.
এই পার্থিব দেহটার জন্য আরও অলিখিত বছরের জন্য
স্বশ্রমকারাদণ্ড কবুল করলাম।
এই দেহটার জন্য কখনো কিছুই করিনি বলে, গুরুতর
অভিযোগ আছে আমার বিরুদ্ধে :
তাকে খেতে-পরতে হবে, বেঁচে থাকতে হবে, দাঁড়াতে হবে
মর্যাদাশীল মনুষ্যসমাজে?
কিন্তু করা এই মর্যাদাশীল মনুষ্যসমাজ, আমি কী সত্যি
তাদের সারিতে দাঁড়াতে চাই?
এসবকিছু অমীমাংসিত রেখে, ওরা মূলত অন্যায় ভাবে
আমাকে শাস্তি দিতে চায়, দাসত্ব করতে বলে বস্তুর?  
মূলত এখানে আমি কোনো ইমারত গড়তে আসিনি ...  


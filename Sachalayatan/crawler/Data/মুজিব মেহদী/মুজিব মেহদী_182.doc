আমি ছোট, আমাকে মারবেন না



দীর্ঘদিন (প্রায় ২ মাস) বাড়ির পালানে অনাথের মতো দাঁড় করিয়ে রাখা শেষে গৃহস্বামী নারায়ণজ্ঞানে তাঁর বসার ঘরে আমার প্রবেশ অনুমোদন করেছেন। শুকরিয়া! 
এখন  চাইলে কি আমি শোবার আগ্রহও প্রকাশ করতে পারি? 
বলতে কী, বেশ ক্লান্তই হয়ে পড়েছিলাম। ক্লান্তি থেকে মুক্তি পেতে চটুলতার আশ্রয় নেয়াও বোধকরি একটা পন্থা। আমি ওটাই অবলম্বন করেছি। সে হেন চটুলতার সাক্ষী একটা অন্তত এখানে না রাখলেই নয়। তাই এই ব্লগরব্লগর।
সহব্লগারদের প্রতি নিবেদন : আমি ছোট, আমাকে মারবেন না (বেবিটেক্সির পেছন থেকে নেয়া)
অবসাদের পরে কি আসে জরা
এরও কি লেজ কিংবা কান থাকতে পারে
হলে পরে টেনে ধরে শিক্ষা দেয়া যেত
পরিশিষ্ট প্রাণের তবু আকাঙ্ক্ষা উড়ে যাবে
শাঁ শাঁ বাতাবি চড়ুই ঘুলঘুলি পথে
বহু ভাবাভাবি শেষে
ভোরের রোদে মুড়ির মতো করে
নতুন পেঁয়াজ দিয়ে
খেয়ে নেই অবসাদ ভাজা
সাথে ছিল শুধু এক মনোবল
চটুল সাহিত্য করি তারপর...
কে কার মেয়ের সাথে খাদে নেমে গেল
ওঠে না ওঠে না আর
বিষকাঁটালির ঝোপ শুধু নড়ে 


বিডিআরঘটনা ও শরণার্থী হবার অভিজ্ঞতা



মাত্র মঙ্গলবার রাতে আমাদের সাড়ে এগারো বছর বয়সী একমাত্র ছেলে মুহম্মদ জাফর ইকবালের 'মুক্তিযুদ্ধের ইতিহাস' পড়তে পড়তে জিজ্ঞেস করেছিল, 'শরণার্থী কী?' যথাসম্ভব জবাব দিয়েছিলাম, সে বুঝেও নিয়েছিল বলে ধারণা করি। নইলে বৃহস্পতিবার বিকেলে তিনজনে পায়ে হেঁটে ধানমণ্ডি ছেড়ে পালাবার সময় সে হয়ত আমাদের পরিণতির সাথে শরণার্থী হওয়া ব্যাপারটাকে মিলিয়ে নিতে পারত না।
বুধবার থেকেই খুব উদ্বিগ্নতার মধ্যে ছিলাম, যখন অফিস থেকে ফেরার পথে কেয়ারি প্লাজা ও আলমাস সুপার শপের মাঝখানটায় চারটা ১৪.৫ এডি-এমজি কামান পিলখানার দিকে তাক করা ও কাকলী বিদ্যালয়ের সামনে দুটো একইরকম কামানকে ধুয়েমুছে পরিষ্কার করতে দেখে আসি। আমার বাসা এখান থেকে পায়ে হেঁটে দুই মিনিটের দূরত্বে, স্টাফ কোয়ার্টারের লাগোয়া। বাসার সামনে এসেও দেখলাম আর্মির জিপ যাচ্ছে একের পর এক। 
বুধবার থেকেই শংকরে অবস্থিত স্টেট ইউনিভার্সিটি থেকে শুরু করে পুরো সাত মসজিদ রোড আর্মির নিয়ন্ত্রণে আছে। শংকরের ছায়ানট ভবনে ছেলের স্কুল হওয়ায় রাতে এসএমএসে জানানো হয় 'কাল স্কুল বন্ধ থাকবে'। আমরা আশ্বস্ত হই। অনিবার্য কারণে অনিচ্ছায়ও আজ অফিসে যেতে হয়। ওখানেই মাননীয় প্রধানমন্ত্রীর ভাষণ শুনি। কিয়ৎপর ধানমণ্ডি ও হাজারিবাগ এলাকার মানুষের নিরাপদ স্থানে চলে যাওয়ার নির্দেশ শুনে দ্রুত রিকশায় শংকর পৌঁছি। ঠিক এসময়ই ২৭ নম্বর রোড ধরে সার সার ট্যাংক ঢুকছিল সাত মসজিদ রোডে। এক ধরনের উত্তেজনার মধ্যেই সাত মসজিদ রোড ধরে হাঁটতে হাঁটতে স্টার কাবাব পর্যন্ত আসি। আর দক্ষিণে না এগিয়ে কোনাকুনি বাসায় যাবার জন্য স্টার কাবাবের পেছনের রাস্তায় পৌঁছে আমার মাথা খারাপ হবার জোগাড়। ঠিক যেন একাত্তরের শরণার্থীদের দেশ ছাড়ার রঙিন ফুটেজ দেখছি। সাত মসজিদ রোড নিরাপদ নয় দেখে হাজারিবাগ, পশ্চিম ধানমণ্ডির হাজার হাজার মানুষ ওই পথে রিকশায় ও পায়ে হেঁটে উত্তর দিকে ছুটছে তো ছুটছে। 
এ দৃশ্য আমাদেরও পালানোর ইন্ধন দেয়। বউ-ছেলে বাসার ছাদ থেকে পলায়নোদ্যত মানুষের সারি দেখে সিদ্ধান্ত নেয় বাসা ছাড়ার। কিন্তু কোথায় যাব তার ঠিক নেই তখনো। মিনিট পনেরোর মধ্যে বাসা থেকে বেরিয়ে হাঁটতে হাঁটতেই সিদ্ধান্ত হয় ময়মনসিংহে চলে যাবার। আগামী শুক্র-শনি ছেলের স্কুলের সাপ্তাহিক বন্ধ থাকায় আমিও সায় দেই।  প্রচণ্ড ভিড় ঠেলে বাইলেন ধরে হেঁটে ধানমণ্ডি ২৮ নম্বর রাস্তার মুখে এসে সিএনজি পাওয়া যায় একটা। সোজা মহাখালী। ওদের বাসে উঠিয়ে দিয়ে খবর পাই অস্ত্র সমর্পণ চলছে। তাই সাহস করে আবার চলে আসি ধানমণ্ডিতে। পরিস্থিতি স্বাভাবিক হবার আঁচ পেয়ে ততক্ষণে হাজার হাজার কৌতূহলী নারী-পুরুষ-শিশু বিভিন্ন এলাকা থেকে এসে ভিড় করেছে বড়ো রাস্তায়, যেন রাস্তার উপরে চলছে সামরিক প্রদর্শনী। হাঁটতে হাঁটতে পনেরো নম্বর পর্যন্ত আসি, আবার পেছনে যাই। সুযোগ পেলে ছবি তুলি। 
রাস্তায় দর্শনার্থী অনেক পরিচিতজনের সঙ্গে দেখা-কথা হয়। কথা হয় কয়েকজন সৈনিকের সঙ্গেও। ফুটপাতে একটা বক্সের উপরে বসে থাকা একজন ননকমিশন্ড আর্মি অফিসার অনেকক্ষণ ধরে কথা বললেন আমার সঙ্গে। কেন এমন ঘটল জিজ্ঞেস করায় তিনি বললেন, 'অত্যাচার। অত্যাচার-নির্যাতনের এইটা ফল। আর শুধু বিডিআরদের না, আমাদেরও অফিসাররা রেগুলার নির্যাতন করে। এরা মানুষ না, জানোয়ার। এদের মুখে কোনো ভালা কথা নাই। ১৭ বছর ধইরা দাঁত কামড়াইয়া পইড়া আছি। বকা খাইতে খাইতে কান পইচ্চা গেছে। এখন ভালা কথা অচেনা লাগে।
বললাম, 'তাই বলে এমনভাবে গুলি করে মারাটা তো ঠিক হয় নি, কী বলেন?' বললেন, 'ঠিকই আছে। গুলি না কেবল, এগোরে তামাক-কোপানি দেওয়া দরকার।' তিনি জিজ্ঞেস করলেন আমার বাড়ি কোথায়। 'ময়মনসিংহ' জানালে বললেন, 'তাইলে তো আপনে জানেনই তামাক-কোপানি কারে কয়।'
বললেন, 'এদের এমন অত্যাচার-নির্যাতন সইতে সইতেই আমাদের বয়স হয়, চাকরি শেষ হয়। কিছু বললেই শাস্তি।' শাস্তির ধরন সম্পর্কে জানতে চাইলে তিনি একটা উদাহরণ দিলেন। 'ধরেন আপনি ঢাকায় তিন বছর ধইরা একা থাইক্যা বউ লইয়া আইলেন। অফিসার নাখোশ হইলে এক মাস পরেই আপনার পোস্টিং খাগড়াছড়ি।'
'নির্যাতন কাদের ওপরে বেশি হয়, আপনাদের না বিডিআরদের?' বললেন, 'বিডিআরদেরই অফিসাররা বেশি নির্যাতন করে। অফিসাররা তো সব আর্মি থেইক্যা আসে।'  
বিডিআর হেডকোয়ার্টারে ঘটে যাওয়া এই শ্রেণিসংগ্রামের নেপথ্যে এখন নানা সম্ভাব্য সূত্র খুঁজে পাওয়া যাচ্ছে, খোঁজা হচ্ছে প্রকৃত কারণ। এখন মনে হচ্ছে কোনো গোপন অপশক্তির ইন্ধনেই এমনটি ঘটে থাকবে। তবে আমার ধারণা, আর্মি অফিসার আর বিডিআরের মধ্যে দীর্ঘদিনের যে অত্যাচার-নির্যাতনের সম্পর্ক, যে বৈষম্যের সংস্কৃতি তা হয়ত এ ঘটনার সূত্রপাতকে অনেকটাই সহজ করে দিয়ে থাকবে। 
এহেন অত্যাচার-নির্যাতন ও বৈষম্যের অমানবিক সংস্কৃতির আশু পরিবর্তন আবশ্যক।


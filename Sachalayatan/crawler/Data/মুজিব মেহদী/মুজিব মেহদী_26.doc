কৃত্য-বিড়াল



আধ্যাত্মিক গুরু ও তাঁর শিষ্যসাবুদ যখন সান্ধ্যধ্যান আরম্ভ করতেন, তখন মঠে থাকা বিড়ালটি এমন গোলমাল শুরু করত যে, ওটা তাদের চিত্তকে বিক্ষিপ্ত করে দিত। গুরু সান্ধ্যচর্চার সময় বিড়ালটিকে আটকে রাখার নির্দেশ দিলেন। একবছর পর, যখন গুরু প্রয়াত হলেন, তখনো ধ্যানপর্বে বিড়ালটিকে আটকে রাখা অব্যাহত রইল। শেষাবধি বিড়ালটি মরে গেলে মঠে আরেকটি বিড়াল আনীত হলো এবং যথারীতি সেটিকেও আটকে রাখা হলো। আর শত শত বছর পর ওই আধ্যাত্মিক গুরুর বিজ্ঞ অনুসারীরা ধ্যানচর্চায় বিড়াল বেঁধে রাখার ধর্মীয় গুরুত্ব সম্পর্কে রাশি রাশি জ্ঞানপুস্তক প্রণয়ন করলেন।
বাংলায় রূপান্তর : মুজিব মেহদী


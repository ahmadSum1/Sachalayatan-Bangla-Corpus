কল্পকাম



কখনো পাব না ছুঁতে নীহারিকা এটা বুঝে গেছি, বুঝে গিয়ে কাগজে লিখেছি তার নাম, এরপর হাত দিয়ে মুখ দিয়ে নানাভাবে ছুঁয়ে গেছি তারে, যেমন খুশি তারে পেরেছি বাজাতে, সরোদে গিটারে বা বীণার ঝঙ্কারে যখন যেভাবে চাই, হাত দিয়ে সেইমতো সুর তুলি, সুরের পরশে মেতে দুধস্বাদ ঘোলেই মেটাই, নীহারিকা আয়ত্তে আজ গোটাটাই
তারে ছোট করে বড়ো করে কনডেন্স ও এক্সপান্ডে যেকোনোরকমে লিখি, অঙ্গমাধুরি দেই ফ্যাটিয়ে-ফাঁপিয়ে, কখনোবা লহমায় স্লিম করি, নীহারিকা এখন তো হাতের পুতুল
আমূল পাব না তাকে এটা বুঝে গেছি, বুঝে গিয়ে নামের দেহ থেকে বস্ত্র সরিয়ে আনি রতিভাব, নানারঙে প্রিন্ট নেই, প্রিন্ট নিয়ে প্রিয়টার উপরে জোসে শুয়ে পড়ি, মনে ভাবি এই তো পেয়েছি তারে, এইবার নীহারিকা কেবলই আমার 


এইসব নিয়ে থাকি



ডাকি, বলি লোহালিয়া জলের তোড়ঙ, তোমার প্যাঁচের ভেতর সমাজ ও সংসার যেভাবে তরতর বেড়ে ওঠে বাঁচার নিয়মে, আমাকে সেভাবে তুমি রাখো, গাছের আদরে রাখো পাখি
ধানে-জলে মাখামাখি ভাটিজনপদে, হেসে ওঠে বাংলার দেহবল্লরী, এই রূপকাহিনির দেশে ভেসে যায় রাশি রাশি তরী সদাগরী, উজানি বাতাসে তবু বেহুলার গান ভেসে আসে, বিষণ্ন বাদামি 
শেষে দূরপ্রবাসের তীরে ফণা ধরা হাহাকার ছুড়ে ফেলি, ঢুকি মনের খোড়লে, ওখানে থাকেন যিনি, ভাব করি তার সাথে, তারে ছুঁয়ে যাই, ছুঁতে ছুঁতে যাই, দেখি ঢেউ নাচে মনের বাতাসে আর নাচের মুদ্রার সাথে মেশে এসে জলের গলাও
ঘুরি পথে পথে আর পথের পাথর বুকে এইসব নিয়ে থাকি, তা না হলে কার সাথে ভাগ করে নেব বলো কুড়ানো বেদনা, অমিত অশেষ


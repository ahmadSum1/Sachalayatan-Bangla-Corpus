কথা ও বার্তা



এ বেলায় মনে হয় কিছু কথা বলে রাখা ভালো
যেহেতু বিদ্যুৎ আছে
মণিবন্ধে তাকানোও যাবে ঢের
হৃদয়ের স্পর্শ নেয়াটারও একটা চেষ্টা করা যাবে
কথা তো আসলে কথাই নয় শুধু খানিকখানি বার্তাও--
'ঢেকে যাবে এ দেশ আঁধারে'
হাসি হলো আমারই অল্প ক্রিয়াব্যবহারে
'ঢেকে গেছে' স্থলে 'ঢেকে যাবে' বলে
যা কিছু ঢাকতে চাই
তা এমনকি অবাধে বিজ্ঞাপিত আজ হাটে মাঠে
'আমার ঘরের চাবি মাওলা পরের হাতে' বলে
লালন শাহ ইঙ্গিত করেছেন দেহে
ওই বাক্য ধারে নিয়ে আমি আজ দেশকে বোঝাতে চাই
অপচ্ছায়া দিয়ে যাকে রেখেছে আঁধার করে নীরব উপনিবেশ
--আমার বস্তুত ছিল বার্তারাজি এটুকুই
এবার তাহলে কথা হোক কিছু ভিতরমোহিনী--
এ যে, সাবধানে থেকো
নিগূঢ় এ প্রেম রেখো নিরাপদে
হিসেব নিকেশ দিয়ে যদি তারে বেঁধে রাখো শুধু
দরদাম হবে আজ, কাল উঠবে নিলামে
আর পরশু কী হবে সে ভেবে তটস্থ আমি
লুকিয়ে রাখতে চাই বুকের ভিতরে তাই
আবেগও চাই কিছু লসলসে দানা বাঁধা
প্রেমের ছন্দ কি তুমি টের পাও দেশ
অক্ষরবৃত্তের দোলা


সবচে' গুরুত্বপূর্ণ শিক্ষা



এক সুপরিচিত জেন সাধনগুরু একদিন জানালেন যে, তাঁর সবচে' গুরুত্বপূর্ণ পাঠ হলো ‘তোমার মনটাই বুদ্ধ’। এই নিগূঢ় বাণীতে উল্লসিত হয়ে এক ভিক্ষু মঠস্থল ত্যাগ করে নিজের ভেতরটা জাগিয়ে তুলতে ধ্যানেচ্ছায় বিজন উষর প্রান্তরে প্রত্যাবর্তনের সিদ্ধান্ত নিলেন। ওই মহৎ শিক্ষার সত্যতা সম্পর্কে নিশ্চিত হতে সেখানে তিনি সন্ন্যাসী হিসেবে ২০ বছর সময় অতিবাহিত করলেন।
একদিন তিনি বনদেশে ভ্রমণে আসা অন্য এক ভিক্ষুর সাক্ষাৎ লাভ করলেন। অচিরেই সন্ন্যাসী ভিক্ষু জানতে পারলেন যে, ওই ভ্রামণিক নিজেও একই সাধনগুরুর কাছে জেন শিখেছেন। তিনি জিজ্ঞেস করলেন, ‘আচ্ছা বলুন তো আমাদের গুরুর সবচেয়ে গুরুত্বপূর্ণ পাঠ কোনটি ছিল ?’
প্রশ্ন শুনে ওই ভ্রামণিকের চোখ চিকচিক করে উঠল। বললেন, ‘এ ব্যাপারে তাঁর চিন্তা তো খুবই স্বচ্ছ ছিল বলে জানি। তাঁর থেকে পাওয়া আমাদের প্রকৃত শিক্ষাটা ছিল, বুদ্ধ আমাদের মনের মধ্যে নেই।’ 
বাংলায় রূপান্তর : মুজিব মেহদী


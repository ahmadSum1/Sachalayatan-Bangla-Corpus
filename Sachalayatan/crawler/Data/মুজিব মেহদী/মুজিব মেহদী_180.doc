আমার করুণ ছায়া



হাত থেকে পড়ে ভেঙে যাচ্ছিল স্বাচ্ছন্দ্যখানি কাচের পাত্রের মতো, তার একখণ্ড তুলে এনে তোমার করতলে রাখি, কয়েকখণ্ড পকেটে পুরি ও পায়ে পায়ে রক্ত ঝরিয়ে অবশিষ্টের গায়ের উপর দিয়ে হেঁটে যাই বিষণ্ন বদনে
জেনে রাখ, বিষাদের বোঝা বয়ে যেতে বড়ো শহরের এক থেকে আরেক স্থানের দূরত্ব এত বেশি লাগে যে, হাঁটতে হাঁটতে মনে হয়, যা বয়ে বেড়াচ্ছি তার ভার নিজের দ্বিগুণ
ছড়িয়ে থাকা সবটা আমাকে তোমার হাতে তুলে দিতে কখনো পারব না জেনে এখন ছড়িয়ে পড়ার বিরুদ্ধে ক্রমে দৃঢ় করছি মন, বাতাসকে জানিয়ে দিয়েছি উলটো প্রস্তাব, দিকে দিকে ছড়িয়েছে যেটুকু আমাকে, দ্রুত ফের সবটা আমাকে যেন একখানে জড়ো করে রাখে
তোমার হাতে রয়েছি যেটুকু আমি, আমার পকেটে আমি আছি যতটা, একদিন মনে হবে এটুকুই আমি, বাকি কিছু আমি নই, আমার করুণ ছায়া


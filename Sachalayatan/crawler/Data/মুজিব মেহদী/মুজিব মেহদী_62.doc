পুঁচকেদল



চাল
শিশুটি বলল, মা ভাত খামু।
মা বলল, যমে নেয় না তরে।
রোদের তাপে দুপুরটা তখন একটু একটু করে পুড়তে লেগেছে।
বাতাস শুরু করে দিয়েছে সশব্দ বিলাপ।
ডাল
নিম্নআয়ের লোকেরা ডাল খাচ্ছে না, শুধু ডালের স্বপ্ন দেখছে
মধ্যআয়ের লোকেরা ডাল কেন দিন দিন অধরা হয়ে যাচ্ছে সে নিয়ে রাশিরাশি প্রতিবেদন লিখছে
উচ্চআয়ের লোকেরা ডাল খাচ্ছে, ডাল ফেলছে
সারাদেশই ফিরছে কোনো-না-কোনোভাবে ডালের পিছনে
এদিকে লক্ষ লক্ষ মণ ডাল মহাজনের আড়তে শুয়ে-বসে হাসছে আর অফুরান তামাক খাচ্ছে
ডালমন্ত্রী বলছেন, ফের যদি কোনো ছোটলোক ডাল খাবার বায়না করে, তাহলে তাকে শুলে চড়ানো হবে 
তেল
তেল আমরা খাই তেল আমরা মাথায় দেই
তেল আমরা গায়ে মাখি
নিজের চরকায় মাখি পরের পাছায় মাখি
এমনকি তেলকাতরদের মনেও মাখি
হঠাৎ রাতারাতি তেলের দাম গেল বেড়ে
পরদিন আবার বাড়ল
তার পরদিন আবার
তেলমন্ত্রী প্রমাদ গুণলেন
দাম বাড়ার কারণ খুঁজতে সচিবকে প্রধান করে
গঠন করলেন তদন্ত কমিটি
চিন্তা নেই, মন্ত্রী বললেন
সব ঠিক হয়ে যাবে এটা সাময়িক
পরের মাসে অনাকাঙ্ক্ষিতভাবে আবার দাম বাড়ল
ঘরে ঘরে ছড়িয়ে পড়ল জনঅসন্তোষ
ডাক পড়ল মন্ত্রী সকাশে কমিটি প্রধানের
গোপন বৈঠক হলো দিনব্যাপী দ্বাররুদ্ধ ঘরে
‘আসল কালপ্রিট হলো দুদক’
সভার বরাতে পরদিন খবর বেরোলো যত জাতীয় কাগজে
সূত্র জানাল, বাঁ’হাত চলে না বলে
তদবিরে এ মুহূর্তে বেশি লাগছে তেল
তেলামাথাগুলো ভিজে উঠছে আরো আরো তেলে
এটাই প্রধান কারণ তেলসংকটের
সমাধান ঘোষিত হলো এরূপ--
এখন থেকে তেলমারাকেও
দুর্নীতি হিসেবে আমলে আনবে দুদক 
দুধ
খাবার টেবিলে বসে স্ত্রী বলল, এত জ্বাল দিলাম তাও দুধটা পাইনস্যা লাগতাছে ক্যা!
আরে জ্বালের জন্য না, দুধের চেয়ে পানির দাম কম, জান না ? --জলদুধে চুমুক দিতে দিতে স্বামী বলল।


এমন মানব-জনম আর কী হবে



আজ (১৬ অক্টোবর) নদীয়ার ভাবুক, সর্বাগ্রগণ্য বাউলকবি লালন [১৭৭৪ (সম্ভবত)-১৮৯০]সাঁইজির ১১৮তম প্রয়াণদিবস। সারাদিন আজ জিয়ার সামনের বাউল-ভাস্কর্য ভাঙার বেদনায় আমরা এতই কাতর ও ক্ষুব্ধ ছিলাম যে, তাঁর  মহাপ্রয়াণ দিবসটির কথাও মনে রাখতে পারি নি। অথচ তিনিই হতে পারতেন আজকের সবচে' বড়ো প্রতিবাদ। আর মাত্র কয়েক মিনিট পরেই তারিখটি বদলে যাবে। শেষ মুহূর্তে হলেও একজন সাধারণ সচল হিসেবে সচলায়তনের পক্ষ থেকে তাঁর প্রতি শ্রদ্ধা।
শেষে তাঁরই একটি কবিতা (গান)
এমন মানব-জনম আর কী হবে
মন যা কর ত্বরায় কর এই ভবে।
অনন্ত রূপ সৃষ্টি করলেন সাঁই
শুনি মানবের উত্তম কিছু নাই
দেব-দেবতাগণ করে আরাধন জন্ম নিতে মানবে।
কত ভাগ্যের ফলে না জানি
মন রে পেয়েছ এই মানব-তরণী
বেয়ে যাও ত্বরায় তরী
সুধারায় যেন ভারা না ডোবে।
এই মানুষে হবে মাধুর্য ভজন
তাইতে মানুষ-রূপ গঠল নিরঞ্জন
এবার ঠকলে আর না দেখি কিনার
অধীন লালন তাই ভাবে।
(সুধীর চক্রবর্তী সম্পাদিত জনপদাবলী থেকে)
পাদটীকা : লালন ফকিরের জন্মসন নিয়ে যেমন বিতর্ক আছে, তেমনি আছে প্রয়াণদিবস নিয়েও। বাংলাদেশের প্রথম সারির মিডিয়াগুলোর অধিকাংশের মতে ১৬ অক্টোবরই লালনের মৃত্যুদিবস। আবার আমি শুরুতে বাংলা উইকিপিডিয়ার যে লিংকটি ব্যবহার করেছি, সেখানে বলা হয়েছে ১৭ অক্টোবর। অনেকে এই সংকট কাটাতে কোনো তারিখ চিহ্নিত না করে বলেন মধ্য অক্টোবর। এই সব সম্ভাব্যতাকে ঘিরেই ছেঁউড়িয়ায় মেলার আয়োজন করা হয়  ১৬-১৮ অক্টোবর সময়ে।
আমরা জানি না প্রকৃতই কোন তারিখে তাঁর প্রয়াণ ঘটেছে, তাই ১৬, ১৭ দুটো দিনকেই না হয় প্রয়াণদিবস হিসেবে পালন করি।      


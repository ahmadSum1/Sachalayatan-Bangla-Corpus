ভালোবাসা নয়, দয়া



চীন দেশের এক বৃদ্ধা এক ভিক্ষুকে বিশ বছরেরও অধিক কাল সাহায্য-সহযোগিতা দিয়ে আসছিলেন। তিনি তাকে একটি ছোট কুটির বানিয়ে দিয়েছিলেন এবং ধ্যানাবস্থায় তাকে খাইয়ে পর্যন্ত দিতেন। একসময় বৃদ্ধার সাধ হলো এটা যাচাই করে দেখতে যে এতটা সময়ে ভিক্ষুর কী এমন অগ্রগতি হলো।
অভীষ্ট লক্ষ্যে পৌঁছুতে তিনি এক বালিকার সহায়তা নিলেন। বললেন, ‘‘ওর কাছে যাও ও আলিঙ্গন কর। এবং হঠাৎ তাকে জিজ্ঞেস কর, ‘এখন কী হবে?’’’
বৃদ্ধার কথামতো বালিকাটি ভিক্ষুর কাছে গিয়ে ধীরেসুস্থে স্নেহস্পর্শ বুলিয়ে তাকে আদর করে দিল এবং শেষে এই ব্যাপারে ভিক্ষু এখন কী করতে যাচ্ছে তা জানতে চাইল।
‘শীতের ঠাণ্ডা পর্বতে বর্ষীয়ান বৃক্ষ বেড়ে ওঠে, সেখানে কি কোনো উষ্ণতা থাকে?’, ভিক্ষু কাব্য করে জবাব দিল।
বালিকাটি ফিরে এসে বৃদ্ধার কাছে ওই ঘটনা সবিস্তারে বর্ণনা করল।
‘ভেবে দেখ, ওকে আমি বিশ বছর ধরে খাওয়াই!', রাগে চিৎকার করে উঠলেন বৃদ্ধা। ‌'সে তোমার প্রয়োজনটাকে মোটেই পাত্তা দিল না? তোমার অবস্থাটি বিশ্লেষণেরও কোনো উদ্যোগ নিল না? তার না-হয় সাড়া দেবার দরকার হলো না, কিন্তু শেষপর্যন্ত সে তো করুণারও প্রমাণ দিতে পারত!’
তিনি তৎক্ষণাৎ ভিক্ষুর কুটিরে গিয়ে ওটি জ্বালিয়ে-পুড়িয়ে ছাই করে দিলেন।
বাংলায় রূপান্তর : মুজিব মেহদী


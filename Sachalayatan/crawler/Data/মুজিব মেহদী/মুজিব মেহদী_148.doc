গরুনামা



জোস একটা গ্রন্থপাঠের পর মাথার ভিতরে যে জগৎ খেলা করে, তার ধার ঘেঁষে গজানো ঘাসের গুচ্ছে দেখি আমিও দিয়েছি মুখ গরুর পালের সাথে, যতখুশি খেয়ে ফিরে পাশেই দাঁড়িয়ে থাকা কালের সাক্ষীর মতো গম্ভীর পাকুড় তলে শুয়েবসে নেই খানিক, আমিও রাখালরূপী গরু একজন, তাড়া নেই তাই ভাবি, ভিতরে ওই যত রঙচঙে কোঠাবাড়ি দেখা যায়, সেসবের অন্দরমহলে যারা দলেবলে করছে যাপন, প্রাণপণে এগোলে ওদের কামনাবাসনাগুলো ঠিক ছুঁয়ে আসা যায়
গ্রন্থের মোড়কে যেসব বিদেহী হাহাকার ধরে এনে জড়ো করে রাখে গ্রন্থকার, সেসবের কিছু কিছু উৎসতাপ আমিও পেয়ে যাই গাছতলে শুয়ে, আর আশা নামের যেসব ফড়িংটড়িং ওড়ে ওইখানে, সেসব এতই সর্বজনীন যে গরুর পালের কাছেও ওসবের ওড়াওড়ি থাকে
এটুকু ভাবনা ভেবে হঠাৎ মনে হয়, আমি যদি চরিত্র হই কোনো গ্রন্থের, আমারও যে কামনাবাসনা আছে তাও কিছু ডকুমেন্টেড হয়, অথচ ঘাসের খাদক বলে সেরূপ আকাঙ্ক্ষা ব্যক্ত হতে কখনো শুনি নি, এই দুঃখে ঘাস খেতে খেতে একদিন মনে হলো পাতার কালিতে আমিও লিখতে পারি বই, খাওয়া ও ল্যাদানো ছাড়াও কেননা বিষয় থাকে গরুজীবনের, শেষে একে একে লিখে ফেলি 'গরুনামা' নামে ডাঁসা বই, জীবনঘটিত
শিশু ও কিশোরবেলা শিক্ষার্থীরা খাতায় খাতায় যেসব রচনা লেখে 'গরু'নামধেয়, ওর সবই 'গরুনামা' থেকে মেরে দেয়া, দাঁড়িকমাসহ


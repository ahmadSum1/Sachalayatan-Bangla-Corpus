স্রোতের অনুকূলে



একটি তাও গল্পে আছে যে, একবার এক বৃদ্ধলোক দুর্ঘটনাবশত নদীতে পড়ে যান। তাঁর পতনস্থানটি ছিল অনেক উঁচু থেকে বিপজ্জনকভাবে প্রবাহিত একটি প্রস্রবনের উৎসমুখ। প্রত্যক্ষদর্শীরা তাঁর জীবন নিয়ে শংকিত হয়ে পড়ল। কিন্তু খানিকক্ষণ পর বিস্ময়করভাবেই তিনি প্রবাহের একেবারে শেষবিন্দু থেকে অক্ষতভাবে উঠে এলেন। লোকজন ছুটে এসে তাঁর কাছে জানতে চাইল যে কীভাবে এরকম অবিশ্বাস্য একটি পরিণতি তাঁর ক্ষেত্রে সম্ভব হলো। 'জল আমার সঙ্গে নয়, বরং আমিই জলের সঙ্গে মানিয়ে নিয়েছি। ভাবনাচিন্তা না করে আমি জলের বাঁক-মোচড়ের অনুকূলে মুচড়ে গেছি। ঘূর্ণিতে নিক্ষিপ্ত হয়ে আবার ঘূর্ণির সাথেই বেরিয়ে এসেছি। আমার বেঁচে থাকার রহস্য মোটামুটি এই।'-- বৃদ্ধ বিবৃত করলেন।
বাংলায় রূপান্তর : মুজিব মেহদী


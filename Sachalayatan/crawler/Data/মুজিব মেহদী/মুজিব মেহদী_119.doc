বৃষ্টিভেজা গদ্যকলাপ ৫ : একলা পঙক্তির সুখদুঃখ



ছন্দ লিখি না আমি কবিতা করতে বসে, কবিতা করি না আমি বৃষ্টি আঁকতে এসে, কিছুই করি না আমি যখন কবিতা আসে-- আসে মানে কোত্থেকে আসে, আমারই ভিতর থেকে, আমারই ভিতর মানে আমারই সঞ্চয় সে, আমারই সঞ্চয় মানে যতটা ছুঁয়েছে ঘাসে
ছুঁয়েছে কেমন সে ছোঁয়া, পাথর না হৃদয়ে সেটা, গোল না লম্বাটে আড়ে-- হৃদয়পুরীর ঠেক আবেগে বাঁধানো, পৃথিবীপ্রাচীন ঘন মহাতীর্থ ভূমি, যে ভূমি চষিতে লাগে সুতীব্র সাধনা 
ও গোলেই ছাট এসে লাগে বেয়াড়া বৃষ্টির, ভিজে যাচ্ছি ভিজে যাচ্ছি আমুণ্ডু আমূল, তেমন কারো নিজস্ব তোয়ালে হলে সুগন্ধ সমাহৃত, গা-মাথা মুছে ফের কাজে যাওয়া যেত, কাজ মানে কাজ, দোষগুণে ভরা, বয়ে আসে ওয়াইয়ালিয়েলে হিল অথবা হতে পারে চেরাপুঞ্জি থেকে 
আকাশের বিবেচনা পাতালের উলটোয় স্থির, নদীর গানের সুর মরুভূমি বোঝে না কখনো, এটা সকলেই জানে
বৃষ্টি বিষয়ক গদ্যকলাপ ৪ : ব্যাঙের বিয়ের দিন


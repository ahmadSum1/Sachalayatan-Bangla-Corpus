কষ্টার্জিত শিক্ষা



একবার এক ঝানু চোরের পুত্র তার বাবাকে ওই পেশার গোপন কলাকৌশল শিখিয়ে দিতে বলল। বৃদ্ধ চোর এতে রাজি হলেন এবং ওই রাতেই পুত্রকে এক বিশাল বাড়িতে চুরি করতে নিয়ে গেলেন। যখন বাড়ির সবাই ঘুমে আচ্ছন্ন, তখন তিনি তার চুরিবিদ্যায় আগ্রহী পুত্রকে কিছু কাপড়চোপড় নেবার কথা বলে দিয়ে খুব গোপনে বস্ত্রাদি সজ্জিত আছে এমন একটা ছোট্ট কামরায় ঢুকিয়ে দিলেন, যে কামরা দূর থেকেই বন্ধ করে দেয়া যায়। ছেলেটি মাত্রই কিছু কাপড় কব্জা করেছে, আর অমনি তাকে ভিতরে রেখেই দরজা বন্ধ করে বাইরে থেকে তালা দিয়ে দিলেন বুড়ো চোর। এমনকি তিনি ঘরের বাইরে এসে খুব জোরে সদর দরজায় আঘাত করে বাড়ির লোকদের জাগিয়েও দিলেন এবং কেউ দেখে ফেলার আগেই সটকে পড়লেন। ঘণ্টাখানেক পরে ছেলেটি নোংরা, স্যাঁতসেঁতে ও পরিশ্রান্ত অবস্থায় গৃহে ফিরল। রাগেদুঃখে সে চিৎকার করে তার বাবাকে বলল, 'তুমি আমাকে ঘরে রেখে তালা আটকে দিলে কেন বাজান ? যদি আমি ধরা পড়ার ভয়ে একান্ত মরিয়া হয়ে চেষ্টা না করতাম, তাহলে কিছুতেই ফস্কে আসতে পারতাম না। এতে আমার সমস্ত উদ্ভাবনী শক্তিই মাঠে মারা যেত।' বুড়ো চোর মুচকি হেসে বললেন, 'বৎসে, এর ভিতর দিয়েই তুমি চুরিশিল্পের প্রথম পাঠটি পেয়ে গেলে।'
বাংলায় রূপান্তর : মুজিব মেহদী


ভারতীয় ভিসা পাওয়া কি আজকাল স্বর্গের টিকিট পাওয়া নাকি!



এমন নয় যে, ভারতে আমি এবারই প্রথম যেতে চাচ্ছি ; কিংবা এমনও নয় যে, ভিসার মেয়াদের অতিরিক্ত এক ঘণ্টা সময়ও আমি কখনো ওদেশে কাটিয়েছি, তবু অনেক সময়-শ্রম-সম্মান-তেলপানি খরচাসমেত ১২ দিন অপেক্ষা করেও আমার ভিসাটা হচ্ছে না। হচ্ছে না তো হচ্ছে না, কবে হবে বা আদৌ হবে কি না সে সংবাদটাও ঠিকঠাক জানা যাচ্ছে না। এখন চলছে যন্ত্রণাকর অপেক্ষা। এদিকে আমার যাবার সময় একেবারেই নিকটবর্তী হয়ে এসেছে। ফ্লাইট কনফার্ম করবার সময় বয়ে যায় যায় অবস্থা।
গত কয়েক বছরে আমি আরো কয়েকবার বৈধ উপায়ে ও পথে ভারতে গিয়েছি। একবারও এজন্য আমার ফরমে স্বাক্ষর করা ছাড়া আর কোনো ভূমিকা রাখতে হয় নি। ট্র্যাভেল এজেন্টরাই করিয়ে দিয়েছে। কিন্তু সাম্প্রতিক মুম্বাই হামলার পর থেকে ভারতীয় ভিসা প্রক্রিয়াটি অসম্ভবরকম জটিল (বিড়ম্বনাকর ও বিরক্তিকরও) হয়ে গেছে। তারা হয়ত এখন যাকে-তাকেই জঙ্গি সন্দেহ করে বসছে! অথচ কে জানে তাদের সৃষ্ট সব ফাঁকফোকর গলিয়েই আসল জঙ্গি দেশে ঢুকে যাচ্ছে কি না! 
আমি প্রয়োজনীয় সব ধরনের কাগজপত্রসহ আবেদন করেছি গত ২৩ ডিসেম্বর। আবেদনপত্র জমা দেয়ার ভোগান্তিটা একেবারেই মাত্রাছাড়া। এজন্য সব ভিসাপ্রার্থীকে রোদবৃষ্টিধূলিহাওয়া মাথায় নিয়ে এক দীর্ঘ কিউতে দাঁড়াতে হয়। শুনেছি রাত চারটার দিকে গেলে প্রথম ৫০ জনের মধ্যে জায়গা পাওয়া যায়, যদিও জমা দেয়ার সময় সকাল ৮টা-১২টা। এই পঞ্চাশজনের মধ্যে ৪০ জনই থাকে দালাল। যারা প্রকৃত ভিসাপ্রার্থীদের কাছে ৫০০ টাকা থেকে শুরু করে ২০০০ টাকা পর্যন্ত দামে ওই স্পেসটা বিক্রি করে। যারা দীর্ঘক্ষণ দাঁড়ানোর ঝামেলা থেকে বাঁচতে চান, তারা ওটা কিনে নেন। আমি গুলশানের ভিসা অফিসে গিয়ে পৌঁছি ৯.৩০-এ। ততক্ষণে লাইন শুটিং ক্লাবের সামনেটা ছাড়িয়েছে। কেউ কেউ বলল, দেড়হাজার লোকের লাইন। ত্রিশ মিনিট মতো দাঁড়িয়ে থেকেও যখন দেখলাম লাইন এক হাতও এগোচ্ছে না, তখন আশঙ্কা হলো, হয়ত আমাকে আরো একদিন আসতে হবে। তখনই এক দালাল এসে প্রস্তাব দিল, এক হাজার টাকা দিলে সে ঢুকবার ব্যবস্থা করে দেবে। কীভাবে? পুলিশ এগিয়ে দেবে। যদিও দুর্নীতির বিরুদ্ধেই আমার অবস্থান, তবু এই দুর্নীতির প্রস্তাবটা মনে ধরল। রফা হলো ৪০০ টাকায়। হাতে রোলওয়ালা একটা ভারতীয় পুলিশকে পারাপারের দায়িত্ব দেয়া হলো। সে বলল, আসেন আমার সঙ্গে। লাইন ছেড়ে ওকে ফলো করে মিশে গেলাম প্রথম ৭ জনের মধ্যে। আরও ৪৫ মিনিটের মধ্যে আমার জমা দেয়ার কাজ সম্পন্ন হলো। ডেলিভারি ডেট দেয়া হলো ২৮ তারিখ। কিন্তু ২৮ তারিখ ভিখারির মতো ৪ ঘণ্টা দাঁড় করিয়ে-বসিয়ে রেখে জানানো হলো, আসে নি আমারটা।
ওইদিন ৫টার দিকে ৩০০ জনের একটা লাইনে দাঁড়ালাম। ১০০ জনের মতো যাবার পরে লাইন আর নড়ে না, নড়েই না। এক ঘণ্টা পর খবর এল, যাদের হলুদ স্টিকার কেবল তারা আসুন। হলুদ স্টিকারধারীরা লাইন থেকে বেরিয়ে চলে গেল ও খুশি হয়ে বেরিয়ে আসল। আমি দেখলাম, আমার স্টিকার নীল। এর মানে হলো হলুদ স্টিকারওয়ালারা চেয়েছিল টুরিস্ট ভিসা। আমি চেয়েছি কনফারেন্স ভিসা। অর্থাৎ আমি মিথ্যা করে টুরিস্ট ভিসা চাইলে যথাসময়েই ভিসা হতো, সত্য বলায় এবারটায় ফেঁসে গেছি!
এই কদিনে আমি লোক ধরেছি জনা দশেক। এঁদের মধ্যে আছেন প্রখ্যাত অভিনেতা, প্রগতিশীল বুদ্ধিজীবী, তরুণ সাংবাদিক, জাদরেল কবি, ব্যাংক কর্মকর্তা, হাইকমিশনের কর্মকর্তা প্রমুখ। সবাইকে অনেকানেক তেল দিয়েছি। কাজে আসে নি। সেদিন একজন গুরুত্বপূর্ণ ব্যক্তির রেফারেন্সে গেলাম স্টেট ব্যাংক অব ইনডিয়ার একজন নারী কর্মকর্তার কাছে। তিনি ওই ব্যাংকের ক্লায়েন্টদের ভিসা আবেদন ভিসা অফিসে রেফার করার কাজও করেন। তিনি আমাকে বসিয়ে রেখেই একে-তাকে ফোন করে জানালেন যে, আমার ভিসাটা আন্ডার দ্য প্রসেস। তিনি প্রয়োজনীয় খোঁজখবর করবেন জানালেন। ফাঁকে তিনি জেনে নিলেন, আমার ও আমাদের অফিসের লেনদেন কোন ব্যাংকের সাথে। বললাম। উনি জানালেন, আমাদের সঙ্গে কারোর পঞ্চাশ লক্ষ টাকার মতো লেনদেন হলে তার আর লাইনে দাঁড়াবারই দরকার হয় না। আমরাই ভিসা প্রসেস করে দেই!     
গতকাল আলাপ হলো হাইকমিশনের একজন কর্মকর্তার সঙ্গে, যিনি একজন কবিযশোপ্রার্থী। তিনি আজ বিকেল চারটেয় আমাকে অ্যাপয়েন্টমেন্ট দেন। বলেন যে, আপনার দুয়েকটা বইপত্র সঙ্গে নিয়ে আসেন। ভাবলাম, যতই অ্যাপয়েন্টমেন্ট করা থাকুক, একটা ফোন দিয়েই যাত্রা করা উচিত। ফোন করে তাকে আমার পুরো পরিচয় দিতে হলো আবার করে। বললেন, পনেরো-বিশ মিনিট পরে আবার কল করতে। না, আবার করতে হলো না। তিনিই কল দিয়ে জানালেন, আপনার পাসপোর্টটা আসে নি এখনো। আরো দুদিন লাগবে। আমি বললাম, আরো দুদিন পরে হলে তো ভিসাটা আমার কোনো কাজেই লাগবে না। কারণ ৬ তারিখেই আমাকে যাত্রা করতে হবে। আর তাছাড়া ফোন করে স্ট্যাটাসটা তো আমি নিজেও জানতে পারতাম। একজন কবিতাকর্মী হিসেবে আমি আসলে একজন কবি-কর্মকর্তার কাছে ফেভার চাই। আপনি চাইলে আমাকে সেটুকু ফেভার করতে পারেন। তিনি বললেন, সরি আমি পারি না, ব্যাপারটা এখন আর আমার হাতে নেই। ওটা অন্য সেকশনে আছে। আমি আবারও বললাম, দেখুন আমিও একটা কাজ করি। ফেয়ার কোনো বিষয়ের প্রতি সুপারিশ অন্য সেকশনে হলেও করার রেওয়াজ আছে। আমি নিজেও আমার কলিগকে এরকম অনুরোধ করতে পারি। করিও। আমি চাই আপনিও করবেন। এবার তার জবাব এরকম, এখন যার কাছে আছে তিনি আমার কলিগ নন। তিনি আমার বসেরও বস। বস কখনো কলিগ হন না। তার পিছলানো দেখে এবার আমি অন্য কথা বলি, আমি কিন্তু আপনার সঙ্গে আজ দেখা করবার জন্য তৈরি ছিলাম। আমার লেটেস্ট দুটো বই, আমার সম্পাদিত জার্নালের একটি কপি, আমার অফিসের একটি ডায়েরি আপনাকে গিফট করবার জন্য সঙ্গে নিয়েছি। তিনি বললেন, আপনি চাইলে আজ দেখা করতেই পারেন, আপনার সঙ্গে পরিচয়টা হলো, সেটাই লাভ। কিন্তু আমি ভিসাটা কনফার্ম করতে পারব না। বললাম, তাহলে এখন আমার করণীয় কী? বললেন, কাল চারটায় আমি নিজেই ফোন দিয়ে আপনাকে অবস্থাটা জানাব। আমি বলি, আপনি কি অন্তত আমাকে এটা কনফার্ম করতে পারেন যে কাল পাব? তাহলে আমি ফ্লাইটটা কনফার্ম করতে পারি। উনি বললেন, না, তা করতে পারি না। অগত্যা আমি জানাই, ঠিক আছে, আমি কাল আপনার ফোনের অপেক্ষা করব। আশা করি, তখন আপনার কাছ থেকে একটা পজিটিভ রেসপন্সই পাব। তিনি বললেন, আমি চেষ্টা করব। আমি বলি, ভিসা হোক বা না হোক, কাল অন্তত আপনার সাথে আমার দেখা হওয়া দরকার। তিনি বললেন, আচ্ছা, আসুন। 
কেবল এবার নয়, জীবনেও যদি আর কখনো ভারতে যেতে না-পারি তো আমার বিশেষ কোনো ক্ষতিটতি হবে না বলেই জানি। যাওয়াটা আমার জন্যে প্রত্যাশিত ছিল কেবল এজন্য যে, অন্ধ্রপ্রদেশে আগে আমি কখনো যাই নি। নতুন যেকোনো জায়গার প্রতি একটা টান মানুষমাত্রেরই থাকে। আমার আবার নতুন জায়গায় গেলে কিছু লেখাটেখাও হয়। তাছাড়া আপডাউন এয়ারফেয়ার, বোর্ডিং-লজিং সবটাই ছিল আয়োজকদের। এটাও আকর্ষণের একটা কারণ। নইলে যে ট্রেনিং নিতে আমি ওখানে যেতে চাচ্ছি, ওটা নিলে আমার কোনোদিক দিয়ে নতুন আরেকটা কিছু গজাবে না। কিংবা না-যেতে পারলে কোনোদিক থেকে আমার একটা কিছু ঝরবেও না। কিন্তু সাধারণ মানুষের সাথে ব্যাটাদের এহেন রঙ্গতামাশা দেখে আমার মধ্যে যে অপমানবোধের জন্ম হয়েছে, এটা খুব সহজে মুছে যাবে বলে মনে হয় না।
প্রকৃতপক্ষে এখন আর ভিসা পাওয়া নয়, অপেক্ষায় আছি পাসপোর্টটা কত তাড়াতাড়ি ফেরতে পাওয়া যায় তার জন্য। অভিজ্ঞ একজনের কাছে শুনলাম, ভিসা রিজেক্টেড হলে কখনো-কখনো পাসপোর্ট হারিয়েও যায়। কিংবা না-হারালেও ফিরে পেতে মাসকয়েক বিড়ম্বনা পোহাতে হয়। ইস, না জানি আরো কত ভোগান্তি রয়েছে আমার কপালে!


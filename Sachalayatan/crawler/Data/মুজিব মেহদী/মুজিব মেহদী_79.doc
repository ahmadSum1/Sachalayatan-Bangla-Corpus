আসাদের শার্ট : শামসুর রাহমান



এটা হতেই পারে যে সচলায়তনের সকল সচল শামসুর রাহমানের নিজ বাসভূমে গ্রন্থভুক্ত আসাদের শার্ট কবিতাটি কখনো পড়ে ওঠেন নি। তাছাড়া যাঁরা এক বা একাধিকবার পড়েছেন ও শুনেছেন, তাঁরাও সচলায়তনের আজকের ব্যানার দেখে কবিতাটির পুরোটা আরেকবার পড়ে দেখতে চাইতে পারেন। হয়ত চাইছেন পড়তে কিন্তু পড়তে পারছেন না, হাতের কাছে নেই বলে। এই সবার কথা ভেবে কবিতাটি এখানে পোস্ট করা হলো।
আসাদের শার্ট
গুচ্ছ গুচ্ছ রক্তকরবীর মতো কিংবা সূর্যাস্তের
জ্বলন্ত মেঘের মতো আসাদের শার্ট
             উড়ছে হাওয়ায় নীলিমায়।
বোন তার ভায়ের অম্লান শার্টে দিয়েছে লাগিয়ে
নক্ষত্রের মতো কিছু বোতাম কখনো
             হৃদয়ের সোনালি তন্তুর সূক্ষ্মতায়
বর্ষীয়সী জননী সে-শার্ট
উঠোনের রৌদ্রে দিয়েছেন মেলে কতদিন স্নেহের বিন্যাসে।
ডালিম গাছের মৃদু ছায়া আর রোদ্দুর-শোভিত
মায়ের উঠোন ছেড়ে এখন সে-শার্ট
               শহরের প্রধান সড়কে
               কারখানার চিমনি-চূড়োয়
               গমগমে এ্যভেন্যুর আনাচে কানাচে
উড়ছে, উড়ছে অবিরাম
আমাদের হৃদয়ের রৌদ্র-ঝলসিত প্রতিধ্বনিময় মাঠে,
চৈতন্যের প্রতিটি মোর্চায়।
আমাদের দুর্বলতা, ভীরুতা কলুষ আর লজ্জা
সমস্ত দিয়েছে ঢেকে একখণ্ড বস্ত্র মানবিক ;
আসাদের শার্ট আজ আমাদের প্রাণের পতাকা।


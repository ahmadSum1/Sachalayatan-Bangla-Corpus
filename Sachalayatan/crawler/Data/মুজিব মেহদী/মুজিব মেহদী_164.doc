মায়া দিয়ে লেখা



অনন্তের দিক থেকে যাত্রা শুরু করে ফের ক্রমশ অনন্তে
চলে যাওয়ার মধ্যিখানে কেবল মায়াই সত্য
শৈশব ফেলে কৈশোরে যাই, মায়া থাকে
কৈশোর ফেলে প্রৌঢ়ত্বে, মায়া
প্রৌঢ়ত্ব থেকে বার্ধক্যে, সেখানেও মায়া
মায়াজন্ম এ জগতে অবিরাম ঘটেই চলেছে
সংসার ভেঙে যায়, থাকে মায়া
সম্পর্কে ফাটল ধরে, ভেঙে যায়, মায়া রয়ে যায়
স্বজন হারাই, মায়া এসে সামনে দাঁড়ায়
গ্রাম ছেড়ে আমরা শহরে আসি
মায়া পড়ে থাকে
ফের শহর বদল করি
মায়া সঙ্গে আসে
মায়া ঘুমে, মায়া তন্দ্রাচ্ছন্নতায়
মায়া সর্বত্র ছড়ানো
মায়ায় মায়ায় ভরা এ জগৎ
মায়াই আঁঠার মতো লেগে থেকে
এ জগৎ অখণ্ড রেখেছে
...................................................................
মায়া (মায়াবাদ বা মায়াসভ্যতা অর্থে নয়, মমতা অর্থে) বিষয়ে একটা ছবি খুঁজলাম কবিতাটার সঙ্গে যুক্ত করবার জন্য। কিন্তু সুবিধা করতে পারলাম না। শেষে ছবি ছাড়াই পোস্টালাম। ইংরেজিতে মমতা অর্থে  মায়া শব্দটার অর্থ করা হয় affection, attachment, fascination, infatuation, compassion ইত্যাদি। কিন্তু এর একটিও মায়ার বিকল্প হতে পারে না।
এই শব্দগুলো দিয়ে চাইলে গুগলে ছবি যা আসে তার প্রায় সবই শরীরের সঙ্গে শরীরের টান বা এ জাতীয় কিছু বুঝাতে চায়। ভূমির প্রতি, গাছের প্রতি, বয়সের প্রতি, সময়ের প্রতি... মানুষের বা অন্য কোনো প্রাণীর যে টান তার সবটাকে উপরোল্লিখিত কোনো ইংরেজি শব্দ দিয়েই ঠিকঠাক ধরা যায় না, ছবির কালেকশনও তাই বলছে। এসব ঘটনা বাংলা শব্দের অর্থ ধারণ ক্ষমতার পরিধির বিশালত্ব বিষয়ে আমার ধারণাকে দিন দিন আরো পোক্ত করে দিচ্ছে, আকর্ষণ বাড়িয়ে দিচ্ছে কলিম খানীয় ক্রিয়াভিত্তিক শব্দার্থবিধির প্রতি। 


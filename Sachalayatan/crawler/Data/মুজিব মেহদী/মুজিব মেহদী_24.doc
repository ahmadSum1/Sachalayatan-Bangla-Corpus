ঐরাবত ও নীলমাছি



রোশি কাপলিউ একদল মনোবিশ্লেষককে জেন শিখাতে সম্মত হলেন। শিক্ষালয়ের পরিচালক কর্তৃক দলসদস্যদের সাথে পরিচিত হবার পর রোশি মেঝেতে পাতা একটা গদিতে শান্তভাবে বসেছিলেন। এসময় এক শিক্ষার্থী সেখানে গিয়ে তাঁকে প্রণাম করে কয়েক ফুট দূরে পাতা আরেকটা গদিতে শিক্ষকের দিকে মুখ করে বসল। 'জেন কী ?' ওই শিক্ষার্থী জানতে চাইল। রোশি একটি কলা হাতে নিয়ে খোসা ছাড়িয়ে খেতে শুরু করলেন। 'এই-ই সব ? এর বাইরে আমাকে আপনার আর কিছুই দেখাবার নেই ?', শিক্ষার্থী অনুযোগ করল। 'দয়া করে আরো কাছে আসো', শিক্ষক বললেন। শিক্ষার্থী তাই করল। রোশি তখন কলার বাকি অংশ শিক্ষার্থীর মুখের সামনে তুলে ধরলেন। শিক্ষার্থী পুনর্প্রণাম করে স্থান ত্যাগ করল।
আরেকজন শিক্ষার্থী উঠে দাঁড়িয়ে সবার উদ্দেশে বলল, 'আপনারা সবাই কি বুঝেছেন ?' কোনো সাড়া না পেয়ে ওই শিক্ষার্থী যুক্ত করল, 'আপনারা জেনের প্রাথমিক পর্যায়ের একটি উপস্থাপনা প্রত্যক্ষ করলেন মাত্র। আর কারো কি কোনো প্রশ্ন আছে ?'
দীর্ঘ বিরতির পর একজন বলে উঠল, 'রোশি, আপনার ক্যারিশমায় আমি সন্তুষ্ট নই। আপনি আমাদের সামনে এমন কিছু উপস্থাপন করেছেন, যাতে আমি নিশ্চিত হতে পারি নি যে আমি কিছু বুঝেছি। নিশ্চয়ই আপনার পক্ষে “জেন কী ?” তা বলা সম্ভব!'
রোশি উত্তর করলেন, 'আপনারা যদি আমাকে বলতে বাধ্যই করেন, তবে শুনুন, জেন মানে, একটা ঐরাবত নীলমাছিকে লাগাচ্ছে।' 
বাংলায় রূপান্তর : মুজিব মেহদী


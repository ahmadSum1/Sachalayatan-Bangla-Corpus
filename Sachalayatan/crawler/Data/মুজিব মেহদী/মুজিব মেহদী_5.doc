ইনকিলাব সাংবাদিক চোর আর ঢাবি ও জাবির সাবেক দুজন উপাচার্য তার রক্ষক



আমার দুটো নতুন বই চিরপুষ্প একাকী ফুটেছে ও সটোরি লাভের গল্প  ৪ ফেব্রুয়ারি পর্যন্ত মেলায় আসে নি। প্রতিদিন প্রকাশক অ্যাডর্ন ও পাঠসূত্রের স্টলে গিয়ে খোঁজ নেই, ভিতরে একটা অধীরতা কাজ করে, বাইরে প্রকাশ হতে দেই না। এরকম সময়ে নিজের আরেকটি বইকে অন্যের নামে ছাপা অবস্থায় দেখা চরম বেদনাকর ঘটনা বৈ তো নয়!
দুই বছর (সেপ্টেম্বর ১৯৯৯ থেকে আগস্ট ২০০১) ধরে পথে-ঘাটে, হাটে-মাঠে, টেবিলে-স্ক্রিনে অমানুষিক শ্রম দিয়ে এবং চার বছর (২০০১-২০০৫) ধরে প্রহর গুণে ফেব্রুয়ারি ২০০৬-এ বইটার প্রকাশ সম্পন্ন হয়, আর হঠাৎই দাঁড়ি-কমাসহ তা চুরি হয়ে যাওয়ার ঘটনাও আমাকে দেখতে হলো। ভাগ্যিস, শুদ্ধস্বরের সামনের সচলাড্ডাটায় আজ একটা বাড়তি প্রাণের যোগ ছিল, নইলে বাজে কোনো কাণ্ডই হয়ত ঘটিয়ে ফেলতে পারতাম মেলায়। সম্ভবত আগামীকালই গ্রন্থটির সহপ্রণেতা রোকেয়া কবীর ও আমি যথাযথ আইনি ব্যবস্থা গ্রহণের দিকে এগোবো।। আইনজীবীই হয়ত আমাদের বলবেন, এটি প্লাজিয়ারিজম নাকি থেফট, কারণ তার উপরই নির্ভর করছে বিষয়টি ক্রিমিনাল কোর্ট নাকি সিভিল কোর্টে বিচারিতব্য।
অনেকেই হয়ত জানেন যে, আওয়ামী লীগ শাসনামলের (১৯৯৬-২০০১) শেষদিকে বাংলা একাডেমীর অধীনে ৭১ খণ্ডে মুক্তিযুদ্ধের ইতিহাস প্রণয়ণের জন্য একটি প্রকল্প গ্রহণ করা হয়। এই ৭১ খণ্ডে ছিল ৬৪ জেলার জন্য ৬৪টি এবং অন্যান্য বিশেষ বিষয়ে আরো ৭টি (যেমন মুক্তিযুদ্ধে কিশোর-কিশোরীদের ভূমিকা, মুক্তিযুদ্ধ ও মুজিবনগর সরকার, মুক্তিযুদ্ধ ও নারী, মুক্তিযুদ্ধ ও বহির্বিশ্ব ইত্যাদি) আলাদা আলাদা গ্রন্থের পরিকল্পনা। তখন বাংলা একাডেমীর পরিচালক ছিলেন সৈয়দ আনোয়ার হোসেন। অধিকাংশ পাণ্ডুলিপি প্রণয়ণ ও পরীক্ষানিরীক্ষার কাজ যখন প্রায় শেষ, তখন গঠিত হয় চারদলীয় জোটের সরকার। যথারীতি প্রকল্পটির ভবিষ্যৎ অন্ধকার হয়ে যায় এবং সৈয়দ আনোয়ার হোসেনও বাংলা একাডেমীচ্যুত হন। কিছুদিনের মধ্যে জমাকৃত সকল পাণ্ডুলিপি স্থানান্তরিত হয় নবগঠিত মুক্তিযুদ্ধ মন্ত্রণালয়ে।
প্রকল্পের আওতায় আমরা (রোকেয়া কবীর ও মুজিব মেহদী) যথাসময়ে 'মুক্তিযুদ্ধে নারী' বিষয়ক পাণ্ডুলিপিটি জমা দিয়েছিলাম। বিশেষজ্ঞ কমিটির মাধ্যমে পরীক্ষানিরীক্ষা শেষে ওটি ছাপার জন্য তৈরি হয়ে ছিল বলে আমরা ধারণা করেছিলাম যে, দুদিন আগে-পরে ওটি হয়ত ছাপা হবে, কিন্তু তার সম্ভাবনা ক্রমশই শূন্যের কোঠায় চলে যায়। আমরা যেহেতু এ বাবদ বাংলা একাডেমী থেকে বরাদ্দকৃত অর্থ গ্রহণ করেছিলাম, সুতরাং ২০০৪-এ এ মর্মে মুক্তিযুদ্ধ মন্ত্রণালয়ে একটা চিঠি লিখি যে আমরা গ্রহণকৃত সমস্ত অর্থ রিফান্ড করে জমাকৃত পাণ্ডুলিপি এবং অন্যান্য দলিলপত্র ফেরত পেতে চাই। কিন্তু এক বছরের বেশি সময়েও মন্ত্রণালয় থেকে কোনো ধরনের সাড়া দেয়া হয় নি। ফোনে যোগাযোগ করেও এ ব্যাপারে কোনো সদুত্তর পাওয়া যায় নি। শেষে মূল্যবান দলিলপত্রাদির শোক ভুলে আমাদের কাছে থাকা কপিতে ততদিনে প্রাপ্ত বাড়তি তথ্যের সন্নিবেশ ঘটিয়ে ২০০৬-এ আইইডির ব্যানারে মুক্তিযুদ্ধ ও নারী নামে  ২১৬ পৃষ্ঠার ঢাউস বইটি প্রকাশ করি ও বিনামূল্যে ব্যাপকভাবে বিতরণ করি।

আজ একুশে বইমেলায় এশিয়া পাবলিকেশনস-এর স্টলে জেনারেল মইন ইউ আহমেদের 'শান্তির স্বপ্নে : সময়ের স্মৃতিচারণ' কিনতে যাই। টাকা পরিশোধ শেষে যখন বইটা ব্যাগে ঢুকাতে যাচ্ছি তখন হঠাৎই ডিসপ্লে করা বইয়ের মধ্যে চোখে পড়ে 'মুক্তিযুদ্ধে নারী' শীর্ষক একটি বই। সহজাত কৌতূহলে বইটি হাতে নিয়ে উলটেপালটে দেখি বাংলা একাডেমীতে জমা দেয়া আমাদের পাণ্ডুলিপিটির হুবহু মুদ্রণ। অতিরিক্ত সংযুক্তির মধ্যে আছে সম্পাদকদ্বয় কর্তৃক লিখিত দুই পৃষ্ঠার একটি ভূমিকা। সম্পাদক দুজন হলেন এমাজউদ্দীন আহমদ, প্রাক্তন ভাইস চ্যান্সেলর, ঢাকা বিশ্ববিদ্যালয় এবং জসীম উদ্দিন আহমদ, প্রাক্তন ভাইস চ্যান্সেলর, জাহাঙ্গীরনগর বিশ্ববিদ্যালয়। গ্রন্থটির রচয়িতা হিসেবে নাম ছাপা হয়েছে দৈনিক ইনকিলাবের সাংবাদিক মেহেদী হাসান পলাশের। পাতা উলটাতে উলটাতে আমার গা ক্রমশ গরম হয়ে ওঠে। বিক্রেতাদের একজনকে জিজ্ঞেস করি, এই টেক্সট আপনারা পেলেন কোথায়, এটা তো আমার লেখা। উনি বললেন, আপনি মেহেদী হাসান পলাশকে ধরেন। এশিয়ার প্রকাশক ইসমাইল হোসেন বকুল সাহেবের খোঁজ করলে একজন জানান, তিনি তাঁর ছেলে। আজ উনি আসবেন না।
আশংকা হয়, নতুন অধ্যায় যুক্ত করে হাসান হাফিজুর রহমান সম্পাদিত ও ১৯৮৪ সালে প্রকাশিত 'বাংলাদেশের স্বাধীনতা যুদ্ধ দলিলপত্র'কে বিকৃত করে নতুনভাবে ছাপানোর মতো অপরাধের পাশাপাশি মুক্তিযুদ্ধ মন্ত্রণালয়ে গত পাঁচ বছরে লেখকদের ইন্টেলেকচুয়াল প্রপার্টিও হয়ত ব্যাপকভাবে লুণ্ঠিত হয়েছে। বাংলা একাডেমী থেকে স্থানান্তরিত পাণ্ডুলিপিসমূহের সবকটিই হয়ত এভাবে ওদের নিজেদের মধ্যে বিলিবণ্টন হয়েছে, আমাদেরটির মতো হয়ত আরো কোনো-কোনোটি এরকম কোনো মেধাচোরের নামে বাজারেও উপস্থিত আছে। এত বইয়ের ভিড়ে এগুলো প্রকৃত লেখকের চোখে না-পড়াই স্বাভাবিক। আমিই হয়ত প্রথম দুর্ভাগা যে প্রকাশিত হবার এক বছর পরে হলেও নিজের প্রেম-শ্রম-ঘাম দিয়ে লেখা একটি বই বিশ্ববিদ্যালয়ের দুজন উপাচার্যের তত্ত্বাবধানে চুরি হওয়ার মতো অবিশ্বাস্য ও ন্যাক্কারজনক অভিজ্ঞতাটি অর্জন করলাম। 


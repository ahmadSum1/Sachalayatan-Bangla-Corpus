বৃষ্টিভেজা গদ্যকলাপ (অ্যাপেন্ডিক্স) : নিজের কাছে নিজে



পৃথিবীর সর্বপশ্চিমপ্রান্তের অন্যতম পর্বতচূড়া ওয়াইয়ালিয়েলেকে চেরাপুঞ্জিরও আগে স্থান দিতে যাদের মন উশখুশ করে বৃষ্টিসংক্রান্ত অ্যাজেন্ডায়, তাদের জন্য চেরাপুঞ্জির ১১,৪৩০ মিলিমিটারের পাশে বছরে (৩২ বছরের গড় ধরে) ১১,৬৮৫ মিলিমিটার বা ৪৬০ ইঞ্চি বৃষ্টিপাতের তথ্য তুলে ধরা চমকে দেবার নামান্তর, যেখানে এই পর্বতচূড়ার মাত্র কয়েক মাইল দূরে বার্ষিক গড় বৃষ্টিপাতের রেকর্ড মাত্র ২৫০ মিলিমিটারে নেমে আসে। এটুকু তথ্যসম্পদ নিয়ে আমি ভেজা একটি পত্র রচনার যে উদ্যোগ নিয়েছি গোপনে গোপনে, তাতে অ্যাসিডবৃষ্টি কিংবা বিপরীতপক্ষে ঘোর খরার সম্ভাবনাই একঅর্থে পাকাপোক্ত হয়ে ওঠে। আনাড়ির অস্বাভাবিক এই বৃষ্টিবন্দনা কি শেষপর্যন্ত দাঁড়িয়ে যাবে না বিদ্যমান সব ফ্লোরা ও ফিউনার বিরুদ্ধে ? এ যদি সত্য হয় তবে জোছনারাতে পিচের আদর বুলানো ছাদে ঘন প্রেসিপিটেশনের মধ্যেও যে আমি কোটি কোটি বেলীফুল ছড়িয়ে পড়ার আনন্দ খুঁজে পাই, সেই মিথ্যার লেজ ধরে এরকম একটি নামতা জপে যাওয়া ছাড়া বস্তুতপক্ষে উদ্ধারের আর কোনো জানালাই আমার সামনে খোলা নেই। 'মেঘের মধ্যে মাগো যারা থাকে/ তারা আমায় ডাকে আমায় ডাকে।' 
বৃষ্টিভেজা গদ্যকলাপ ৮ : কথোপকথনকে ছাড়িয়ে


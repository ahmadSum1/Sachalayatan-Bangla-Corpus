শীতার্ত সেমিনার



ভাঁড় পর্ব
তাবুর হাত দুয়েক দূরে বন্য ছাগলের কাশি
                                      এই উদ্বোধন
আজকের চাঁদরাত কুয়াশা শীতের গুনগুন
কম্বলের জোর আঞ্জাম সফল হোক
আমাদের আজকের কৌতূহলী
শখের শিকারি পাতাকুড়ানি ও বাওয়ালিজন
                                              স্বাগতম 
কৌতূহলী পর্ব
সব ঠিকঠাক আয়োজন
ঘন বুনটের এই পই পই রাতে
রহস্যখনিতে যাই তলে'
তাবু পড়ে থাকে শুভ্র কুয়াশার নিচে
এই বৃষ্টিতে ভালো আছি আলোর
আস নিজেরাই আজ বসি নিজেদের বিচারশালায়
সবাই সবার সমান এখানে
সবারই আছে আত্মপক্ষ সমর্থনের সুযোগ
অখণ্ড যুক্তিতে বল-- আমরা কে কেন বেঁচে আছি
কেমন করেই বা
শিকারি পর্ব
কার্তুজের চে' সত্য জগতে নেই
হরিণ কিংবা ব্যাঘ্র অথবা বনের রাজার শালী
তারো চেয়ে বেশি স্থিত দু'নলা বাহানা
জীবনে বন্দুকই আসল
পাতাকুড়ানি পর্ব
শীতে আগুনই মুখ্য-- চিরাত্মীয় প্রেম
তাপ চাই সম্পর্কের চেয়ে বেশি
গাছেরা যে-কারণে জরুরি আমাদের
কাঠুরে যেজন বনের মর্ম কাঁদায়
তারো চেয়ে সৎভাবে বাঁচি
গাছের ইচ্ছেয় আমাদের বাঁচা-- মরা
বাওয়ালি পর্ব
মধুই আসল তাই
সহস্র হুলের আঘাত পরোয়া করি না হে প্রেমে
বলারিস্ট এর চেয়ে ভালো পৃথিবীতে নেই
কাঠুরে পর্ব
যতদিন কুঠারে আছে পর্যাপ্ত ধার, আমি ডরাই না
ডরাই না বাঘ সর্প কারে
গামছায় লম্বিত শক্ত দাঁড়াই, জোর হাতে কোপ দেই
কড়কড় শুয়ে পড়ে বিশাল জানো'র
সবচে' কুঠার সত্য
পিঁপড়ার ডিমওয়ালা পর্ব
সব সৃষ্টিই জগতে মূল্যবান শুনেছি ইঁদুর বাদে
ক্ষুদ্র এ পিঁপড়েরা আমাকে বাঁচায়
ইস্ট সাধনে কষ্ট জরুরি তাই
সহাস্যে কামড় খাই
চাই পিঁপড়ের প্রজনন ক্ষমতা বাড়ুক
আরো বেশি ডিম দিক
পরিবার পরিকল্পনাদেশ অমান্য করুক
ভাঁড় পর্ব
বা হা হা বেশ-- কথা তো শেষ-- সব চুপচাপ
স্ব-পেশায় নিষ্ঠ সব জন
সুষম চোপার জোর সকলের
সমঅধিকার যাপন করে সবাই এই বনদেশে
ধন্য চাঁদরাত-- বন ধন্য আজ তাবুযোগ পেয়ে
কৌতূহলী পর্ব
বিস্ময়ে হেতাল পাতার মতো চক্ষুব্যায়াম
কে মেটাবে তৃষ্ণা-- তুলে এনে জবাব স্তব্ধতা থেকে
জন্মেছি তৃষ্ণা কাতরতা নিয়ে
প্রাণপণ আকুলতা ধরে বাঁচি
শুধু চিৎকার চেঁচামেচি আমরা সৃজন করি গর্বে
রক্তহোলি খেলা যেন আগুয়ান
সব মিথ্যা আয়োজন তবে এই তাবুর সংসারে
আহা কী সুদীর্ঘ বঞ্চনায় পতিত আমরা আজ
উপবনে-- প্রেমহীন ভালোবাসাহীন


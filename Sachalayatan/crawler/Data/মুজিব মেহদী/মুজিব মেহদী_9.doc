সরাইখানা



এক প্রখ্যাত আধ্যাত্মিক সাধক একদিন এক রাজপ্রাসাদের সদর দরজায় এসে পৌঁছলেন। কোনো দ্বাররক্ষকই তাঁকে থামাবার চেষ্টা করল না। তিনি তাঁর ইচ্ছেমতো ভিতরে প্রবেশ করলেন এবং সোজা সিংহাসনে আসীন রাজার সামনে গিয়ে দাঁড়ালেন।
রাজা তৎক্ষণাৎ তাঁকে চিনতে পেরে বললেন, 'আপনার জন্যে আমি কী করতে পারি ?'
'আমি এই সরাইখানায় খানিক বিশ্রাম নিতে চাই', সাধক বললেন।
রাজা অল্প নাখোশ হলেন। বললেন, 'কিন্তু এটা তো কোনো সরাইখানা নয়, এটা আমার প্রাসাদ।'
'আমি কি জানতে চাইতে পারি যে, আপনার আগে এটির মালিকানা কার ছিল ?', সাধকের পালটা প্রশ্ন।
রাজা বললেন, 'আমার পিতার, তিনি ইতোমধ্যে প্রয়াত হয়েছেন।'
সাধক বললেন, 'এবং তার আগে এটি কার মালিকানায় ছিল ?'
'পিতামহের, তিনিও প্রয়াত হয়েছেন।', রাজা জবাব দিলেন।
'তো, যে স্থানে মানুষ সাময়িককাল থাকেন এবং অতঃপর চলে যান, সে স্থানটি একটি সরাইখানা নয় তো কী ?', বললেন সাধক মহোদয়। 
বাংলায় রূপান্তর : মুজিব মেহদী


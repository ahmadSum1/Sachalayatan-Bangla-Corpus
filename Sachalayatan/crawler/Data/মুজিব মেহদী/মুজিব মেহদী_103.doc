আত্মনিয়ন্ত্রণ



একবার এক ভূমিকম্প জেনমন্দিরের গোটাটা কাঁপিয়ে দেয়। এমনকি মন্দিরের কিয়দংশ ওই ভূকম্পনে ধসেও পড়ে। এতে মন্দিরে থাকা ভিক্ষুদের অনেকেই খুব আতঙ্কিত বোধ করেন। ভূকম্পন থামলে ভিক্ষুদের উদ্দেশে শিক্ষক বললেন, 'এখন তোমাদের এটা অনুসন্ধানের একটা সুযোগ এসেছে যে, একজন জেনাগ্রহী সংকট মুহূর্ত ঠিক কীরকম আচরণ করেন। তোমরা হয়ত এতক্ষণে এটাও জেনেছ যে, আমি মোটেও উদ্বিগ্ন ছিলাম না। আমি পরিষ্কার জানতাম যে কী হতে যাচ্ছে এবং আমার করণীয়ই বা কী। আমি যথাসম্ভব দ্রুত তোমাদের সবাইকে হেঁশেলঘরে ঢুকিয়েছি, যেটি এ মন্দিরের সবচেয়ে মজবুত অংশ। সিদ্ধান্তটা ছিল খুবই যথাযথ ও কার্যকর। কারণ তোমরা জানো, কোনো ধরনের হতাহত হওয়া ব্যতিরেকেই আমরা সবাই টিকে গেছি। তবে, আত্মনিয়ন্ত্রিত এবং শান্ত থাকার পাশাপাশি আমি অল্পবিস্তর চিন্তিত ছিলাম। আর এটা তোমরা প্রকৃত ঘটনা থেকে বাদও দিতে পার যে, আমি ইয়াবড়ো এক গ্লাস জল পান করেছি, যতটা স্বাভাবিক অবস্থায় আমি কখনো পান করি না।'
একজন ভিক্ষু কিছু না বলে শুধু মুচকি হাসলেন।
'তুমি হাসছ কেন ?', শিক্ষক জানতে চাইলেন।
'ওটা মোটেই জল ছিল না, গ্লাসটা ছিল সয়া সসের', ভিক্ষু জবাব দিলেন। 
বাংলায় রূপান্তর : মুজিব মেহদী


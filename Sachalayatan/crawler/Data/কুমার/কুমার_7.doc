টিভি নাটক




আমাদের বাড়ীতে একটা রঙিন টিভি ছিল, সেটাতে শুধুমাত্র বিটিভি চলত। তখনো আমাদের মফস্বল শহরে ডিশ এন্টেনা আসেনি। আমাদের শহরে বাণিজ্যিক ভিত্তিতে ডিশ আসে সম্ভবত ৯৪-৯৫ সালের দিকে। কিন্তু তার আগে অনেকের বাড়ির ছাদে এরিয়েল টিভি এন্টেনা দেখা যেতো। আমাদের ছাদেও একটা ছিল। মাসিক বিল দেওয়ার ঝামেলা না থাকাতে আমার বাবা মনে হয় এন্টেনা বসাতে কার্পণ্য করেননি। আমাদের ভাইবোনদের কোন দাবী ছিল না যে এন্টেনা বসাতে হবে। সীমান্তবর্তী শহর হওয়ার পরেও এন্টেনা বসিয়ে তেমন কোন লাভ হত না। সবসময় বিটিভিই চলতো, মাঝে মাঝে অনেক রাত্রে দূ্রদর্শন সম্ভবত ডিডি-১ বা ডিডি-২ ঝির ঝির করে আসতো। শব্দ স্পষ্ট হলেও ছবি স্পষ্ট ছিল না। আমরা বলতাম ইন্ডিয়ান মশা। বিটিভির সম্প্রচার বন্ধ থাকলে যে ঝির ঝিরা পর্দা দেখা যেত ঐটাও ছিল ইন্ডিয়ান মশা। বিটিভির স্বর্ণযুগ ছিল সেইসময়। বিটিভির নিয়মিত দর্শক ছিলাম ধারাবাহিক নাটকের, সাপ্তাহিক নাটকের, ম্যাগাজিন অনুষ্ঠানের, শুক্রবার সকালের অনুষ্ঠানের, বাংলা সিনেমার, আরও অনেক কিছুর। ক্রিড়াজগৎ থেকে হুক শট, পুল শট, কাভার ড্রাইভও শেখার চেষ্টা করেছি। সেইসময় মাঝে মধ্যে টিভিতে শুদুর পারস্যের সিনেমা (পরিবারের সব্বাইকে নিয়ে দেখার মত) ডাবিং করে দেখানো হতো। আমরা বন্ধুরা বলতাম আরব দেশে নাচ-গান-প্রেম মানা, তাই খালি বাচ্চা-কাচ্চাদের নিয়ে সিনেমা বানায়। মুভি অব দি উইকে ফাইটিং সিনেমা হলেও বসে যেতাম।  
বিটিভিতে প্রচারিত ধারাবাহিক নাটকের মধ্যে সবচেয়ে পুরনো যেটার কথা মনে করতে পারছি সেটা হল সংশপ্তক। শহিদুল্লাহ কায়সারের উপন্যাস অবলম্বনে রচিত এই নাটকটির চিত্রনাট্য নির্মাণ ও নির্দেশনায় ছিলেন সম্ভবত আবদুল্লাহ আল মামুন। এই নাটকের প্রায় প্রতিটি চরিত্র এবং তাদের বাচনভঙ্গী দর্শক আজও মনে রেখেছে। এরপর আর যে নাটকগুলোর কথা মনে করতে পারছি তার সিংহভাগই হুমায়ুন আহমেদের। অয়োময়, বহুব্রীহি, কোথাও কেউ নেই, কি একেকটা নাটক ছিল। সপ্তাহজুড়ে অপেক্ষা করতাম পরের পর্বের জন্য। নাটকের একটা চরিত্রের ফাঁসী বন্ধের দাবীতে আন্দোলন মনে হয় বাংলাদেশে আর কোনদিনও হবে না, যেমনটা হয়েছিল বাকের ভাই এর ক্ষেত্রে। আমরাও চলতে ফিরতে বাকের ভাইএর ডায়ালগ আওড়াতাম। হাতে একটা বাকের ভাই স্টাইলে চেইন ঘুরাতে দেখতাম অনেককে। চায়ের দোকানে গিয়ে বলতাম কাপ গরম পানিতে ওয়াশিং কইরা দিও। কাউকে পিটুনি দিয়ে বলতাম মারলাম কই, একটু টিপে দিয়েছি। ইমদাদুল হক মিলনের বারো রকম মানুষ, রূপনগর নাটকও বেশ জনপ্রিয় হয়েছিল। থামলে ভাল লাগে বা চল ছাইম্যা হালারে সাইজ কইরালাই ও বহুল ব্যবহৃত ডায়ালগ ছিল আমাদের শহরে। কইতর, আমারে ধর-একটা ডায়ালগ ছিল অমল বোসের, কোন নাটক মনে পড়ছে না। এরপর কি হইতে কি হইয়া গেল। স্মৃতি হাতড়ে এর পরের আর কিছু তেমন মনে করতে পারি না। নুরুল হুদা একদা ভাল বেসেছিল নামের একটি নাটকের কথা কিছুটা মনে পড়ে, নাটকটির সূচনা সংগীতের কারনে। এই নাটকটিই সম্ভবত বর্তমান সময়ের ব্যস্ত অভিনেতা মোশাররফ করিমের প্রথম নাটক। ফারুকীর সিক্সটি নাইন এবং একান্নবর্তী ভাল লেগেছিল। শহুরে মধ্যবিত্ত জীবনের দৈনন্দিন গল্পের মাঝে হালকা কমেডি গুজে দিয়ে নাটকের একটা নতুন ধারা তৈরীর চেষ্টা মনে হয়েছিল। কিন্তু তারপর ফারুকী পচাইছে, এখনতো রীতিমত গন্ধ বের হইতাছে। গ্রামীন পটভূমিতে নির্মিত সালাউদ্দিন লাভলুর রঙের মানুষও বেশ ভালই চলেছিল মনে হয়। এপর্যন্ত মনে করতে পারা সবনাটকই ধারাবাহিক নাটক। এরপর ধারাবাহিক নাটকের আর তেমন কোন স্মৃতি নেই।
এক খন্ডের নাটক বা এক পর্বের নাটকেরও তেমন কোন স্মৃতি নেই। স্মৃতি বড়ই বেয়াদ্দব। দুয়েকটা যা মনে পড়ে তার মধ্যে একদিন হঠাৎ, ঐজা বোর্ড, বাদল দিনের প্রথম কদম ফুল, মিসির আলী, হিমু ইত্যাদি উল্লেখযোগ্য। হুমায়ূন আহমেদের ব্যাপক ফ্যান ছিলাম স্কুল জীবনে, তার বেশীরভাগ উপন্যাস পড়া থাকার কারনে উপন্যাসের নাট্যরূপও হয়তো মনে দাগ কেটেছিল। এরপর শুরু হয় তার নুহাশ পল্লী ভিত্তিক নাটক গুলো। ইউনিভার্সিটিতে থাকাকালীন সময়ে টিভির সাথে সংযোগ যদিও পুরোপুরি বিচ্ছিন্য ছিল, কিন্তু তার সমকালীন কিছু নাটকের ভিসিডি/ডিভিডি দেখার সুযোগ হয়েছিল। সবগুলো নাটকের থিম একই রকমের মনে হয়েছিল। কোন একটা আয়োজন চলবে, নাটকের কলাকুশলীদের ভাষায় “বিরাট আয়োজন”। বিরাট খাদক/বিরাট গাতক/বিরাট নায়ক/বিরাট কবি/বিরাট পিশাচ/বিরাট লেখক/বিরাট কবিরাজ এই টাইপের কিছু একটা নিয়ে লুটোপুটি চলবে, একটু পর পর থাকবে “বাদ্য বাজনা বাজাও”। পিকনিক স্পট হিসাবে নুহাশ পল্লীর একটা প্রমোশনও নাটকের মধ্যে ছিল। তবে হ্যাঁ, নুহাশ পল্লী আসলেই সুন্দর।
এরপর ভাগ্যের ফেরে আয়া পড়লাম বিদেশে। পরদেশে বসেই মানুষ বোধহয় নিজের দেশকে সবচেয়ে বেশী অনুভব করে। নিজের দেশ, নিজের সংস্কৃতি, দেশীয় ঐতিহ্য, দেশীয় খাবার, দেশী মানুষ নিয়ে বুকে উচ্চ ধারনা পোষণ করে (ব্যতিক্রমও আছে, যে সব বঙ্গেত জন্মি হিংসে . . . .তারা তাই)। যাইহোক, এখানে আসার পর গত কয়েক বছরে টিভির অনেক নাটক দেখেছি বা শুনেছি কাজের ফাঁকে ফাঁকে। অনেকে বাংলা নাটক দেখি শুনলে একটা ব্যঁকা চাহুনি দেয়, দেয় দিক, আমি কি ডরাই সখী ভিখারী রাঘবে। নিজের ভাল লেগেছে এমন নাটকের সংখ্যা নেহায়েত কম না। এক পর্বের নাটকের ব্যাপ্তিকাল গড়পড়তায় ৩০-৪০ মিনিটের মত। এই কম সময়ে চরিত্রগুলোকে ফুটিয়ে তোলা এবং একিসাথে দর্শককে বিনোদন দেয়া দুরূহ কাজ। যেখানে ধারাবাহিক নাটকের চরিত্রগুলো অনেকটা সময় পায় দর্শকের কাছে পৌঁছানোর, এক পর্বের নাটক তা পায় না। কিছু নাটক দেখলে মনে হয় কমার্শিয়ালের ফাঁকে ফাঁকে পাঞ্চ করার জন্যই সল্পবাজেটে বানানো। অনিমেষ আইচ, অমিতাভ রেজা, নুরুল আলম আতিক, মাতিয়া বানু শুকু, সালাউদ্দিন লাভলু, মাসুম রেজা, গিয়াস উদ্দিন সেলিমদের কিছু কিছু নাটক ভালই লেগেছে। তবে এত এত আকাশ, বিদেশ, পার্শ্ববর্তীদেশের সংস্কৃতির ভিড়ে এক পর্বের নাটক দর্শক এখন আর দেখতে চাইবে না। দর্শক বিনোদনের ক্ষেত্রে কোন রিস্ক নিতে রাজী নয়, রিমোট ঘুরিয়ে হয়ত পরিচিত/পরীক্ষিত কোন অনুষ্ঠানে চলে যায়। এক পর্বের নাটকের রিস্ক ফ্যাক্টর অনেক বেশী। এক পর্বের নাটকের দিন মুলত শেষ হয়ে আসছে মনে হয়। ধারাবাহিক নাটক সেই তুলনায় অধিক মনোযোগ দাবি করে। অন্য কোন দেশে এইরকম এক পর্বের নাটক বানানো হয় কিনা আমার জানা নেই? সি.বি.এস/এন.বি.সি/ফক্স/এ.বি.সির সবই তো ড্রামাসিরিয়াল (ড্রামা/পুলিশ প্রসিডুরাল) অথবা সিটকম। চ্যানেলগুলো টি.আর.পির উপর ভিত্তি করে পরবর্তীতে কন্ট্রাক্ট রিনিউ করে। আমাদের দেশে টি.আর.পির ব্যাপার-সাপ্যার আছে কিনা জানা নেই, তবে প্রচুর মেধাবী লেখক, নির্মাতা, পরিচালক আছে যারা হয়ত ভাল অনুষ্ঠান তৈরীর মাধ্যমে দর্শককে আবার বাংলাদেশী চ্যানেলে ফিরিয়ে আনতে পারবেন। 
[তথ্যগত ও তত্বগত ভুল ক্ষমাসুন্দর দৃষ্টিতে দেখিতে হইবেক] 
কুমার


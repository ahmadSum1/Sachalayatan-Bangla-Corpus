প্রবাস থেকে ০৪৮ ...



১ ...
উইন্ডজরে রাতে ঘুমের আগে জমজমাট আড্ডায় শিমুল ভাই হঠাৎ দুম করে বলে বসলেন, কিংকং বাঙালি জাতিকে কি দিয়াছে? ... আমি তখন সারাদিনে তোলা বালিকাদের ছবি ঘষামাজা করতে ব্যস্ত, তাই বল্লাম, বালিকাদের কিছু ছবি ...
কিন্তু একটু সিরিয়াসলি চিন্তা করলে এইটা আসলে একটু চিন্তার বিষয়ই বটে ... বড় হয়েছি ক্যন্টনমেন্টে, বাবা ডিফেন্স মিনিস্ট্রির আণ্ডারে থাকার সুবাদে প্রায় মাগনা রেশন, ফ্রী চিকিৎসা, প্রায় ফ্রী স্কুল, ফ্রী কোয়ার্টার সবই ছিল; আর সেই সাথে ছিল ঢাকা শহরের বুকেও গাছপালায় ঢাকা সেইরকম চমৎকার একটা পরিবেশ আর তীব্র গরমেও কখনো লোডশেডিং না হওয়ার বিলাসিতা ... পাবলিক ভার্সিটিতে পড়ি নাই, কিন্তু আইইউটির খরচ আসে ওআইসি থেকে আর তাতে বাংলাদেশেরো কিছুটা বার্ষিক চাঁদা আছে যদ্দূর জানি ... কাজেই একেবারে জাগতিক দিক থেকে চিন্তা করলেও দেশের কাছে ঋণ একেবারে কম না ... বদলে এখনো পর্যন্ত দেশের কোষাগারে আমার জমার পরিমাণ আট-দশ হাজার টাকার মত, এক বছর চাকরির ট্যাক্স ... প্রথম দেড় লাখ টাকায় ট্যক্স নাই আর এরপর যা বাকি থাকে সেটাও সঞ্চয়পত্র কিনে বিনিয়োগের মূলা দেখিয়ে কমিয়ে ফেলা যায়, তাই দিনের শেষে ট্যক্সের পরিমাণটা অবিশ্বাস্য রকম কম ...
দেশের বাইরে আছি প্রায় দেড় বছর, এক পয়সাও রেমিট্যান্স পাঠাই নাই; ভবিষ্যতে টাকাপয়সা হলে (বিশাল একটা যদি) যে গাদি গাদি কানাডিয়ান ডলার পাঠিয়ে অর্থনীতির চাকা সাঁই সাঁই করে ঘুরাব তাও মনে হয় না ... বিদেশ থেকে জ্ঞানলাভ করে দেশে গিয়ে বিপ্লব করে ফেলবো তাও না, সবই শেষ পর্যন্ত বেটার অপার্চুনিটির হিসাব-নিকাশ ... দেশে গেলে সেটা নিজের জন্য ভালো হবে ভেবেই যাব, দেশের জন্য না; যদিও মুখে অন্যরকম বললেও বলতে পারি ...
অর্থাৎ শেষ বিচারে দেশের জনসংখ্যার ভার খানিকটা কমানো কিংবা বিদেশে ভালো পারফর্ম্যন্স দিয়ে দেশ ও জাতির মুখ উজ্জ্বল করা [ব্যাপক সন্দেহ আছে] জাতীয় কিছু ধোঁয়া ধোঁয়া কথা বলে নিজের বিবেককে ফাঁকি দেয়া ছাড়া সত্যিকারভাবে আমি দেশের জন্য কিছুই করবো না ... কিছু জ্বালাময়ী ব্লগ-টগ লিখতে পারি অবশ্য ...
কিন্তু তারপরেও এটা নিয়ে খুব বেশি চিন্তিত হওয়ার কিছু দেখি না ... কিংকং বাঙালি জাতিকে কি দিয়াছেন সেটা নিয়ে কেউ ব্লগও লিখবে না, কিংবা ঘরোয়া আড্ডাতে আমার চোখে চোখ রেখে কেউ জিজ্ঞেসও করবে না ...
শ্রদ্ধেয় মুহম্মদ জাফর ইকবাল স্যার, আপনি একজন নির্বোধ ... আপনি জানেন না আমরা বাংলাদেশীরা কী পরিমাণ দেশপ্রেমিক [আইসিএল প্লেয়াররা বাদে] এবং কী পরিমাণ পারফেকশনিস্ট ... আপনি কিছু না করে বসে বসে মজা দেখেন কোন সমস্যা নাই, কিন্তু কাজে নামলে সবকিছু আপনাকেই করতে হবে এবং সেটা করতে হবে নিখুঁতভাবে ... এই ইস্যুতে কোন ট্যাঁ-ফো আমরা সহ্য করবো না; আমরা এক কথার মানুষ ...
[প্রথমে এইটুকুই ছিল, পরে ভাবলাম এই ইস্যুটায় নিজের অবস্থানটা আরেকটু পরিষ্কারভাবে লিখে রাখি ... তাই কমেন্ট থেকে নিচের প্যারাটা তুলে এনে মূল পোস্টে যোগ করলাম]
গত বেশ কিছুদিন ধরে বিভিন্ন ব্লগ, ফোরাম, ফেসবুকে এমনকি বন্ধু-বান্ধব-পরিচিতদের আড্ডায় জাফর স্যারকে নিয়ে কিছু মানুষজনের প্রতিক্রিয়ায় আমি ব্যাপকভাবে বিরক্ত ... জামাতী ছাগুরা স্যারকে নিয়ে বাজে কথা ছড়াবেই, সেটাকে আমি স্যারের সাফল্য হিসাবেই দেখি; স্যার ছাগুদের লেজে ঠিকমত পাড়া দিতে পেরেছেন ... কিন্তু যখন একশ্রেণীর শিক্ষিত-প্রগতিশীল-মুক্তবুদ্ধির মানুষকে স্যার রিসার্চে সময় দেন না কেন, ফিজিক্স থেকে পাস করে উনি কম্পু সায়েন্স পড়ান কিভাবে, উনার বাচ্চারা আমেরিকায় থাকে কেন, উনি অমুক কাজটা অমুকভাবে করলেন কেন, রাজনৈতিক কলাম লেখেন কেন, লিখলে সেটায় আওয়ামীলীগের সাপোর্ট থাকে কেন, অমুক ইস্যুতে কিছু করেন নাই কেন, তমুক ইস্যুতে কলাম লিখলেন না কেন জাতীয় বড় বড় কথা বলতে শুনি তখন সত্যিই আমি বুঝতে পারি না আমাদের সমস্যাটা কোথায় ... কোন মানুষই একশোভাগ নিখুঁত না, ব্যক্তিগত  ত্রুটিবিচ্যুতি কিছু থাকবেই; কিন্তু সমস্ত পজিটিভ দিকগুলি এড়িয়ে গিয়ে খালি নেগেটিভগুলি নিয়ে চিল্লাফাল্লা করার কারণটা কি? এটা কি আমাদের জাতিগত ক্ষুদ্রতা? নাকি নিজে কিছু না করে স্বার্থপরের মত দূরে বসে থাকার অপরাধবোধ ঢাকার চেষ্টা? আগে এসব মানুষকে যুক্তি দিয়ে বোঝানোর চেষ্টা করতাম, তর্ক করতাম, ঝগড়া করতাম; এখন আর করি না ... বদলে সোজা বলে দেই, জাফর স্যারের সমালোচনা করতেও একটা মিনিমাম যোগ্যতা থাকা লাগে; আগে বল তুমি নিজে দেশের জন্য কি কি করছো, বলতে না চাইলে দূরে গিয়া মর ...  
২ ...
আমি আজকাল মানুষজনরে পরামর্শ দিয়ে বেড়াই কানাডায় পড়তে আসলে অবশ্যই ডেল ল্যাপটপ কিনবা; এক একটা ডেল যে পরিমাণ গরম হয় তাতে ঘুমানোর আগে মাথার পাশে ল্যাপটপটা রেখে দিলে আর ঘর গরম করা বাবদ গাদি গাদি টাকা ঢালা লাগবে না ...
নেট ঘেঁটে দেখলাম ওভারহীটেড হয়ে দুম করে বন্ধ হয়ে যাওয়া ডেলের একটা সাধারণ সমস্যা আর সমাধানটাও নিতান্তই সাধারণ; কাস্টমার কেয়ারে পাঠায়ে দাও, তারা কিছু একটা ঠিক করে বা বদলে দিবে, আবার বছরখানেকের কাছাকাছি নিশ্চিন্ত ... ধারেকাছে ডেলের টেকনিক্যাল সাপোর্ট দেয় ফিউচারশপ, ফোন্দিলাম ... সমস্যা একটু শুনেই বলে বুঝছি, দিয়ে যাও ঠিক করে দেয়া হবে ... কয়দিন লাগবে? শুনে ছ্যামড়া একটু হাসি দেয়, পাঁচ দিনে হয়ে যাওয়ার কথা তবে সাবধান থাকার জন্য কয়েক দিন বাড়ায়ে ধরতে পারো ... এক সপ্তা ল্যাপটপ ছাড়া থাকলে দম আটকায়ে মরে যাওয়া বিচিত্র না, লাইফে অনেক কিছু করা বাকি এখনই মরা ঠিক না তাই ভাবছি বাঙ্গাল বুদ্ধি কাজে লাগাতে হবে ... ফিউচারশপ জাতীয় দোকানগুলিতে কম্পিউটার (এবং অন্যান্য ইলেক্ট্রনিক ডিভাইস) কেনার পনের দিনের মধ্যে বিনা ভেজালে ফেরত দেয়া যায়; তাই সম্ভবত এই সময়ের জন্য আরেকটা ল্যাপী কিনে ফেলতে হবে ... পুরানটা হাতে পাওয়ার পর নতুনটা আবার জায়গামত গছায় দেয়া হবে ... তিনদিনের মধ্যে ফেরত দিবে বললেও এত ভেজালে যেতাম না, কিন্তু সামান্য কুলিং ফ্যান ঠিক করতে যদি সাত দিন লাগে তাহলে এই টাইপ কিছু ধান্দাবাজী করে শাস্ত্রে যায়েজ আছে আই গেস ...
৩ ...
আজকে একটা চুরি ধরলাম ...
আমি টানা কাজ করতে পারি না, একটু পর পর নেটে এদিক সেদিক ঢুঁ দেই ... কানে ইয়ারফোনের বিচি থাকে, মেটালিকার নাথিং এলস ম্যাটার্স চালু হওয়া মাত্র মনে হল এই গানটা নিয়ে একটা ব্লগ ছিল কারো ... কাজে ফাঁকি দেয়ার উছিলা, দিলাম সার্চ ... একদম পর পর দুইটা লিংক আসলো, প্রিভিউ দেখেই বোঝা গেল হুবহু একই লেখা ... একটা বন্ধু তৌফিকের, বুঝলাম ওর ব্লগেই আগে পড়েছিলাম; অন্যটা সামুব্লগের ... ভাবলাম তৌফিক ব্যাটা আমাদের ফাঁকি দিয়ে সামুতেও একটা একাউন্ট খুলে রেখেছে দেখি ... ক্লিক করে অবশ্য পুরা বেকুব হয়ে গেলাম, যেই ভদ্রলোকের ব্লগ তিনি তৌফিকের ধারেকাছেও না; প্রোফাইল অনুযায়ী তিনি সাংবাদিক, গান আর ফটোগ্রাফী ভালোবাসেন, আর "শব্দচাষ" উনার নেশা ... নেশাটা নিতান্তই প্রবল বোঝা যাচ্ছে, অন্য কারো লেখা শব্দ-টব্দ বেশি পছন্দ হয়ে গেলে একটু ঘষামাজা করে নিজের ব্লগে পেস্ট করে দেন আর মানুষজনের প্রশংসাবাণী বিনীত হাসি দিয়ে হজম করে ফেলেন ...
৪ ...
আপাতত মাথার মধ্যে পার্মানেন্টলি বাসা বাঁধা গান হচ্ছে পিংক ফ্লয়েডের if you were here ... আমি পিংক ফ্লয়েডের another brick in the wall ছাড়া তেমন কিছু শুনি নাই, কয়দিন আগে হঠাৎ করে এটা শুনে পুরা নেশায় পড়ে গেছি ... গানটা বাজাতে বাজাতে পচে গন্ধ না করা পর্যন্ত এই আসক্তি কাটবে বলে মনে হচ্ছে না ...

ইস্নিপ্স হালার্পুতে কপিরাইটের বুড়াংগুল দেখায়, তাই কেউ এম্পিথ্রী নামাতে চাইলে এইখানে টিপি দিতে পারেন ...
একটু আগে অবশ্য এই গান বাদ দিয়ে আরেকটা গান শোনা শুরু করলাম, যুবরাজ (নাকি ইউভরাজ?) মুভির মনমোহিনী, এ আর রেহমানের ... হিন্দী গান ব্লগে দেই না কাজেই কেউ শুনতে চাইলে খাইটা খান ...
টাটা ...


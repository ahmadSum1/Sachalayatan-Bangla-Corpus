আপনার পাসওয়ার্ড নিরাপদ আছে তো? সাধু সাবধান ...



১ ...
আমার এক বন্ধুর ফেইসবুক গতকাল হ্যাক হয়েছে ... হ্যাকার সাহেব তার ফেইসবুকে ঢুকে স্ট্যাটাস মেসেজে "দিস একাউন্ট ইজ হ্যাকড" ঘোষণা দিয়ে নিজেকে মহা বীরপুরুষ ভেবে ভাব নিচ্ছিলেন, বন্ধু ব্যাপারটা টের পেয়ে পাসওয়ার্ড রিকভার করে সহিসালামতে নিজের একাউন্টের দখল নিয়েছে ... সম্ভাবনা খুব বেশি এইটা বন্ধুবান্ধবদের মধ্যেই কেউ, লুকায়ে লুকায়ে ইতরামি করতেসে ...
ঘটনা সেইটা না, পাসোয়ার্ড রিকাভারের পরে শুনলাম আসল ঘটনা ... প্রথমে হ্যাক করেছে ইয়াহু একাউন্ট, তারপর ফেইসবুকে গিয়ে বলেছে "পাসোয়ার্ড হারায় ফেলসি" ... ফেইসবুক পাসওয়ার্ড পাঠিয়ে দিয়েছে ইয়াহুতে, সেখান থেকে হ্যাকারের হাতে ...
কথা হচ্ছে ইয়াহু হ্যাক হল কিভাবে? খুব সিম্পল, ইয়াহু একাউণ্টে লগিনের নিচে একটা অপশন আছে "লস্ট পাসোয়ার্ড", সেখানে ক্লিক করলে কয়েকটা সিকিউরিটি কোয়েশ্চেনের এন্সার করতে হয়, সেগুলোর ঠিকঠাক উত্তর দিতে পারলেই পাসোয়ার্ড দিয়ে দেয় ... বন্ধুর সিকিউরিটি কোশ্চেন মোগল আমলে সেট করা, সেটা নাকি খুবই সহজে গেস করার মত ছিল, ওভারস্মার্ট ছাগলটা সেটার সুযোগ নিয়েছে ...
২ ...
এইসব শুনে বসলাম নিজের ইয়াহু একাউন্ট নিয়ে, দেখি হ্যাক করা যায় কিনা ... লগিন উইন্ডোতে গিয়ে বল্লাম "কান্ট একসেস একাউণ্ট" ... আমাকে অপশন দেয়া হলঃ
ক) তোমার অল্টারনেট ইমেইল এড্রেসে পাসোয়ার্ড পাঠায়ে দেয়া হবে ... সেটার পাশেই লিংক "আমি সেটাও এক্সেস করতে পারি না" ... করলাম সেটায় ক্লিক ...
খ) সেকেন্ড অপশন, সিকিউরিটী কোয়েশ্চেন ... আমার নিজের সিকিউরিটি কোশ্চেন দেখে নিজের চুল ছিঁড়তে ইচ্ছা করলো ... "হোয়াট ইজ মাই ফেভারিট স্পোর্টস" ... অন্তত সাড়ে তিন হাজার মানুষ জানে সেটা হচ্ছে সকার/ফুটবল ... ইউনিভার্সিটি ফার্স্ট ইয়ারে থাকতে এই কোয়েশ্চেন সেট করেছিলাম আর বদলাই নাই ... বোঝেন অবস্থা ...
আচ্ছা, তারপরেও ধরলাম আমার সিকিউরিটি কোয়েশ্চন যথেষ্ট কঠিন ... হ্যাকার সাহেব ব্রেক করতে পারলো না ... তাহলে? তাহলেও উপায় আছে ... ইয়াহু আরেকটা অপশন দিয়ে রেখেছে "এইটা আমার সেট করা কোয়াশ্চেন না" [মানে কেউ একজন আপনার একাউন্ট হ্যাক করে কোয়েশ্চেন চেঞ্জ করে রেখেছে বোঝানো হচ্ছে] ... সেটায় ক্লিক করলাম ...
গ) এইবার আমার কাছে জানতে চায় আমার জন্মতারিখ ... সেটাও সারা ঢাকা শহরের মানুষ জানে, দিলাম ... সেকেন্ড কোয়াশ্চেন, জন্মশহর ... দিলাম ... একাউন্টে ঢুকতে দিল 
তাহলে কি দাঁড়াল? আমি যদি আপনার জন্মতারিখ আর জন্মশহর জানি [যেটা কাছের মানুষদের পক্ষে জানা বড় কোন সমস্যা না] তাহলেই আমি আপনার ইয়াহু একাউন্টের দখল নিয়ে নিতে পারবো ... এই একাউন্ট যদি আপনি আপনার ফেইসবুকে লগিনের জন্য ব্যবহার করেন, তাহলে আপনার ফেইসবুকের দখল নিতে পারবো ... যদি জিমেইলের বা অন্য কোন ইমেইল এড্রেসের ব্যাকাপ হিসেবে ব্যবহার করেন তাহলে সেইটার দখল নিতে পারবো ... কেমন বুঝলেন?
৩ ...
জিমেইলের সিকিউরিটি সেই তুলনায় ভালো ... যখন বল্লাম পাসোয়ার্ড হারিয়েছে তখন বললো অল্টারনেট ইমেইল এড্রেসে পাঠিয়ে দিবে [এইটা যদি ইয়াহু হয় তাহলে কিন্তু ধরা] ... বল্লাম সেটারও একসেস নাই, তখন আমাকে বলা হল চব্বিশ ঘন্টা কোন গুগোল সার্ভিসে লগিন করার কোন চেষ্টা না করতে, চব্বিশ ঘন্টা পর পরের স্টেজে যাওয়া যাবে ... এখনো চব্বিশ ঘন্টা পার হয়নি আর চব্বিশ ঘণ্টা  জিমেইলে না ঢুকে থাকা সম্ভব না তাই এর পর কি হবে বুঝতে পারছি না ... আরেকটা ইমেইল এড্রেস খুলে সেটা দিয়ে টেস্ট করে দেখতে হবে ...
৪ ...
তাহলে করণীয় কি? আসেন দেখিঃ
ক)  ইয়াহু-জিমেইল কোথাও কোন সহজ সিকিউরিটী কোয়েশ্চেন দিবেন না  ... আজকেই চেক করেন আগে কি দিয়েছিলেন, সেটা বদলান ... বদলায়ে এমন কিছু দেন যেটা আপনি ছাড়া আর কেউ জানে না ... 
এইটা সহজ না ... প্রথম কথা এমন কোন প্রশ্ন মাথায়ই আসে না যেটার উত্তর আমার মনে থাকে অথচ আমি ছাড়া আর কেউ জানে না ... আমার মাথায় প্রথম যেটা এসেছিল সেটা হচ্ছে "আমার দাদীর ফার্স্ট নেইম" ... একটু চিন্তা করে দেখলাম আমার চাচাতো ভাই চাইলেই এইটা ব্রেক করতে পারবে 
দ্বিতীয়ত, জিমেইলের কোয়েশ্চেন বদলানো সহজ ... ইয়াহুরটা না ... তারা একটা ফর্ম দেয়, সেটা ফিলাপ করে পাঠাতে হয়, তারা এক দেড় দিন পরে পালটা মেইল দেয় ... আমাকে যেমন আজকে মেইল দিয়ে জানিয়েছে আমি যেসব তথ্য দিয়েছি সেসব নাকি একাউণ্ট তৈরির সময় দেয়া তথ্যের সাথে মিলে না ... বুঝেন অবস্থা, আমি চাইলে আমার একাউণ্ট হ্যাক করতে পারি কিন্তু বৈধভাবে কিছু বদলাতে দিবে না ... ইয়াহু কোম্পানিটা যে দিন দিন গোল্লায় যাচ্ছে কেন সেটা বুঝতে আইনস্টাইন হওয়া লাগে না ...
খ)  একাউন্ট তৈরির সময় কোথাও কোন সঠিক তথ্য দিবেন না ... ভুলেও না  ... ঠিক জন্মদিন দিবেন না, ঠিক জন্মস্থান, পোস্টাল কোড কিছু দিবেন না ... যদি ভাবেন নিজেরটা না দিলে ভুলে যাবেন তাহলে কোথাও লিখে রাখেন, সেটায় কষ্ট হলে প্রিয় কোন মানুষের জন্মদিন/স্থান নিজের একাউন্ট বানানোর সময় ব্যবহার করেন; তাহলে পরে ভুলবেন না; আর ভুললেও সমস্যা নাই, কেন সেটা পরের পয়েন্টে বলছি ...
গ)  এইটা সবচে সেইফ উপায় ... একটা ইমেইল এড্রেস বানান যেটা আপনি ছাড়া কেউ জানে না ... সেটাকে ব্যবহার করেন ফেইসবুক, ইয়াহু, জিমেইল সবকিছুর অল্টারনেট ইমেইল এড্রেস হিসাবে  ... যখনি পাসোয়ার্ড ভুলে যাবেন, এই একাউন্টে সেটা মেইল হবে; যেহেতু আপনি  ছাড়া এইটা কেউ জানে না তাই হ্যাক করার চান্স নাই ... এরপর এগজিস্টিং ইয়াহু-জিমেইল সবগুলির সিকিউরিটি কোয়েশ্চেন-বেসিক ইনফরমেশনে উলটাপালটা তথ্য দিয়ে রাখেন যাতে অন্য কেউ সেটার সুযোগ নিতে না পারে ... আর পারলে জরুরি কাজের জন্য ইয়াহু ব্যবহার করা বাদ্দেন, জিমেইল তুলনামূলকভাবে বেশি নিরাপদ ... আমি হটমেইল ব্যবহার করি নাই কখনো তাই সেটার ব্যপারে জানি না ...
ঘ) শুনতে যতই খারাপ লাগুক, বেশিরভাগ একাউন্ট হ্যাক করে বন্ধুবান্ধবরাই, যারা আপনাকে চেনে ... তাই পাসোয়ার্ড উদ্ধারে ব্যবহার করা যায় এমন কোন তথ্য জনে জনে বলে বেড়ানো থেকে বিরত থাকেন ... "জানিস আমার অমুক একাউণ্টটা গোপন, ঐটা দিয়ে পাসোয়ার্ড রিকাভার করি" জাতীয় ভাব নেয়া বাদ দেন ...
নিজের একাউন্ট নিরাপদে রাখেন, এবং দয়া করে মানুষের একাউন্টে গুতানো থেকে বিরত থাকেন  ...


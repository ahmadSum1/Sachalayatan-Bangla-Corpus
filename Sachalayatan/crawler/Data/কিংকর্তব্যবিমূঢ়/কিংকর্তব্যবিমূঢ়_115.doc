প্রবাস থেকে ০০১...



১ ... 
ডিসিশনটা একদমই হঠাৎ করে নেয়া ... গ্রামীণের কামলা দেয়ার কাজ আর ভাল্লাগছিল না ... সুযোগ খুঁজছিলাম নতুন কিছুর ... কিন্তু সেই যে চিরাচরিত সমস্যা ... আকাশছোঁয়ার  স্বপ্ন আর নিদারূণ অলসতা  ... এই দুইয়ের যুগলবন্দীতে আমার দিন কাটছিল শুধু দিন বদলের স্বপ্ন দেখেই ... 
তারপ‌র হঠাৎ বাটারফ্লাই ইফেক্ট ... এক বড়ভাই নক করে বলে আসবা নাকি, ফান্ডিং আছে ... আমি সারারাত বসে বসে ভাবি ... তাড়াহুড়া করা ঠিক না, ধীরেসুস্থে ট্রাই কইরা এর চে অনেক ভাল যায়গায় যামুনে ... ভোররাতে মেইল করি ... আসতাছি, খাড়ান আপ্নে ... 
আইয়েল্টিয়েস নাই, ব্রীটিশ কাঊন্সিল বলে দেয় আগামী দুই মাস কোন সীট নাই ... অনলাইনে দেখি টোফেলের সীট একটা আছে সাত দিনের মাথায়, আর একটা পনের দিনে ... মনে মনে হিসাব কষি, সাত দিনের মাথায় টেস্ট দিলে বোধহয় রেজাল্ট পৌছান যাবে ... যা আছে কপালে বলে ডেট নিয়ে নেই ... 
তারপরে আমি দৌড়াই ... ঢাকার এই মাথা টু ঐ মাথা ... একতা রেকমেন্ডেশন দিতে মহামান্য প্রফেসাররা লাগান তিন দিন ... আমি ঢাকা-গাজীপুর দৌড়াইতে গিয়ে অফিস কামাই দেই ... ট্রান্সক্রীপ্টে একটা সাইন দিতে গিয়ে মহামান্য রেজিস্টার বাণি দেয় "আমাদের তিন হাজার গ্র্যাজুয়েট ... সবাই যদি এভাবে সাইনের জন্য আস তাহলে আমরা কাজ করি কেম্নে ... রাইখা যাও, সময় হইলেই পাইবা ... "
সকালে কাগজ রেখে আসি , দুপুরের পরে খোঁজ নেই কি অবস্থা ... জানতে পারি রেজিস্টার সাব মিলাদে এটেন্ড করতে গিয়েছেন ... রোজার মাসে মিলাদ পড়ায় অনেক সোয়াব ... 
আমি গালি দেই, রোজার মাসে গালি দেয়া ঘোরতর অন্যায় জেনেও ... 
দিন যায় ... কিভাবে কিভাবে জানি সব কাগজ ম্যানেজ হ্য় ... সেগুলি ডিএইচেল করা হ্য় ... টোফেল দেয়া হয় ... সেটার রেজাল্টও ডেডলাইনের একদিন আগে  গিয়ে পৌছায় ... তারপরে একটা অফার লেটার আসে ... 
এইবার আমি ভিসার জন্য দৌড়াই ... বার্থ সার্টিফিকেট নাই ... তুলতে গেলে নাকের লোম টানতে টানতে এক লোক জানায় "দুই সপ্তার আগে হবে না, এইসব কাজে টাইম নিয়া আসতে হয়" ... পরিচিত এক জল্পাই ফোন করামাত্র সেটা নেমে আসে দুই ঘন্টায় ... 
পুলিস ক্লিয়ারেন্স সার্টিফিকেট বলে একটা জিনিস আছে ... সেটা পুলিসের মহাপরিচালকের সাইন থাকার পরেও নোটারি পাব্লিক দিয়ে সত্যায়িত করে (পুলিশের মহাপরিচালকের চেয়ে একটা দুই পয়সার নোটারির বিশ্বাসযোগ্যতা বেশি আমার বিশ্বাস হয় না) ফরেন মিনিস্ট্রি থেকে সীল মারাতে হয় ... পুরা প্রসেসটায় আমার খরচ হয় সাড়ে এগারোশ টাকা আর তিনটা পুরা দিন ... এর মাঝে আড়াইশো টাকা সরকারি ফী ... বাকিটা বুঝতে হবে ... 
অবশেষে সব শেষ হয় ... সবুজ পাসপোর্টে একটা লাল চকচকে সীল নিয়ে আমি বাসায় আসি ... 
২ ... 
জিপি থেকে ইস্তফা দেই ডিসেম্বর সাতাশে ... প্রায় চোদ্দ মাসের সম্পর্ক একটানে শেষ করতে খারাপ লাগে যা ভেবেছিলাম তার চে অনেক বেশি ... আমি অনেককেই বলি একেবারে বাধ্য না হলে টেলিকমে আসবা না ... শুধু টাকা দেয় এরা, আর কিস্যু না ... কিন্তু বের হয়ে আসার সময়ে টের পাই, জিপি আমাকে টাকার পাশাপাশি অসম্ভব ভাল কিছু মানুষের সাথে কাজ করার সু্যোগ দিয়েছিল ... কলিগের গন্ডী পার হয়ে এই মানুষগুলি কখন যে আস্তে আস্তে বড় বোন কিংবা বন্ধুতে পরিণত হয়েছে সেটা খেয়াল করিনি কখনো ... 
অনেকেই ওয়ার্কিং এনভায়রনমেন্ট নিয়ে অনেক অভিযোগ করে, বাংলাদেশে কাজের পরিবেশ নাই বলে আফসোস করে, আমি সেই সময়গুলিতে মনে মনে হাসি ... আমি আসলেই ভাগ্যবান আমার অসম্ভব সুন্দর একটা পরিবেশে কাজ করার সৌভাগ্য হয়েছে ... একটু ঝুঁকি নিয়ে যাকে সরাসরি বাংলাদেশের সেরা বলে ঘোষণা করে দেয়া যায় ... 
৩ ... 
শেষ কয়টা দিন কেমন জানি ঘোরের মাঝে কাটে ... বঙ্গবাজার ব্যাংক ট্রাভেল এজেন্টদের অফিসে দৌড়াদৌড়ি ... বাসার একশ একটা ঝামেলা ... বন্ধুদের টাইম দেয়া ... আত্মীয়দের নিমন্ত্রণরক্ষা ... প্রেমিকার হাত ধরে একটা বিকাল ... একটু একটু কেঁপে ওঠা, শীতে?
জানুয়ারীর তিন তারিখ সন্ধ্যায় দেশ ছাড়লাম ... হাসিখুশি বিদায় ... একগাদা কাজিন ... গ্রীলের ঐপাশ থেকে দুয়েকটা ফ্রেন্ড ... বাবা মা মামা খালা ভাই বোন  ... বিশাল বিশাল লাগেজ ... একগাদা ঊপদেশ আর গুডলাক ... এইতো ... 
বিমানবন্দরের কাচের দরজাটা পার হয়ে ভেতরে ঢোকার ঠিক আগ মূহুর্তে ছোটভাইটা হঠাৎ কোমর জড়িয়ে ধরে হাউমাউ করে কান্না শুরু করল ... 
৪ ... 
আধা ঘন্টা পরে এমিরেটসের ওয়েটিং রুমে বসে বসে মধ্যপ্রাচ্যগামী শ্রমিকদের দেখছিলাম ... 
কত স্বপ্ন, কত উৎকন্ঠা একেকজনের চোখে ... 
সাথে আনা মোবাইলে শেষ মূহুর্তেও কত কথা চলে ... 
আমি চুপচাপ ভাবি ... 
কত কিছু করা হল না ... 
স্কুলের বন্ধুদের নিয়ে একটা গেট টুগেদার করার কথা ছিল ... 
কাজিনদের একদিন পিজা হাটে খাওয়ানোর কথা ছিল ... 
বউকে নিয়ে একদিন আশুলিয়া যাওয়ার কথা ছিল ... 
ভাইবোন দুইটা ওয়াটার ওয়ার্ল্ডে যায়নি একবারো ... 
বাবা মাকে নিয়ে বেড়াতে যাওয়া হয়নি অনেকদিন ... 
প্রেমিকার দেয়া আমার ঘড়িটা ভাইটার খুব পছন্দ ছিল, বলেছিলাম কিনে দিব এমন একটা ...শেষ মূহুর্তের ব্যাস্ততায় মনে ছিল না ...       
একজীবনে কত কিছু করা হয় না ... 
(শিরোনাম কৃতজ্ঞতাঃ অর্থহীন)


প্রবাস থেকে ০৫১ ...



[ডিস্ক্লেইমারঃ এই ব্লগে কোন জ্ঞানের কথা নাই; কি খাই আর কোন টুথপেস্ট দিয়ে দাঁত মাজি জাতীয় নিতান্তই নিম্নবর্গীয় কথাবার্তা দিয়ে ভর্তি ... যাঁরা শুধু জ্ঞানলাভের জন্য ব্লগে আসেন তাঁরা দয়া করে ভেতরে ঢুকে সময় নষ্ট করবেন না ...]
১ ...
বেশ অনেকদিন লিখি না, কারণ লিখতে মঞ্চায়না ... কেন মঞ্চায়না সেটা অবশ্য জানি না ...
মোটামুটি বৈচিত্র্যহীন জীবন কাটাচ্ছি আবার ... ক্যম্পাস যাই, গবেষণার চেষ্টা করি, নেটে ঘুরি, গান শুনি, ব্লগ পড়ি, রাত বাড়লে খালি রাস্তায় গানের বিচি কানে লাগায় বাড়ি ফিরি, সপ্তায় একদিন রান্না করে পাঁচদিন খাই, প্রতিদিন ক্যালেন্ডার দেখি, দীর্ঘশ্বাস ফেলি, কাজের লিস্ট দেখি, আরো বড় দীর্ঘশ্বাস ফেলি, তারপর আবার সময় নষ্ট করি ... গাছপালা রক্তলাল, প্রতিদিন ভাবি ক্যামেরা নিয়ে বের হব, কেন জানি আর বের হওয়া হয় না ... রাতের বেলা ঝপ করে টেম্পারেচার নেমে যায়, শীত শীত এবং বিষণ্ন লাগে ...
বয়স বাড়লো আরেক বছর ... জন্মদিন শুধুই অনলাইনে, শুভেচ্ছা পাই অনেক; বেশিরভাগই রুটিন তাও ভালোই লাগে ... লাইফ আস্তে আস্তে চোদ্দ ইঞ্চি একটা মনিটরে সীমাবদ্ধ হয়ে যাচ্ছে জিনিসটা একটু দুঃখজনক, কিন্তু এটা মনে হয় অনিবার্যই ... যত দিন যায় আমাদের মুখোশগুলি একটু একটু করে খসে পড়ে, অথবা পুরনো মুখোশের উপর আরেকটা পরে নেই ... আগে মানুষের নিত্যনতুন চেহারা দেখে দুঃখ পেতাম, এখন অসুস্থ একধরণের মজা লাগে ... কি চাই আসলে জীবনে? কি চাই না? যা চাই কেন চাই? আর যা চাই না কেন চাই না? যা চাই তা মুখ ফুটে বলতে পারি না ক্যান? এত দ্বিধা কেন আমাদের? কেন খালি ছুটে চলি, কেন হঠাৎ থেমে গিয়ে বলি না আর খেলব না?
মহাজনে যতন করে তেল দিয়াছেন টাংকি ভরে কিন্তু ব্রেকটা কেন জানি দেন নাই ...
২ ...
আরেকটা হতাশাবাদী লেখা চলে আসতেসে, তার বদলে ভালো ভালো জিনিস নিয়ে কথা বলি বরং ...
যেমন বলা যায় আমার নতুন বান্ধবী আমিনার কথা ... তিনি হাফ মরোক্কান হাফ স্কটিশ ... নীল চোখা, স্বর্ণকেশী, আমাকে ভালু পান 
আপাতত তার প্রিয় কাজ হচ্ছে যখন তখন আমার ঘরে ঢুকে হাচড়ে পাচড়ে বিছানায় উঠে তিড়িং বিড়িং করে লাফানো ... এই লাফানোর সময় তার মাথা স্বাভাবিকের চেয়ে বেশি রেটে কাজ করে এবং তার মাথায় রাজ্যের সব প্রশ্নের উদয় হয়, সেগুলি ধৈর্য্য ধরে জবাব দেয়া লাগে ... প্রশ্নগুলি নিতান্তই সহজ-সরল, "তুমি কি কর", "তুমি ঘুমাও কেন", "তুমি ঘুমাও না কেন", "সারাদিন গান শুন কেন", "এখন গান শুনতেসো না কেন", "দেয়ালে ছবি লাগাইসো কেন", "আমার ছবি লাগাও না কেন" এইসব ... যথেষ্ট পরিমাণ লাফানো শেষ হলে "ক্যান আই হ্যাভ আ গাম" বলে একটা বাবল গাম হাতে নিয়ে তিনি বিদায় হন ...



তার আরেকটা প্রিয় কাজ হচ্ছে ফ্রিজের উপর উঠে বসে থাকা ... তিনি নিজে এইটা করার মত ওস্তাদ এখনো হন নাই, তাই আমি যখন কিচেনে যাই তখন নিয়ম করে তাকে কিছুক্ষণ ফ্রিজের উপর বসিয়ে পাহারা দিতে হয় ... মিনিট পাঁচেক বসে থাকার পর তার মাটির পৃথিবীতে নামার শখ হয়, তখন শান্তি ...
তার আরেকটা প্রিয় জিনিস খাঁটি বাংলাদেশি তরিকায় চা খাওয়া ... আগে আমার মগ থেকে ভাগ বসাতেন, এখন আর ভেজালে না গিয়ে বেশি করে দুধ চিনি দিয়ে আলাদা কাপে বানিয়ে দেই, বালিকা ব্যাপক খুশি তাতে ... "ইয়ামী, আই লাইক ইট দিস ওয়ে" ...
বাংলা শেখানোর চেষ্টা করছি; "পিচ্চি" মানে লি'ল বেবী, এর বেশি আগানো যাচ্ছে না ...
৩ ...
দেশ ছাড়ার পর প্রধান আফসোসগুলির একটা ছিল এফএম রেডিও আর মঙ্গলবারের নকশা [আমি প্রথমালু পড়ি, বর্জন করার কোন শখ নাই] ... ইপ্রথমালো আসার পর নকশা পড়ার (বা ছবি দেখার) শখ মিটলো, আর একদম রিসেন্টলি একসাথে অনেকগুলি বাংলাদেশী অনলাইন রেডিওর সন্ধান পাওয়ার পর এফএম এর দুঃখও ঘুচলো [ এইখানে একসাথে তিনটা রেডিও পাওয়া যাবে] ... আপাতত দিনের একটা বড় সময় ব্যাকগ্রাউন্ডে রেডিও ছেড়ে রেখে কাটে, সমস্যা হয় যখন আরজে গুলি প্যান প্যান শুরু করে ... ওইদিন এক আরজে আপুনী পবন নামে একজনের মেইল পড়তে পড়তে বিপুল আবেগে বলতে থাকলেন "ওঃ আপনার নাম পবন, কি সুন্দর নাম ... আমি জানালা দিয়ে বাইরে তাকিয়ে যখনি দেখি নীল পবন আমার মন ভালো হয়ে যায়" ... আমি হতাশ হয়ে চ্যানেল বদলাই, নীল পবন তো হজম করা যায় না ...   
তবে রেডিওর কল্যাণে অনেক চমৎকার ভুলে যাওয়া গান আবার নতুন করে শোনা হয় ... যেমন কয়েকদিন আগে হঠাৎ শুনলাম মেলা থেকে তালপাতার এক বাঁশি কিনেছি ... এই গানটা বাংলাদেশ রেলওয়ের প্যাটেন্ট করা গান, সেই বাল্যকাল থেকে শুরু করে কামলাগিরিতে ঢোকার পরও যতবার ট্রেনে ঢাকা-চিটাগাং করেছি প্রতিবার "আন্তঃনগর গোধূলিতে আপনাদের স্বাগতম" এর পর মোগল আমলের সাউন্ড সিস্টেমে এই গানটা শুনেছি ... এখন আবার শুনতে গিয়ে টের পেলাম ব্যাকগ্রাউন্ডে ঝিকির ঝিকির শব্দ ছাড়া গানটা কেমন জানি খালি খালি লাগে ...
৪ ...
[সংবিধিবদ্ধ সতর্কীকরণঃ ফুটবলের আলাপ শুরু]
মুভি দেখা হয় না অনেকদিন, কেন কোন সুনির্দিষ্ট কারণ নাই, এমনিই দেখা হয় না ... তবে নিয়ম করে ফুটবল দেখি, লাইভ বেশি পারি না তবে হাইলাইটস মিস হয় না ... ম্যাঞ্চেস্টার সিটি আসার পর ইংলিশ লীগ দুর্দান্ত জমজমাট হয়ে গেছে, টটেনহাম-এস্টন ভিলাও ফাইট দিচ্ছে, এইবার বোধহয় টপ ফোরের মনোপলি ঘুচবে ... ম্যান ইউর আধিপত্য দেখতে দেখতে বিরক্ত হয়ে যাচ্ছি, ম্যান ইউ-চেলসি বাদে অন্য যেকোন টীম জিতলে খুশি হব, আর্সেনাল জিতলে একটু বেশি 
স্পেনে অবশ্য বার্সা-রিয়েলের ডুয়োপলি ভাঙার কোন চান্স দেখি না ... যতক্ষণ বার্সা জিতে [এবং অবশ্যই রিয়েল হারে] ততক্ষণ পর্যন্ত আপত্তিও নাই  ... ইব্রাহিমোভিচ কেমন করবে সেটা নিয়ে একটু টেনশনে ছিলাম, খেলা দেখে ভালৈ লাগলো ... নতুনদের মধ্যে পেদ্রোর খেলাও ভালো লাগলো ... দেখা যাক এইবার কদ্দূর যায় ...
তবে নাটকীয়তার চূড়ান্ত দেখলাম আর্জেন্টিনা-পেরু ম্যাচে ... নিজেদের মাঠে দুর্বল পেরুর সাথেও আর্জেন্টিনা এইভাবে ধরা খেতে খেতে বাঁচবে আশা করি নাই ... হিগুয়াইনকে গোল দিতে দেখে ভালো লাগলো, একে কেন ম্যারাডোনা এত দিন নেয় নাই সেটা ম্যারাডোনাই জানে ... নব্বই মিনিটে পেরুর গোল দেখে ভাবলাম আর আশা নাই, মেসিবিহীন বিশ্বকাপই দেখতে হবে এইবার ... কিন্তু তিরানব্বই মিনিটে ঠিক সময়ে ঠিক জায়গা থেকে টোকা দিয়ে আর্জেন্টিনার আশা আর নিজের ক্যরিয়ার দুইটাই বাঁচিয়ে ফেললো পঁয়ত্রিশ বছরের বুড়া স্ট্রাইকার পালেরমো ... এই গোলের পর ম্যারাডোনার সেলিব্রেশনটা অনেকদিন মনে থাকবে  ... তবে নাটকীয়তার আরো বাকি ছিল, খেলা ততক্ষণে ইনজুরি টাইমও শেষ, সেন্টারের পরই লাস্ট হুইসেল বাজবে; তাই ফিরতি সেন্টার থেকেই পেরুর স্ট্রাইকার নিল গোলে শট, সেই শট সোজা আর্জেন্টিনার ক্রসবার কাঁপিয়ে দিয়ে গেল ... ফিফা টু থাউজ্যান্ড টু তে আমাদের এক ফ্রেন্ড এইভাবে মাঝমাঠ থেকে গোল দিয়ে কুখ্যাতি অর্জন করে ফেলেছিল, ব্যাটারে খেটেখুটে গোল দিতাম আর সে সেন্টার থেকেই সেটা শোধ করে ফেলতো ... বহুদিন পরে সেই গোল খাওয়া আর গালিগালাজ করার কথা মনে পড়লো 
ইউটিউব থেকে আর্জেন্টিনা-পেরু ম্যাচের হাইলাইটস ... ৫-২০ এ পালের্মোর গোল, ৬-১০ এ ম্যারাডোনার স্লাইড আর ৬-২০ এ পেরুর মাঝমাঠ থেকে বার কাঁপানো ...

৫ ...
গত একমাসে অনেক গান শোনা হল ...  সাইমন এন্ড গারফাংকেল শোনা শুরু করলাম, এল কন্ডর পাজা আর সাউন্ড অভ সাইলেন্স শুনে ভালো লেগে গেল, তাই পুরা কালেকশন নামিয়ে ফেললাম ... টানা এক সপ্তা শোনার পর আপাতত বিরতি ...
এরপর ধরলাম পিংক ফ্লয়েড ... আগে শুধু শুনতাম এনাদার ব্রীক ইন দ্য ওয়াল, এইবার উইশ ইউ ওয়ার হিয়ার আর শাইন অন ইউ ক্রেজি ডায়মন্ডের লুপে পড়ে আছি ... অনেকগুলি এলবাম, সব শুনে সারতে সময়  লাগবে ...
এরপর এপোক্যলিপ্টিকা ... এদের কথা পড়েছিলাম বন্ধু তৌফিকের ব্লগে, মেটালিকার নাথিং এলস ম্যাটার্সের চেলো ভার্সন শুনে এপোক্যালিপ্টিকার পাংখা হয়ে গেলাম ... যদিও টানা কয়েকদিন শোনার পর একটু ক্লান্তি ধরে গেছে, চেলো জিনিসটা টানা শুনে ঠিক সুবিধা করা যায় না :-|
তারপর ক্যাটি মেলুয়া ... এই মেয়েটার গানে একটা ইনোসেন্স আছে, হঠাৎ শুনতে খুব রিলাক্সিং লাগে ...
তবে নেশায় পড়ে গেছি মেঘদলের ...
শিরোনামহীনের পর আমার দ্বিতীয় পছন্দের ব্যন্ড হচ্ছে মেঘদল ... কয়েক বছর আগে তাদের প্রথম এলবাম দ্রোহের মন্ত্রে ভালোবাসা শুনে মেঘদলের ফ্যান হয়ে গিয়েছিলাম, আকাশ মেঘে ঢাকা আর নেফারতিতি আমার সবসময়ের প্রিয় দুইটা গান ... বেশ কয়েকমাস ধরে শুনছিলাম মেঘদলের দ্বিতীয় এলবাম আসছে, অবশেষে হঠাৎ একদিন দেখলাম বের হয়ে গেছে ... নামালাম, শুনলাম, তারপর নেশা হয়ে গেল ... রাত নাই দিন নাই সারাদিন খালি মেঘদল বাজাই ... কবে এই নেশা কাটবে এখনি বলা যাচ্ছে না ...
খ্রাপ মানুষরা চাইলে এই লিংক থেকে মেঘদলের দ্বিতীয় এলবাম শহরবন্দী নামিয়ে নিতে পারেন ...
আপাতত ধৈর্য্যশীল পাঠকের জন্য মেঘদলের গান, নির্বাণ ... কিছু  বিষাদ হোক পাখি, নগরীর নোনা ধরা দেয়ালে ...








     Get this widget 
|
     Track details  
|
         eSnips Social DNA    







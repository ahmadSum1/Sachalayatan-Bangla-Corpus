প্রবাস থেকে ০০৭ ...



১ ...
দেশ ছাড়ার পরে চুল দাড়ি কাটা মোটামুটি বাদ দিয়ে দিয়েছি, অনেকখানি আলস্য এবং বোধহয় খানিকটা বৈরাগ্যজনিত কারণে ... সপ্তাদুয়েক পরে যখন নিজেকে মোটামুটি মাদ্রাসার খাবলা খাবলা দাড়ি ওঠা বাচ্চা মৌলানাদের মত দেখাতে লাগল তখন একদিন সব আলস্য ঝেড়ে অপারেশন ক্লিন হার্টের প্রস্তুতি নিলাম ... লাভ হল না ... শেভিং জেল আছে, আফটার শেভ আছে, কিন্তু রেজর নাই ... ফরেনযাত্রা উপলক্ষে কেনা নতুন রেজার এবং একগাদা ব্লেড খুব যত্ন করে দেশে ফেলে এসেছি ...
এখানে ব্লেডের দাম কত সেটা জানার পর মেজাজ খারাপটা মোটামুটি হাহাকারে রূপ নিল ... কোন জিনিসের দাম জানা মাত্র সেটাকে সত্তর দিয়ে গুণ করার বদভ্যাসটা এখনো ছাড়তে পারি নাই ...
আস্তে আস্তে এই লিস্টটা বড় হচ্ছে ... অনেক কিছু আনা জরুরী ছিল, কিন্তু আনি নাই ...
সবচেয়ে বেশি পেইন দিচ্ছে গল্পের বইয়ের অভাব ... সেই থ্রী-ফোর থেকে অভ্যাস শোয়ার আগে একটা বই চোখের সামনে মেলে রাখা ... কিংবা খাওয়ার সময় ... কিংবা পড়ালেখার মাঝে ... কিংবা যখন কিছুই ভাল্লাগে না তখন ... জানতাম লাগেজে জায়গার খুব টানাটানি হবে কিন্তু তারপরেও ঠিক করে রেখেছিলাম অন্তত কিছু খুব পছন্দের বই সাথে নিয়ে আসব ... শেষ মূহুর্তের ব্যস্ততায় মনে রইল না ...
সেই সময় প্রথম আলো গর্ভধারিণী ছবির দেশে কবিতার দেশে আপনারে আমি খুঁজিয়া বেড়াই দেশের বাইরে দেশ আমার বন্ধু রাশেদ কিংবা জোছনা ও জননীর গল্প আবার পড়ার কোন উপায় নাই সেটা টের পাওয়ার পর থেকেই সেগুলো পড়ার জন্য হাত নিশপিশ করা শুরু করল ...
দরকারী সফটওয়ারগুলো সব একটা ডিভিডি করা ছিল ... সেটা আনি নাই ... নেট থেকে ফ্রী ভার্সন খুঁজে বের করতে করতেই সারা দিন শেষ ...
আরেকটা ডিভিডিতে ছিল কম্পু রিলেটেড সব ইবুকের কালেকশন ... সাথে প্রচুর গল্পের বই ... ও’হেনরি রাইগার হ্যগার্ড কিংবা সিডনি শেল্ডন সবার ফুল কালেকশন ... এই ডিভিডিটাও অন্যগুলির সাথে ছিল ... আনি নাই বলাই বাহুল্য ...
আপাতত তাই ই-স্নিপ্স আর পিটুপি ভরসা ... বিরক্ত লাগে খুব ... কিন্তু কিইবা করার আছে এছাড়া ...
২ ...
এখানে সপ্তাহ কাটে ঝড়ের বেগে ... প্রতিদিন একই রুটিন ... ক্লাস অফিস এসাইনমেন্ট প্রোগ্রামিং রিসার্চ পেপার টিএশিপ সুপারভাইজার ... এর মাঝেই ফেসবুক সচলায়তন বিডিনিউজ প্রথম আলোতে ঘোরাঘুরি ... ইয়াহু মেসেঞ্জারে সারাদিন ঘাপটি মেরে বসে খেয়াল রাখা কখন কে আসে যায় ... রাত্রে বাসায় ফিরে রান্না খাওয়া ধোয়া ... ক্লাস লেকচারের সাথে ক্রমবর্ধমান গ্যাপ কমিয়ে আনার বৃথা চেষ্টা ... এসব করতে করতে কখন যে মঙ্গল বুধ বিষ্যুদ পাড়ি দিয়ে শুক্রবার চলে আসে খবর থাকে না ...
উইকএন্ডের দুটা দিন প্রাণপণে চেষ্টা করি সময়কে আটকে রাখার ... লাভ হয় না ... সারা সপ্তার রান্না, লন্ড্রী, সুপারমার্কেটে ঢু মারা ... হাল্কা পাতলা পড়ালেখা ... আর পাঁচদিনের পেন্ডিং ঘুমের হিসাব চুকাতে চুকাতে দিন শেষ ...
শনিবারের টিএসসির আড্ডা মিস করা শুরু করেছি ... আর বইমেলা ...
৩ ...
আজকে দুইটা মুভি দেখলাম ... তারে জামিন পার আর চাক দে ইন্ডিয়া ... চাক দে ইন্ডিয়া খুব ভাল লাগল ... আর তারে জামিন পার তো অসাধারণ ... দার্শিল সাফারির এক্টিং দেখে আমি মুগ্ধ ...
আইন্সটাইন আর দা ভিঞ্চি কি আসলেই ডিসলেক্সিক ছিলেন? জানতাম না ...
আমার প্রিয় তিনটা হিন্দি ছবিই এখন আমির খানের ... রং দে বাসন্তি দিল চাহতা হ্যায় আর তারে জামিন পার ...
স্যালুট গুরু ...     
দ্য কন্সট্যান্ট গার্ডনার আর থ্রী হান্ড্রেড নামানো শেষ ... দেখি কবে দেখা যায় ...
৪ ...
আমার সবচেয়ে ক্লোজ ফ্রেন্ডদের একজন প্রেম করতো ভার্সিটি লাইফের একদম শুরু থেকে ... নিজের ইনিংস তখনো শুরু হয়নি ... শুরু হওয়ার কোন সম্ভাবনাও তখন ছিল না ... তাই বসে বসে ওদের কাজকারবার দেখতাম ... বেচারারা মিনিটে সাত টাকা দিয়ে কথা বলতো ... ক্লাসে শেষ করা মাত্র নায়ক ছুট দিত গাজীপুর টু ঢাকা ... আমরা দেখতাম ... আর মুখে আঙ্গুরে কোন ফুড ভ্যালু নাই টাইপ ডায়লগ দিয়ে মনে মনে “মেরা নাম্বার আয়েগা” জাতীয় দুরাশা পোষণ করতাম ...
আস্তে আস্তে দিন গেল ... চোখের সামনে দেখলাম কত যন্ত্রণা কত বাধা আসতে পারে প্রেম করলে ... ছেলের বাসায় কেউ কথা বলে না ... মেয়ের বাবা একটার পরে একটা সম্বন্ধ আনে ... মোবাইল সীজ হয় ... বাড়ি গেলে আর মেয়েকে আসতে দেয় না ... কান্নাকাটি রাগারাগি ইমোশনাল ব্ল্যাকমেইলিং আরো কতকি ...
এই জুটিটা শেষ পর্যন্ত সারভাইভ করতে পারবে কিনা সেটা নিয়ে মাঝে মাঝেই সন্দেহ হত ... যেমন একবার মেয়ে বাড়ি গিয়ে আর ফিরতে পারলো না ... ক্লাস শুরু হয়ে গেছে অথচ কোন খবর নাই ... মোবাইলে পাওয়া যায় না ... কি করা যায় ... বললাম চল দোস্ত গিয়া দেইখা আসি ... সত্যি সত্যিই ক্লাস শেষে সন্ধ্যায় সদরঘাট রওনা দিলাম তিনজন ... লঞ্চে মেঘনা পাড়ি দিয়ে মাঝরাতে চাদপুর ... কোন হোটেলে জায়গা দেয় না চেহারা দেখে ... কী যন্ত্রণা ...
নায়িকার বান্ধবীকে স্পাই বানিয়ে দূর্গের ভিতর খবর পাঠানো হল নায়ক হাজির ... নায়িকা কিভাবে দূর্গ থেকে বের হল সেটা আরেক বিশাল ইতিহাস ... না বলি এখন ...
গতকাল সকালে ফেসবুক খুলে ইনবক্সে দেখি পারভেজের মেসেজ ... দোস্ত গতকাল আমাদের এনগেজমেন্ট হইছে ... ফেব্রুয়ারীতে বিয়া ...
খুব খুশি হওয়ার কথা ছিল ... ঠিক সিনেমার মত হ্যাপী এন্ডিং ... নায়কের বন্ধুদের তো এখন ঢোল বাজায়ে গান গাওয়ার কথা ...
কিন্তু কেন জানি মন খুব খারাপ হয়ে গেল ... 
পারভেজ-বৃষ্টি ... সুখী হও তোমরা ...


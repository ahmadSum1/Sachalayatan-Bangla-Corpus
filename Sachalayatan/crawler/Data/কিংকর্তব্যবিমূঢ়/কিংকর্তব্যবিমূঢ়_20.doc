প্রবাস থেকে ০৪৪ ...



শাহীন স্কুলে আমাদের এক টিচার ছিল, নাম জুলফিকার, আমরা ডাকতাম জুলি ... তার অনেক কাজের একটা ছিল প্রতি সপ্তায় একদিন একটা কাপড় কাটার কেঁচি নিয়ে স্কুলের কলাপসিপল গেইটের সামনে দাঁড়ায়ে থাকা, আর কারো চুল একটু বড়  দেখলেই ঘ্যাচ করে মাঝখান থেকে এক খাবলা কেটে দেয়া ... সেই চুল সাইজ করার জন্য তখন পুরা মাথা কদমছাট দেয়া ছাড়া উপায় থাকতো না ...
আমারে কখনো জুলি সাহেবের নাপিতগিরির শিকার হতে হয় নাই, কারণ বড় চুল রাখার সাধ বা সাধ্য কোনটাই ছিল না ... আমার চুল [বাংলা, হিন্দী নিয়া আলোচনা হচ্ছে না] খুবই খাইষ্টা কিসিমের, একটু বড় হওয়া মাত্রই বাতাসের যত ধুলা বালি কাগের ঠ্যাং বগের ঠ্যাং আছে সবকিছুকে ব্ল্যাকহোলের মত আটকে ফেলে ... সেই ময়লার ডিপো মাথায় নিয়ে ঘুরতে যে পরিমাণ গান্ধা হওয়া লাগে আমি ততটা না ...
কানাডা আসার পর প্রথম এক দেড় মাস ব্যাপক রকম সব বাঁশের উপরে ছিলাম, চুল কাটার মত তুচ্ছ জিনিস নিয়ে মাথা ঘামানোর সময় ছিল না ... মিডটার্ম দিয়ে একটু সুস্থির হওয়ার পরে দুইটা মৌলিক আবিষ্কার করলাম ... এক, চুলের দৈর্ঘ্য অনেক দিন আগেই ডিফল্ট ভ্যালু পার হয়ে গেছে ... দুই, বাতাসে ধুলা বালি হিউমিডিটি কম থাকার কারণেই হোক বা বুড়া বয়সে চুলের গুণগত মানোন্নয়নের জন্যই হোক, চুল আর আগের মত জটা পাকাচ্ছে না, বেশ ঝরঝরা আলাদা আলাদাই আছে ... আমি অলস মানুষ, বাটে না পড়লে কিছুই করি না, তাই খামাখা চুল কাটতে যাওয়ার কষ্টটা আর করলাম না ...
কাজেই সেটা বাড়তে থাকলো ... মা ওয়েবক্যামে ঝাড়তো, সেগুলি এক কান দিয়ে ঢুকিয়ে আরেক কান দিয়ে বের করে দিতাম ... প্রেমিকা প্রথম প্রথম বাহ-ভালৈ-তো-লাগে, তারপরে যা-খুশি-করগা-আমার-কি আর শেষে উফ-কাটিস-না-ক্যান-বাপ-আর-কত মার্কা ডায়লগ দিত, কান দিলাম না ... বন্ধুবান্ধব দুই ভাগ হয়ে গেল, একদল এক্সট্রিম সাপোর্টার, আরেকদল এক্সট্রীম অপোজিশন ... যাই হোক, সকল বাধা তুচ্ছ করে আমি আমার ঝুঁটি বাঁধার টার্গেটের দিকে আগাতে থাকলাম ...
ঝুঁটি হওয়ার আগের স্টেজটা মহা বিরক্তিকর ... চুল তখন যথেষ্টই বড়, একটু বাতাস দিলেই নাকে চোখে খোঁচা দিতে থাকে, কিন্তু ঝুঁটি বেঁধে ঝামেলামুক্ত হওয়া যায় না ...  দাঁতে  দাঁত চেপে এই সময়টাও পার করলাম ...
মোটামুটি চুল কাটা বাদ দেয়ার তের-চোদ্দ মাস পর থেকে একটা বেশ ভালো সাইজের পনিটেইল বেঁধে ঘোরা শুরু করলাম ... বেশ কিছু ভাবের ছবি তুলে ফেইসবুকে সার্কুলেট করে সমপরিমাণ বাহবা এবং উষ্টাপ্রাপ্তির পরে দেখলাম আর কোন টার্গেট নাই, বুঝলাম এই যন্ত্রণাকে আর পোষার কোন মানে নাই ...
আজকে নতুন শহরে খুঁজে খুঁজে ডলারশপ বের করলাম, ঢুকতে গিয়ে দেখি পাশে ছোট একটা সেলুন, তাতে এক চাইনিজ রূপবতী আরেক কাল্লু খালামণি ক্যাচ ক্যাচ করে চুল কাটে ... ভাবলাম, আর ভাবাভাবি কইরা কাম নাই, কোরবানির টাইম চলে আসছে ... ঢুকলাম, খালামণি চুলের সাইজ দেখে কয়, কি তুমি ন্যাড়া করবা নাকি ... বললাম, অলমোস্ট ... সে অবাক, সত্যি?
দেড় বছরের সাধনা পরের বিশ মিনিটে ঘ্যাচ ঘ্যাচ করে বিসর্জন দিয়ে আসলাম ... বাসায় ঢুকেই পড়লাম চীনদেশী বালিকার সামনে, ছেমড়ি ও-মী-গড-হোয়াট-হ্যাভ-ইউ-ডান বলে এমন একটা চিৎকার দিল যে বাড়ির অন্য বাসিন্দা কানাডিয়ান ছোকরা স্কট তার রুমের দরজা খুলে উঁকি মারলো কি ঘটনা দেখার জন্য ...
আর কবে এমন পনিটেইল বাঁধা হবে, বা আদৌ হবে কিনা কে জানে ... কেমন জানি খালি খালি বিসর্জন বিসর্জন একটা ভাব জন্ম নিচ্ছে, আপাতত রবীন্দ্রবাবুর গান শুনে ভাব কাটানোর চেষ্টা করা হচ্ছে :-/








     Get this widget 
|
     Track details  
|
         eSnips Social DNA    







প্রবাস থেকে ০৫৪ ...




[সংবিধিবদ্ধ সতর্কীকরণঃ ফুটবলের কথা দিয়া ভর্তি; পড়ে মেজাজ খ্রাপ হইলে আমি দায়ী না  ]
১ ...
অবশেষে বার্সা হারলো ...
গত সীজনের ট্রেবল জেতার পর থেকেই জানতাম এইটা হবে; একসময় না একসময় এই দলটা মাটিতে থামতে বাধ্য ... হয়তো প্লেয়ারদের ফর্ম থাকবে না; হয়তো কী-প্লেয়াররা ইনজুরিতে পড়বে; হয়তো নতুন সাইনিংগুলি কাজ করবে না; হয়তো সব ঠিক থাকার পরও শুধু সবকিছু জিতে যাওয়ার অবসাদ থেকেই টীমটা আস্তে আস্তে ঝিমিয়ে যাবে ... মোটামুটি সবগুলি কথাই সত্য হয়েছে; থিয়েরী অঁরি ফর্মে ছিল না, তার জায়গায় একেবারে নতুন আনকোরা পেদ্রো গোলের পর গোল দিয়ে ম্যাচ বের করে এনেছে; ইনিয়েস্তা-আবিদাল প্রায় পুরা সীজন ইনজুরিতে ছিল, ম্যাক্সওয়েল-কেইতা কাজ চালিয়ে গেছে; ইব্রা অনেক বড় ম্যাচে ফ্লপ খেয়েছে, লিওনেল মেসি ম্যাজিক দেখিয়ে পার করে দিয়েছে; দুর্বল দলের সাথে ড্র করে বা হেরে গিয়ে মোটিভেশনের অভাবের লক্ষ্মণ দেখিয়ে তারপর বড় ম্যাচগুলিতে দারূণভাবে ফিরে এসে সমালোচকদের মুখ বন্ধ করেছে বার্সা ...
কিন্তু শেষমেষ থামতে হলে ইন্টার মিলানের সাথে চ্যম্পিয়ন্স লীগের সেমিতে ... খেলা আসলে শেষ হয়ে গিয়েছিল ফার্স্ট লেগে হারার পরই, ইন্টারের মত আল্ট্রা ডিফেন্সিভ দলের সাথে দুই গোলে জেতা প্রায় অসম্ভব জানতাম, তাও কেন জানি বিশ্বাস ছিল হবে ... প্রায় হয়ে গিয়েও শেষমেষ হইলো না ...
হোসে মরিনহো আপাতত পণ্ডিতদের খুব প্রশংসা পাচ্ছে দুর্ধর্ষ ট্যাকটিশিয়ান হিসাবে; বার্সাকে ন্যু ক্যম্পে দুই গোল দিতে না দেয়ার জন্য ... আমি সেটায় খুব একটা একমত হতে পারলাম না কারণ মরিনহোর কোন প্ল্যান বি ছিল না ... বিরাশি মিনিটে ওপেন নেটে বোজানের হেডটা মিস না হলে বা আরো পরে হ্যান্ডবলের অজুহাতে গোলটা ডিসএলাউড না হলে বার্সাই ফাইনাল খেলতো; মরিনহোর পক্ষে সম্ভব ছিল না এগারোজন ডিফেন্ডার নিয়ে সেখান থেকে খেলায় ফিরে আসার ... ট্যাকটিশিয়ান হিসাবে বরং আমি গুস হিডিংককে গুরু মানি; গতবছর সেমিফাইনালে তিনি দেখিয়ে গেছেন কিভাবে ডিফেন্সিভ খেলেও কাউন্টার এটাকে বার্সাকে হারাতে হয়; সেইবার ভাগ্য বার্সার পক্ষে ছিল তাই হারা ম্যাচও শেষ মূহুর্তের গোলে ড্র করে ফাইনালে উঠে গিয়েছিল; এইবার ভাগ্য সাথে ছিল না, সেটাই অবশ্য স্বাভাবিক কারণ প্রতিবারই যদি সাথে থাকতো তাহলে আর সেটাকে ভাগ্য বলা হত না ...
এনিওয়ে, সামনের বছর  সবাইকে আবার দেখে নেয়া হবে 
২ ...
বহু বহু বছর আগে নিতান্তই পোলাপানকালে বাসার সব মানুষ মিলে মোহামেডান-আবাহনীর ম্যাচ দেখতাম; তারপর আইইউটি টিভি রুমে ব্যাপক হৈ চৈ করে পিচ্চি একটা টিভিতে আরও অনেক পোলাপান মিলে খেলা দেখা হতো; বড় ম্যাচগুলিতে এক দেড় ঘন্টা আগে থেকে গিয়ে বসে না থাকলে জায়গা পাওয়াই মুশকিল ছিল ... বড় ম্যাচ না থাকলে অবশ্য কিছু আফ্রিকান ছেলে ছাড়া তেমন কেউ থাকতো না, নাম-টাম না জানলেও শুধু প্রতি সপ্তাহে একসাথে খেলা দেখতে দেখতেই তাদের অনেকের সাথে বেশ খাতির হয়ে গিয়েছিল ...
আইইউটি থেকে বের হওয়ার পর এই একসাথে খেলা দেখাটা বন্ধ হয়ে যায় ... বাসায় ফুটবল নিয়ে আর কারো আগ্রহ নাই, একা একাই দেখতাম ... বাইরে আসার পর প্রথম বেশ কয়েক মাস খেলা দেখার কোন সিস্টেমই পাই নাই, পরে আস্তে আস্তে বিভিন্ন স্ট্রীমিং সাইটের সন্ধান পেতে থাকি ...
এই স্ট্রীমিং সাইটগুলিতে খেলা দেখতে দেখতেই আস্তে আস্তে টের পাই আমি একা না, দুনিয়ার বিভিন্ন প্রান্তে আরো অনেক মানুষ কাজকাম বাদ দিয়ে নির্দিষ্ট সময়ে খেলা দেখতে বসে যায় ... বাল্যবন্ধু বিজন, যার সাথে একসময় মোহামেডান-আবাহনী নিয়া তীব্র তর্ক করতাম, এতদিন পরে এসে টের পাই সেও বার্সার ফ্যানাটিক সাপোর্টার আর খেলা শুরু হলেই ওকলাহোমা থেকে নক শুরু করে, "ঐ লিংক পাইসিস? আমারটায় চাইনিজ কমেন্ট্রি, ইংলিশ পাইতেসি না" ... ওহাইও থেকে ফয়সাল ভাই ফেইসবুকে লেখে, "কি মনে হয়, আজকে পারবে তো?" ... ঢাকা থেকে সুহান রিজওয়ান বলে, "ভাইয়া ইয়া নাফসি ইয়া নাফসি করেন" ... কিংবা সিসিবির কামরুল ভাই, "ঐ মিয়া খেলা দেখবা না?" ... কিংবা সাউথ ক্যারোলাইনা থেকে ইশতিয়াক রউফ; কিংবা সুদূর অস্ট্রেলিয়ার মেলবোর্ন থেকে রুবেল; কিংবা ভার্সিটির জুনিয়র নাফিস, ছেলেটার সাথে প্রতি খেলার পরেই কথা হয় অথচ একবারো জিজ্ঞেস করা হয়না ছেলেটা এখন কোথায় আছে ...
এভাবে আস্তে আস্তে হাজার হাজার মাইল দূরে ছড়িয়ে ছিটিয়ে থাকা কিছু মানুষ শুধু একটা নির্দিষ্ট দলের খেলাকে কেন্দ্র করে নিজেদের একটা ভার্চুয়াল নেটওয়ার্ক তৈরি করে ফেলে, যেটার আকর্ষণ একসময় মূল খেলার চেয়েও বেশি হয়ে যায় ... ইন্টারনেট রকস ...
খানিকটা অপ্রাসংগিক হলেও এই ছবিটা দেয়ার লোভ সামলাতে পারছি না ... ন্যু ক্যম্পে গিয়ে ঠিক এইভাবে একটা ছবি তুলতে পারলে জীবনের উইশ লিস্ট থেকে একটা  জিনিস কমতো ...

৩ ...
একটা নির্দিষ্ট সময় পর্যন্ত জীবনের সব সিদ্ধান্ত বাপ-মা নিয়ে দিত এবং তারপর জোর করে ঘাড়ে চাপিয়ে দিত ... সেই সিদ্ধান্তগুলির বেশ কিছু পরে ব্যাকফায়ার করেছে এবং পরবর্তীতে অন্য কোন সিদ্ধান্ত নেয়া প্রসঙ্গে সেগুলির রেফারেন্স দিতে গিয়ে আবিষ্কার করেছি যে সিদ্ধান্তগুলি যে ভুল ছিল সেকথাটা মেনে নেয়ায় তাঁদের সদিচ্ছা নির্বাচনের ফল মেনে নিতে বাংলাদেশের পরাজিত রাজনৈতিক দলগুলির সদিচ্ছার কাছাকাছি ... তাঁদের ইন্টেনশন নিয়ে কখনোই প্রশ্ন তুলি না, কিন্তু তারপরও এখান থেকে পাওয়া খুব মূল্যবান একটা শিক্ষা হচ্ছে নিজের সিদ্ধান্ত নিজেকে নিতে হয়; সেটা ভুল হোক আর ঠিকই হোক ...
গত দুই বছর লাইফে বড়সড় সিদ্ধান্ত নেয়ার জটিলতা খুব বেশি ছিল না; এখন হঠাৎ করে আবার একটা ক্রসরোডে এসে মনে হচ্ছে সিদ্ধান্তটা জোর করে কেউ নিয়ে দিলে খারাপ হইতো না :-|
৪ ...
যুধিষ্ঠিরদার পোস্ট পড়ে আবার মার্ক নফলার শোনা হচ্ছে ... আমার গান শোনার অভ্যাস গড়ে উঠেছে অনেক পরে আর মোটামুটি কারো গাইডেন্স ছাড়া, একেবারে নিজে নিজে ... তাই নফলারের সাথে পরিচয় লোকাল হিরোর সাউন্ডট্র্যাক দিয়ে ... গোয়িং হোম গানটা শুনলেই কেমন জানি মন খারাপ লাগে এবং হালকা হালকা বাড়ি যাওয়ার ইচ্ছা হতে থাকে ...

অডিও ভার্সন এইখানে পাওয়া যাবে ...



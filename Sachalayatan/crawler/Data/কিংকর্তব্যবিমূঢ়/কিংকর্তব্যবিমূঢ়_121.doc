সেই যে আমার নানা রঙের দিনগুলি - ২ ...



দেড় বছর বয়সে ব্রাক্ষ্মণবাড়ীয়া ছেড়ে যশোরে পাড়ি জমাই আমি ... (আম্মা দাবী করেন সেটা নাকি ছিল হাওয়াইজাহাজ ভ্রমণ, আমার যেহেতু পুরা জার্নির এক মিলিমিটারও মনে নেই সেহেতু আমি এখনো "জন্মেও হাওয়াইজাহাজে চড়ি নাই" বলে দুঃখ করে বেড়াই ... )
যশোরের বাড়িটা ছিল সেইরকম ... ক্যান্টনমেন্টের কোণায় বিশাল টিনশেডের বাংলো ... সামনে ফুলবাগান ... পিছনে উঠান ... উঠানের পাশে চৌবাচ্চা (আমরা বলতাম হাউজ) ... সেই হাউজ ভর্তি তেলাপিয়া ... আমগাছ জামগাছ পেয়ারা গাছ ... যেহেতু জায়গার অভাব নাই এবং ফাইফরমাশ খাটার জন্য অফিস থেকে সার্বক্ষণিক লোক পাওয়া যায় কাজেই পিতাজী বাড়ির ভেতর মুরগি পালনের প্রজেক্ট হাতে নিলেন ... 
ছোট্ট কিংকংএর জন্য সেটা ছিল একটা দুর্দান্ত ব্যপার ... বাড়ীর একপাশে বিশাল শেড ... সেই শেড ভর্তি সাদা সাদা মুরগী ... দিনের একটা সময় তাদেরকে শেড থেকে বের করা হয় ফ্রী হ্যান্ড এক্সারসাইজের জন্য ... তাদের পেছনে পেছনে কিংকং দৌড়ায় ... আর কিংকংয়ের পিছনে তার মা ... কলা খাওয়ানোর জন্য (কি হাস্যকর) ... 
যশোরের বাসাটার সবই ভালো ছিল, একটা জিনিস ছাড়া ... সেটা বলার আগে একটা ডিসক্লেইমার দেই (আসলে শুরুতেই দেওয়া উচিৎ ছিল), এখন পর্যন্ত যা যা বলেছি এবং নেক্সট কিছুক্ষণ যা বলব সবই শোনা কথা, অল্প কয়টা স্টীল পিকচার ছাড়া যশোরের আর কোন স্মৃতি আমার নেই ... 
বাড়ীটার ঠিক পেছনে একটা বিস্তীর্ন জায়গা খালি পড়ে ছিল ... তার পর থেকে শুরু হয়েছিল চাষের জমি, তারও পরে গ্রামের ঘরবাড়ি ... বাবা-মা ঐবাড়ীতে ওঠার কয়েকদিন পর  জানতে পারেন বাসার পেছনের ঐ খালি জায়গাটা একটা কবরস্থান, সেটার সীমানা শুরু হয়েছে আমাদের বাসার দেয়ালের ঠিক পর থেকে ... 
কবরস্থান কথাটা শুনলে একটু গা ছমছম করে ঠিকই, কিন্তু কবরস্থানের পাশে বাড়ী ব্যপারটা আসলে এমন আলাদা কিছু না ... সন্ধ্যার পর শেয়াল ডাকে, কিংকংও  সেটায় আর ভয় পায় না ... 
কিন্তু ভয়ের একটা ব্যপার তারপরও ঘটে ... বাড়ীর দেয়াল থেকে অনেকখানি দূরে, ঠিক কবরস্থানের অন্য প্রান্তে একটা বাজ পড়ে ঝলসে যাওয়া তালগাছ ... খৃষ্টানদের কবরস্থান অনেক সাজানো-গোছানো হয়, দেখলে একটা শান্তি শান্তি পবিত্র ভাব হয়, মুসলিম কবরস্থানে তা নেই ... বিরান একটা জায়গা, শেষ মাথায় একটা আধপোড়া তালগাছ, আমার যদিও মনে নেই দৃশ্যটা কিন্তু এই বর্ণনা শুনলে যে ছবিটা তৈরি হয় মাথার মাঝে সেটা ঠিক দৃষ্টিসুখকর না ... 
পিচ্চি কিংকং সেই তালগাছ দেখে ভয় পায় ... বাবা-মায়ের বর্ণনা অনুযায়ী আমি হয়তো বাগানে নিজের মনে খেলছি, হঠাৎ চোখ পড়ল সেই তালগাছে, তারপরেই বিকট চিৎকার করে বাসার ভেতরে দৌড় ... চোখ-মুখ নীল ... পরের দুয়েকদিন নাকি আমাকে বাসা থেকেই বের করা যেত না ... আর বের হলেও চোখমুখ আড়ষ্ট করে খুব সচেতনভাবে তালগাছ দর্শন থেকে দৃষ্টি সংযত রাখতাম (মনে হয় এভাবেই বেপর্দা নারীদের থেকে দৃষ্টি সংযত রাখতে বলা হয়েছে ... )
ব্যপারটা আমার কাছে এখন খুবই হাস্যকর মনে হয় এবং আমি বিভিন্ন সাইকোলজিক্যাল ব্যাখ্যা দাঁড় করাই, কিন্তু আমার বাবা-মায়ের তখন তেমন মনে হয়নি ... তাঁরা খানিকটা চিন্তিত, খানিকটা আতংকিত হন ... পিতাজী চেষ্টা করেন গাছটা কেটে ফেলা যায় কিনা তার ব্যবস্থা করার ... তখন বের হয় নতুন নতুন তথ্য ... এই গাছ নাকি বহুদিন ধরে এমন জম্বি অবস্থাতেই আছে ... কবে নাকি কে কাটার চেষ্টা করছিল, দুইটা কোপ দেয়ার পরেই তার রক্তবমি শুরু হয় ... যাই হোক, সব কথার আসল কথা হল, এই গাছ কেউ কাটতে বা কাটতে দিতে রাজী না ... 
মিশন অ্যবোর্টেড ...
এলাকার মুরুব্বীরা প্রস্তাব দিল এই সমস্যার সমাধান পার্থিব লাইনে হবে না, দ্বীনি তরিকা ইজতেমাল করতে হবে ... এইটার মূলে আছে একটা দুষ্ট প্রকৃতির জ্বীন ... মসজিদে মিলাদ আর গলায় তাবিজ দিলেই নাকি সব সমস্যার সমাধান হবে ... মিলাদ বোধহয় দেয়া হয়নি ... তবে বিশাল সাইজের একটা মাদূলী ঠিকই গলায় ঝোলানো হয়েছিল ... মা বলেন এইটা দেয়ার পরে নাকি আসলেই ভয় পাওয়ার রেট অনেক কমেছিল, বাবা বলেন, আরে ধূর এক ফোঁটাও না, তোর মায়ের চিন্তা কমছিল এই আরকি ... 
জ্বীনের কথা যখন চলে আসলোই তখন জ্বীনের বাদশার কথাটা বলে নেই বরং  ... না না আমাদের এক বাফের এক হুয়া মুকিত সাব না, এইটা আসল জ্বীনের বাদশা, নাম তার খনকার ... আমার নানী প্যারালাইজড হয়ে যাওয়ার পর ডাক্তাররা যখন মোটামুটি সময়ের হাতে সবকিছু ছেড়ে দিয়ে নিজেরা হাত গুটিয়ে নিয়েছেন, তখন নানাজান তাকে যোগাড় করেন ... সম্ভবত মসজিদে পরিচয় ... সে নানাকে কি বলে হাত করেছিল জানিনা, তবে আমার নানা মোটামুটি বাস্তববুদ্ধিবিবর্জিত মানুষ, তাঁকে বশ করা খুব কঠিন কিছু না ... কাজেই নানাবাড়িতে মামাদের অনুপস্থিতিতে রেগুলার বসতো জ্বীনের আসর ... খনকার সাব নাকি তার পোষা জ্বীনদের মাধ্যমে নানীর রোগের অব্যর্থ অষুধ হাজির করবেন ... 
আমি নানাবাড়ী থাকার সময় একবার এমন আসর বসে ...  তখন থ্রী অথবা ফোরে পড়ি ... জ্বীনের আগমন উপলক্ষ্যে সারা বাড়ীর সমস্ত ইলেকট্রিক বাতি নিভিয়ে দিতে হল (জ্বীন-ভূতদের মনে হয় ইলেকট্রিক বাতিতে অ্যালার্জি হয়, ফ্যানের বাতাস অবশ্য "ঠিকাছে") ... রাত ঠিক বারোটা এক মিনিটে জ্বীন মহাশয়ের আগমন (জ্বীনেরা ইন্টারন্যাশনাল টাইম অনুযায়ী ভিসা পায় কেন?) ... বিকট চিৎকার করে "তিনি" সালাম দেন ... আমার নানা খুবই ভদ্রভাবে সালামের উত্তর দেন ... ঘরের মধ্যে ধামধুম আওয়াজ হয়, ফাইজলামীর চূড়ান্ত ... 
সেই খনকার সাব প্রতি সিটিংয়ের বিনিময়ে নানার থেকে উচ্চহারে "হাদীয়া" নেন ... নানাজান তার ছেলেদের না জানিয়ে জমি-জমার আয় থেকে সেই টাকা দিতে থাকেন ... যতদিনে মামারা এইগুলি জানতে পারেন টার আগেই খনকার সাব নানার জমি বেচা টাকায় সৌদী আরব পাড়ি জামিয়েছেন (জ্বীনের ঘাড়ে না, হাওয়াই জাহাজে চড়েই ... ব্লগের জ্বিনের বাদশা আর বাস্তবের জ্বীনের বাদশাই হোক, কেউই আর মাগনা উড়তে পারে না আজকাল ... )
এই ব্যপারটা বড় হওয়ার পরেও আমাকে খুব অবাক করে ... আমার নানা মোটেও কোন অর্ধশিক্ষিত গ্রাম্য ধর্মপ্রাণ মানুষ না ... রীতিমত ইংরেজী শিক্ষায় শিক্ষিত রেলওয়ের কর্মকর্তা ... ধার্মিক ছিলেন ঠিকই কিন্তু তারপরও কোন জাদুতে জ্বীনের বাদশা তাকে এইভাবে বশ করেছিল আমি আজও বুঝিনা ... 
তবে আমি একটা ব্যপার ভেবে বেশ গর্ব অনুভব করি, সেটা হল প্রথমবার জ্বীনের মজলিশ দেখে আমার মাথায় প্রথম যে চিন্তাটা এসেছিল সেটা হচ্ছে দেই লাইটটা জ্বালায়ে, দেখি ধামধুম শব্দগুলি আসলে ব্যাটা টেবিলে বাড়ি মাইরা করে কিনা ... তখন পোলাপান ছিলাম করার সাহস হয় নাই (জ্বিনের চেয়ে বেশি নানাজানের ভয়), আরেকটু বড় হলে বা দলে আর কেউ ঠাকলে করে ফেলতাম নিশ্চিত ...  
যাইহোক, জ্বীন পরী তালগাছের দৈত্য সব কিছুকে মোটামুটি সমীহ করেই আমি যশোরে কাটাই প্রায় আড়াই বছর ... প্রথম অক্ষর পরিচয় হয় এখানেই ... খাতাপেনসিল পাইনি, ছিল শ্লেট-খড়িমাটি (আমরা কেন জানি সেটাকেও পেনসিলই বলতাম) ... 
পুরনো অ্যালবাম ঘাঁটাঘাটি করে দেখলাম যশোরে আরও কিছু কিছু ব্যপারে আমার হাতেখড়ি, যেমন ঈদের জামাত (বিশাল একটা গ্রূপ ফটো আছে, একদল লোক, সব পায়জামা-পান্জাবী-টুপি পরা, পান্জাবীর ঝুল  এখনকার শর্টকামিজের চেয়েও অনেক কম ... কী যে হাস্যকর লাগে দেখতে ... )
সেকেন্ডটা খেলার সাথী ... একটা ফটোতে আমার সাথে দুয়েকটা  পিচ্চিকে দেখা যাচ্ছে, ধূলার মধ্যে কিজানি নিয়ে খুব ব্যস্ত ... অনেক চেষ্টা করেও নাম মনে করতে পারলাম না একজনেরও ... 
যাইহোক, যশোর কাহিনী এখানেই শেষ, দেখা হবে অন্য কোন দিন অন্য কোনখানে ...  


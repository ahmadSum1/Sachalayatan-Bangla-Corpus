ইন্টারভিউ ...



১ ... 
সাত-আট মাসের পুরান কথা ... ভার্সিটি থেকে একটা চকচকা কাগজে "এই বান্দা পাস করিয়াছে" লিখে বের করে দিয়েছে ... লাল দালান থেকে বিতাড়িত হয়ে ঢাকা শহরের আনাচে-কানাচে ছড়িয়ে পড়েছি সবাই ... যেসব  উচ্চগ্রেডধারী ইন্জিনিয়ারিং পড়েও নামের আগে ডাক্তার লাগানোর রঙিন স্বপ্ন দেখত তারাও হঠাৎ সিভি-বিডিজবস এসব নিয়ে অতিমাত্রায় উৎসাহী হয়ে পড়ল ... বাকিদের কথা আর না বলি ... 
বড় ভাইদের কল্যাণে জায়গামত আইইউটির কিছু নাম ফাটছে ... এখন আর ভার্সিটির নাম শুনে কেউ কুষ্টিয়ার কথা বলে না ... বরং বেশ আগ্রহ করেই ইন্টরভিউয়ের জন্য কল দেয় ... সো অস্বাভাবিক উচ্চ গ্রেডধারী দুয়েকজন ছাড়া কারোরই বেকার জীবন খুব একটা দীর্ঘায়িত হয় না ... 
এমন সময় এমনই এক উচ্চগ্রেডধারী অভাগা হঠাৎ আমাদের কাছে তুলনামূলকভাবে অপরিচিত একটা সফটওয়্যার কোম্পানী থেকে কল পেল ... প্রথম ইন্টারভিউ ... কাজেই তার সিরিয়াসনেস আর দেখে কে ... দুইদিন ধরে পিএইচপির জানা-অজানা সব কিছু কন্ঠস্থ করে একরঙা শার্ট আর টাই পরে যথাসময়ে ইন্টারভিউয়ের জন্য বান্দা হাজির ... 
তারপরেই মজা ... গুলশানের যে বাড়িটায় এই সফটওয্যার কোম্পানির অফিস সেটার ভেতর-বাহির দেখে আর যাই হোক অফিস মনে হয় না ... রঙবেরঙের স্ট্রাইপ দেয়া দরজা ... ছবি আঁকা দেয়াল ... তার মাঝে ছেঁড়া জিন্স,টীশার্ট আর স্পন্জের স্যান্ডেল পায়ে দাঁড়ানো কোম্পানীর নরওয়েজিয়ান স্বত্বাধিকারী ... সুটেড-বুটেড চাকরীপ্রার্থীরা নিজেদেরকে হঠাৎ উজবেকিস্তানের অধিবাসী বলে অনুভব করা শুরু করল ... 
ইন্টারভিউটা ছিল দারূণ ... কিছু গল্প, কিছু খেলা, খানিকটা গ্রূপ-ডিসকাশন, আর লাস্টে একটা ধোঁয়া উঠানো লিখিত পরীক্ষা ... 
আমার বন্ধুটার এখানে চাকরি হয়নি ... প্রথম টেস্টটা সারভাইভ করলেও পরেরটায় ধরা ... কিন্তু তারপরেও এই ইন্টারভিউটা তার লাইফের খুব চমৎকার একটা স্মৃতি ... ইন্টারভিউয়ের মত খটমটে ফর্মাল একটা বিষয়ও কত চমৎকারভাবে প্ল্যান করা যায় তার একটা স্যাম্পল ... 
২ ... 
চমৎকার একটা অভিজ্ঞতা ছাড়াও আমার বন্ধু এখান থেকে পেয়েছিল আরও একটা জিনিস ... এই কোম্পানীটার একটা মটো হচ্ছে "শেয়ার ইওর কালারফুল মেমরিজ" ... সেটা শেয়ার করার জন্য তাদের একটা ব্লগসাইট আছে ... বাংলায় ... সেটার অ্যাড্রেস ... 
সেদিন রাতেই ঢুঁ মারলাম ...
অদ্ভূত,ফাটাফাটি একটা জগৎ ... বিচিত্র সব মানুষ ... বিচিত্র সব লেখা ... সেসব নিয়ে ডিসকাশন, ঝগড়াঝাঁটি, গালাগালি ... চমৎকার লাইভলি এনভায়রনমেন্ট ... 
সেই শুরু ...ইন্টারএকটিভ ব্লগ বা ব্লোরাম ধারণাটার সাথে পরিচয় হল সেদিন থেকে ... বাংলাতেও এত চমৎকার একটা সাইট বানানো যায়, এই ধারণাটাই অভিভূত করে ফেললো ... 
সাইটটা ছিল সামহোয়ারিনব্লগ ডট নেট ... 
পরের দুই মাস শুধু পড়লাম ... যত লেখা চোখে পড়তো সব ... টপ ব্লগার লিস্ট নিয়ে বসতাম ... একেকদিন একেকজনকে ধরতাম ... কয়েকটা লেখা পড়ে চিন্তা করতাম পড়ার যোগ্যকিনা ... না হলে আরেকজনকে ধরতাম ... 
আনোয়ার সাদাত শিমুল, কনফুসিয়াস, প্রজাপতি, রাগ ইমন, আরিফ জেবতিকদের চিনলাম তখনই ... 
পড়তে পড়তে অবশেষে একদিন ভোররাতে হঠাৎ ভাব উঠলো ... ভাবলাম কি আছে দুনিয়ায় ... লিখেই  ফেলি না দুয়েক লাইন ... কখনো লিখিনি তাতে কি ... ব্লগে সাহিত্য করতে হবে কে বলেছে ... ভাবটা টাটকা থাকতে থাকতেই রেজিস্ট্রেশন ... ফ্রেন্ডরা যদি হাসাহাসি করে এই ভয় থেকে নিলাম একটা ছদ্মনাম ... তারপর শুরু করলাম কীবোর্ডের ঠুকঠাক (আল্লায় বাঁচাইছে ফনেটিক বলে একটা জিনিস ছিল, বিজয়ের ব-ও পারি না) ... 
এই হল ইতিহাস ... একজন কিংকর্তব্যবিমূঢ়ের ...  
৩ ... 
সামহো্যারিন যে অমিত সম্ভাবনার দ্বার খুলে দিয়েছিল
সেটার পূর্ণতা দিতেই সচলায়তন ... 
শুধু একটাই প্রশ্ন, কিংকর্তব্যবিমূঢ়ের মত আর কেউ, যার লেখালেখির কোন অতীত ইতিহাস নেই, সচল কারও সাথে কোন রকম যোগাযোগও নেই, তবুও হঠাৎ শখ চাপলো কিছু একটা লেখার ... তার উপায়টা কি? 


সেই যে আমার নানা রঙের দিনগুলি ...



ছেলেবেলার শেষ কোথায়?
সত্যজিত তাঁর ছেলেবেলার কাহিনী শেষ করেছিলেন স্কুল ফাইনালের সাথে সাথে ... কারণ তাঁর ভাষায় "যেদিন আমি  স্কুল ফাইনাল শেষে বাড়ি এসে টেবিলের উপর রাখা বইগুলি ছুঁড়ে ফেললাম সেদিন আমার মনে হল আমি আর ছোটটি নেই ... " (স্মৃতির পাতা হাতড়ে লেখা, ভুল হওয়ার চান্স ষোলআনা, সত্যজিত মাইন্ড করবেন না জানি, অন্য কেউ না করলেই হল ... )
আমার নিজের বেলায় ব্যপারটা এত সহজ না ... আমি বড় হয়ে গেছি এই বোধটার যেদিন প্রথম জন্ম সেদিনই যদি লেখাটা থামিয়ে দিতে হয় তাহলে  আসলে কিছুই লেখা হয় না ... আর "তুমি তো নেহায়েতই পোলাপাইন" অজস্রবার শোনা এই কথাটা মনে রাখলে আসলে আমার প্রতিটা ব্লগই ছেলেবেলার নামে চালিয়ে দেয়া যায় ... 
ছেলেবেলার কাহিনী সবসময়ই অসাধারণ ... সবসময় ... হতে পারে সেটা হুমায়ূন আহমেদের ছেলেবেলা, কিংবা মুহম্মদ জাফর ইকবাল কিংবা সত্যজিত রায় কিংবা সুনীল গঙ্গোপাধ্যায় কিংবা অমিত আহমেদ কিংবা মুহম্মদ শাহাদাত হোসেন কিংবা নাম না জানা অন্য কেউ ... প্রতিটা কাহিনীকেই মনে হয় আমার নিজের ...  অমিত আহমেদের ছেলেবেলার সাথী শর্মীকে খুঁজে পাই বহু বহু দিন আগে ফেলে আসা কোঁকড়াচুলো গালফোলা এক মেয়ের মাঝে ... কুংফু ভাইয়ের সুপার বিস্কুট শুনলেই মনে হয় গাল ভর্তি মেরী বিস্কুট নিয়ে ঘুরে বেড়ানোর কথা ... কিংবা, নাহ থাক, এই লিস্ট আসলে শেষ হবে না ... 
ছেলেবেলার শেষ নিয়ে সমস্যা থাকলেও শুরুটা সহজ ... যেদিন আমার জন্ম , ঠিক সেদিন থেকে ... আমি কি করব, এতবার এত বেশি করে শুনেছি সেই দিনটার কথা যে চোখ বন্ধ করলে বেশ স্পষ্টই দেখতে পাই ... ব্রাক্ষ্মণবাড়ীয়ার শহরের ঠিক প্রান্তে মিশন হসপিটালে আমার জন্ম ... বাবার তখন খাগড়াছড়িতে পোস্টিং ... তাই আমার জন্মের বেশ কিছুদিন পূর্ব থেকে প্রায় দেড়-দুই বছর বয়স পর্যন্ত ব্রাক্ষ্মণবাড়ীয়ায় বাপের বাড়ীতেই থাকতে হয়েছিল মাকে ... 
এই দেড়টা বছর যে আমার খুবই আনন্দে কেটেছে সেটা স্পষ্ট ... আমার কিছু মনে নেই অবশ্য, থাকার কথাও না ... তবে আমাকে নিয়ে নানাবাড়ীর আর সবারই স্মৃতি খুব উজ্জ্বল ... বংশের প্রথম পোলা ... নানাজান তাই প্রতিদিন সকালে নামাজের পরে আমাকে নিয়ে হাঁটতে বের হতেন (তখন নাকি আমার কাকভোরেই ঘুম ভাঙতো, কিভাবে সম্ভব সেটাই ভাবি) ... ছোটমামার কাজ ছিল দুপুরে আমাকে পেটের উপরে শুইয়ে ঘুম পাড়ানো ... আর ছোটখালার দায়িত্ব রাজহাঁসের পেছনে ছুটতে ছুটতে আমার বৈকালিক বিনোদনের ব্যবস্থা করা ... 

এই ছোট্ট ছোট্ট স্মৃতিগুলি আজ বের হয়ে আসে বড় অদ্ভূতভাবে ... 
ভার্সিটির লেকচারারশীপের অফার পাওয়ার পর নানাকে সালাম করতে গেলে তাঁর হঠাৎ মনে হয় আমাকে কোলে নিয়ে হেঁটে বেড়ানোর কথা ...    
নামকরা ফার্মাসিউটিক্যালসের রিজিওনাল সেলস ম্যানেজার গুরুগম্ভীর ছোটমামা হঠাৎ ফ্যামিলির গুড়াগাড়াদের সামনে হাসতে হাসতে শুরু করেন বহুবার শোনা সেই গল্প ...  দুপুরে ঘুম ভেঙ্গে হঠাৎ তিনি টের পান পেটের কাছে ভেজা ভেজা অনূভূতি ... সাথে কিসের জানি মৃদু সুবাস ... ভাইগ্না ঘুমায় নিষ্পাপ মুখে পেটের উপর ... তাকে সরানো মাত্রই গেন্জির সাদা জমিনে হলদে কারুকাজ চোখে পড়ে ... চিৎকার চেঁচামেচি ... গবেষণা শুরু হয় সেই সুবাসিত বস্তুর ছোঁয়া বাঁচিয়ে কিভাবে গেন্জির ফাঁদ থেকে মুক্তি পাওয়া যায় ... 
এক দঙ্গল পিচ্চি, মামার নিজের ছেলেসহ, তাদের কঠিন ভাবওয়ালা কিংকং ভাইয়ার এই কাহিনী শুনতে শুনতে হেসে গড়িয়ে পড়ে ... আর আমি ফিরে যাই আমার ছেলেবেলায় ...   
নানাবাড়ী সবসময়ই ছিল এক অসীম আনন্দের কারখানা  ... প্রতিবছর যাওয়া হত কমপক্ষে দুইবার ... কখনো আরও বেশি ... পাঁচ মামা, দুই খালা, দুইজন বাদে সবারই তখন বিয়ে-শাদির পার্ট খতম, তাদের ছানাপোনারাও ততদিনে বেশ বড় বড় ... নানাবাড়ী তাই জমজমাট থাকতো সবসময়ই ... 
নাইনটিওয়ানের শেষে, ক্লাস টুর ফাইনালের পর, দুই সপ্তার মত ছিলাম নানাবাড়ী ... সাথে বড়মামা, মেজমামা আর বড়খালার ফুল ফ্যামিলি ... চার-পাঁচটা এক বয়সী কাজিন, ছোটমামা-ছোটখালা তখনো পোলাপানের দলেই ... দ্যাট ওয়াজ আ টাইম টু রিমেম্বার ... প্রতিদিন সকালে ঘুম ভাঙতো কনকনে শীতে কাঁপতে কাঁপতে ... সকালের নাস্তা ছিল ভাপা পিঠা, নাহলে ছিটা রুটি (এইটা বোধহয় ব্রাক্ষ্মণবাড়ীয়া স্পেশাল, শিওর না অবশ্য), নিদেনপক্ষে পরোটা-মাংস ... তারপরে খেলাধূলা শুরু ... বরফ-পানি, টিলো-এক্সপ্রেস থেকে শুরু করে অর্থহীন লাফালাফি কি নেই ... বাড়ীর পেছনে হাঁস-মুরগীর খোঁয়াড় ... তার পেছনে একটা ডোবা, সেটায় ছিপ ফেলে "মাছ মারতেন" বড়মামা আর বাবা ... তার পেছনে ধানী জমি ... আইল ধরে একটু দৌড়ালেই রেললাইন ...ঘন্টায় ঘন্টায় ট্রেন যায় বিকট কুঁ দিতে দিতে ... ছোট পোলাপান রেললাইনের ধারকাছে যাওয়া নিষেধ ... আর দেরি কেন ... রেললাইন তখন "আয় ছুটে আয়, ছুটে আয় খালি পায়" ... বড়দের এবং "পিচ্চিদের" চোখ এড়িয়ে দে দৌড় ... রেললাইনের পাশে দাঁড়িয়ে মুগ্ধ দুচোখে মালগাড়ীর বগী গোনার মাঝেই তখন জীবনের চরম সার্থকতা ... রেলগাড়ী পার হয়ে যাওয়ার পর ক্ষেতের আইল ধরে ফেরার সময় "আমি আর ছোট নাই" টাইপ অনুভূতির প্রথম প্রকাশ (এইখানে লেখা থামানোর কোন ইচ্ছা অবশ্য হচ্ছে না, দুঃখিত) ... 
আমাদের রেললাইন অভিযান বন্ধ হয়ে যায় কিছুদিন পরেই ... রেলে কাটা পড়ে গ্রামের কারো মৃত্যুর পর ... নানাজান একজন লোককে সার্বক্ষণিক নিয়োগ দেন আমাদের চোখে চোখে রাখার জন্য ... অন্যদের নজরদারিও বেড়ে যায় বহুগুণ ... 
সেই শীতেও প্রতিদিন গোসল করতে আমাদের চরম আগ্রহ ... কারণ বাড়ীর সামনে এক বিশাল পুকুর ... নাম ফাটা পুকুর, কেন কে জানে ... বাড়ির সাথে যে ঘাট সেটা অবশ্য বাড়ীর মেয়েদের জন্য ... আমরা পোলাপানের দল যেতাম অন্যপাশে, বড় রাস্তার ধারে ... সাথে অবশ্যই নানা, ছোটমামা, মেজমামা, আরও দুয়েকজন পাড়াতো "গোসলের সাথী" ... বড়রা মোটামুটি বেশ বড় একটা জায়গা কর্ডন করে রাখতো ... তার মাঝে আমরা পিচ্চিরা কে কয়টা ডুব দিতে পারি তার পাল্লাপাল্লি করতাম ... 
সেবারই প্রথম একটা চমৎকার ব্যপার নিজ চোখে দেখি ... নানীর রুমের পাশে জন্জাল ভর্তি একটা ঝুড়িতে খড়ের উপর একটা মুর্গি বসে থাকে এমন একটা কথা শুনেছিলাম ... একদিন রাতে নানীর চিল্লাচিল্লি শুনে দৌড়ে গিয়ে দেখি সেই মুরগীর পেটের নীচ থেকে চিক চিক আওয়াজ পাওয়া যায় ... গর্বিত মাতার পাখনা ধরে সরানো মাত্র দেখলাম জগতের গ্রেটেস্ট ম্যাজিকগুলির একটা ... ছোট ছোট ডিম ভেঙ্গে উঁকি দিচ্ছে ছোট ছোট ঠোঁট ... হাতে নিয়ে বের করি একটা একটা ছানা ... দুইটা সাদা-কালো, দুইটা লালচে ছোপ, একটা পুরা সাদা, আর একটা গলাছিলা ! ... এক ফ্যামিলিতেই সব রকমের নমুনা  ... 
সাথে সাথেই ভাগাভাগি হয়ে গেল ... আমি নিজেকে সাদা-কালো একটা ছানার গর্বিত মালিক হিসেবে ঘোষণা করলাম ... নাম দিলাম "ডোনাল্ড" (ডাক পাওয়া গেল না বলে চিক নিয়েই সন্তুষ্ট) ...বড়মামার মেয়ে শারমিন দখল নিল অল হোয়াইটের, নাম "স্নো হোয়াইট "... মেজমামার ছেলে সৌরভ, আর বড়খালার দুইমেয়ে তানজিনা-ফারজানা নিল বাকি দুইটা ... গলাছিলার কোন দাবীদার পাওয়া গেল না ... বেচারী মন খারাপ করবে এই কারণে ছোটখালা পরে তার "মা" হতে রাজী হলেন ... 
নানাবাড়ী পরেও আরও অনেকবার গিয়েছি, কিন্তু এবারেরটা একটু আলাদা ছিল তার একটা কারণ বড়মামা এর কয়েকমাস পরেই তার ফুল ফ্যামিলি নিয়ে মাইগ্রেট করেন ইউএসএ ... শারমিন আর রাগেদের সাথে তাই এরপরে আর কোন স্মৃতি নেই ...
মামা দেশ ছাড়ার কিছুদিন পরই নানী স্ট্রোক করে প্যারালাইজড হয়ে যান ... জীবনের বাকি তিনটা বছর তিনি কাটান হুইলচেয়ারে, নির্বাক ... ছোটখালা হাল ধরেন ফ্যামিলির ... ছোটমামা চলে আসেন ঢাকা ভার্সিটিতে ... মা কিংবা বড়খালা কিংবা সেজোমামী কেউ না কেউ পালাক্রমে এসে সঙ্গ দিতেন ছোটখালাকে ... 
নাইনটি ফোরে নানী মারা যাওয়ার পর এত বড় বাড়ীটার পাট চুকিয়ে সবাই চলে আসে ঢাকায় ... আমার আর সেখানে ফিরে যাওয়া হয়নি ... বহুদিন ... 
বছর দুয়েক আগে এক বন্ধুর গাড়িতে কয়েকজন মিলে রওনা দিয়েছিলাম কুমিল্লার দিকে ... কি খেয়াল হল, বললাম চল ব্রাক্ষ্মণবাড়ীয়া যাই ... খুব ভাল মিষ্টি পাওয়া যায় ... গেলাম ... মিষ্টি খাওয়া হল ... কেনা হল ... তারপর লোকজনকে জিজ্ঞেস করতে করতে বহু কষ্টে খুঁজে বের করলাম সেই বাড়িটা ... শুকনার দিন ... ফাটাপুকুর ফেটে চৌচির ... আগে যেখানে মাঠের মাঝখানে বাড়ীটা রাজহাঁসের মত গর্বে মাথা তুলে থাকতো সেটাকে এখন দেখলাম আশেপাশে আরও অনেক বহুতল ভবনের মাঝে বয়সের ভারে মৃয়মাণ ... আশেপাশের সেই ধানী জমি মনে হয় অনেক আগেই নিশ্চিহ্ণ ... 
বন্ধুরা বললো চল নামি ... ইচ্ছাটা মরে গেল হঠাৎ ... বললাম নাহ চল, দেরি হয়ে যাচ্ছে ... 
গাড়ী ছুটল ... পেছনে পড়ে রইল ফাটাপুকুর পাড় ... আর আমার শৈশব ... 
(পরের পর্ব আসতে পারে, শিওর না অবশ্য ... )   
(লেখাটা শেষ করার পর একটা ফটো দেওয়ার শখ হল, হাতের কাছে যেটা খুঁজে পেলাম সেটাই দিলাম ... ছবিতে রাজহাঁস তাড়ানো ছোটখালার কোলে বাচ্চা কিংকং ... )
 

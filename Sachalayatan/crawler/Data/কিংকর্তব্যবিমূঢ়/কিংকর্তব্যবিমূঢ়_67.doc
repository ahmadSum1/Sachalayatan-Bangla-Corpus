প্রবাস থেকে ০০৯ ...



১ ...
অবিশ্বাস্য হলেও সত্য যে আমার বাসায় এখনো নেটের লাইন নাই ... আজকে লাগাব কালকে লাগাব করে আমরা দুই আইলসা মোটামুটি দেড় মাস পার করে দিয়েছি ... খুব যে অসুবিধা হয় তা না ... সকালে ঘুম ভাঙ্গার মোটামুটি আধা ঘন্টার মাঝে আমি ক্যাম্পাসে ... বাসায় ফিরতে ফিরতে রাত দশ ... কিংবা এগারো ... এর মাঝে সারাদিন আমি অনলাইন ...
আমার সুপারভাইজারের (এবং অন্যান্য গ্র্যাড স্টুডেন্টদের) মনে হয় ধারণা আমরা বাড়াবাড়ি রকমের বিদ্যানুরাগী, রাত জেগে কাজ করে ফাটিয়ে ফেলছি ... ব্যাপারটা মোটেও তেমন না ... বাসায় নেট নাই, তাই অফিসে বসে থাকি ... সচলায়তন ফেসবুক প্রথম আলো বিডিনিউজ ইউরোস্পোর্টস আইএমডিবি আর ইয়াহু মেসেঞ্জারের ঠেলায় পড়ালেখা হয় কমই ...
বইমেলা খুব যন্ত্রণা দিচ্ছে ... এমন না যে দেশে থাকতে আমি প্রতিদিনই বইমেলায় যেতাম, কিংবা বিদগ্ধ বইপত্র কিনে বড় বড় কবি সাহিত্যিকের সাহিত্য বিষয়ক আলোচনা শুনে ফাটিয়ে ফেলতাম ... সত্যি বলতে কি, আমি কোনবারই দুই দিনের বেশি যাইনি বইমেলায় ... জাফর ইকবাল আর সেবা ছাড়া অন্যান্য বইও কেনা হত কমই ... হু আ মাঝে মাঝে দুয়েকটা, আমাদের জেনারেশনের পোলাপান যতদিনে নিজে নিজে বইমেলায় গিয়ে বই কেনা শুরু করেছে ততদিন ভদ্রলোক তার সেরা সময় পার করে ফেলেছেন ... তারপরেও দুয়েকটা যে কেনা হত তার কারণ, অনেক বইয়ের ভেতর থেকে মাঝে মাঝে বের হয়ে যেত সত্তুর বা আশির দশকে লেখা কোন এক অমূল্য রতন (গতবার কিনেছিলাম সম্রাট আর নির্বাসন, আর গল্পসমগ্র, আর জোছনা ও জননীর গল্প, চতুর্থবারের মত) ...
তবে বইমেলার আসল মজা ছিল বন্ধুরা সবাই মিলে অনেক আয়োজন করে একটা দিন ঠিক করায় ... সেই নির্দিষ্ট দিনে একদুইজন আসতে না পারায় মোবাইলে গালি দিয়ে ফাটিয়ে ফেলায় ... শাহবাগ থেকে হেঁটে হেঁটে আড্ডা মারতে মারতে মেলা পর্যন্ত যাওয়ায় ... প্রত্যেকটা স্টলে ঢুকে প্রায় সব বই উল্টেপাল্টে দেখায় ... শেষে একগাদা বই কিনে (বেশিরভাগই সেবা) টিএসসিতে এসে আবার আড্ডায় ...
বইমেলায় যেতে যে খুব ইচ্ছা করছে তা না, কিন্তু চাইলেও আর যাওয়া যাবে না, এই অনুভূতিটাই মনে হয় না যাওয়ার চেয়েও কষ্টকর ...
২ ...
রোজ রাত আটটা সাড়ে আটটার দিকে শাকিল লগ ইন করে ... অন্য বন্ধুরা সবাই যার যার ধান্দায় ব্যস্ত, কথাবার্তা হয় কয়দিন পর পর ... প্রায়সময়ই ফেসবুক কিংবা অফলাইনে ... শাকিলের কেস আলাদা ... একলা একলা অস্ট্রেলিয়ায় পড়ে আছে বলেই বোধহয় ওকে বেশি পাওয়া যায় কথা বলার জন্য ... 
কালকে রাত্রে অনলাইন হয়েই শাকিলের প্রথম কথা, “দোস্তো, শীত তো গেলগারে ...”
আমার এখানে টানা মাইনাস দশ-পনের চলছে, কানাডিয়ান পোলাপানও গতকাল সকালে নাক মুখ কুঁচকে বলছে, শীটি ওয়েদার, তার মাঝে এমন কথা শুনলে মেজাজ গরম হওয়া স্বাভাবিক ... বললাম, “তোরে কইছে শালা, টেম্পারেচার কত জানোস এখন?” (ওয়েদার ডট সিএ ওপেন করলাম, বাসায় যাওয়ার আগে টেম্পারেচার কত আর “ফীলস লাইক” কত সেটা জানা দরকার) ...
“তাতে কি, তের তারিখ শুরু হয়া গেছে, পহেলা ফাল্গুন ...”
চট করে গত পহেলা ফাল্গুনের কথা মনে পড়লো, অফিস ছিল, ড্রেসকোডের গুল্লি মেরে গেলাম রংচঙা ফতুয়া পড়ে ... গিয়ে দেখি আপুরা সব বাসন্তী কালার শাড়ি ... বুড়া সিরাজ আঙ্কেল আপুদের দুই পাশে রেখে মহা ভাব নিয়ে পোজ দেয় আর আরিফ ভাই মামুন ভাই দাঁত কিড়মিড় করে ঈর্ষায় ... তৌহিদ ভাই টিফিনে ভাপা পিঠা আনায়, পুরা ফ্লোরের সবার জন্য ... বলে, “আপুরা যদি একটু সবাইরে কুলায় করে দিয়ে আসতেন ... মানে বাঙ্গালি কালচার আরকি ...”
স্মৃতি তুমি বেদনা, সো চ্যাপ্টার ক্লোজড ... 
শাকিল ক্যালায়, “আহারে তোর ভ্যালেন্টাইন ডেও তো আইসা পড়লো রে ...”
“আমার ভ্যালেন্টাইন ডে মানে কি? গতবার কামলা দিছি, তার আগের টানা তিনবার মিড সেমিস্টার ...”
“আরে মন খারাপ করিস না, এইগুলি ফালতু ওয়েস্টার্ন কালচার ...”
আমি এবার প্রতিবাদ করি ... মানলাম এইটা কর্পোরেট ওয়ার্ল্ডের ষড়যন্ত্র, কিন্তু আজকালকার দিনে কোন জিনিসটা বাণিজ্যিক না ... ভালোবাসার একটা দিন মানে তো এমন না যে সারাবছর খবর নাই আর একদিন খালি ভালোবাসা ... সারা বছরই ভালোবাস, এই একদিন না হয় একটু বেশি ... সমস্যা কোথায়?
কিছুক্ষণ তর্ক করি মেসেঞ্জারে, তারপর অন্য প্রসঙ্গে যাই, মিলান কেমন খেলছে এই সীজন, রোনালদিনহো কি শেষই হয়ে গেল একদম ... এইসব হাবিজাবি ...
হঠাৎ শাকিল বলে, “যাই বল দোস্তো, আমরা আসলে বুকাচুদা ...” 
কথাটা নিয়ে আমার যে খুব সন্দেহ আছে তা না, কিন্তু এইভাবে দুম করে বলার মানে কি?
“ক্যান? ...”
“পহেলা ফাল্গুণ থাকতে আমরা ভ্যালেন্টাইন ডে পালন করি ...”
ফাল্গুণের শুভেচ্ছা সবাইকে ...


প্রবাস থেকে ০০২ ...



১ ... 
জিয়া এয়ারপোর্টের সবচেয়ে বাজে যে জিনিসটা চোখে পড়ে সেটা হচ্ছে সী অফ করতে আসা লোকজনের দুর্গতি ... আমাদের গাড়ী দোতলায় ওঠার অনেক আগেই এক ঠোলা আটকাল ... "প্যসেঞ্জার কয়জন?" ... বলা হল একজন ...  "তাহলে একজনই যাইতে পারবে বাকিরা নামেন" ... মামা বললেন "ঐসব জানা আছে এখন সরেন" ... "না আপ্নেরা নামেন" ... "আরে বলছি না স‌বাই যাওয়া যাবে, যান নিয়ম জাইনা আসেন" ... আশ্চর্যের ব্যাপার হচ্ছে এই ঝাড়িতে আসলেই কাজ হয়, ঠোলা সাহেব সুড়সুড় করে পথ করে দেন ... সেই তো মল খসালি তবে কেন ... 
পারভেজ আর বিজয় আসে সী-অফ করতে, পথে দেখা হওয়া বগলাকেও ধরে আনে সাথে, বেচারারা গ্রীলের আড়াল থেকে হাত মেলায় ... শালার দুনিয়ার আর কোন এয়ারপোর্টে এমন হয় বলে আমার জানা নাই ... 
কাচের দরজা ঠেলে একবার ভেতরে যাওয়ার পরের অংশটুকু স্মুথ ... এয়ারপোর্টের লোকজন আশাতীত ভাল ব্যাবহার করেন ... আমার একটা লাগেজ ছিল ওভারওয়েট ... এমিরেটসের কাউন্টারে বসা মহিলা সেটা পুরাপুরি ওভারলুক করেন, কেন কে জানে  (পরে ওয়েটিং রুমে কথা বলার সময় জানতে পারি, একই ফ্লাইটে একই গন্তব্যের আরেকজনের লাগেজ কমাতে বাধ্য করেছেন সেই একই মহিলা ... ব্যাপারটা কি মুডের উপরে? নাকি বয়স কম বলে পার পেয়ে গেলাম? )
ওয়েটিং রুমে আলাপ হয় অনেকের সাথে (আমার আবার বকবকানোর রোগ আছে, চিনি না জানি না এমন পাব্লিকের সাথেও হাসিমুখে আলাপ শুরু করতে পারি) ... কানাডাপ্রবাসী প্রকৌশলী থেকে শুরু করে মধ্যপ্রাচ্যের শ্রমিক ... বিদেশযাত্রার একাকীত্বটা কাটতে শুরু করে এই জায়গাতেই ... 
ঝাঁ চকচক দুবাই এয়ারপোর্ট
২ ... 
প্রথম বিমানযাত্রা নিয়ে এক্সাইটমেন্ট ছিল না বল‌লে মিথ্যা বল হবে ... তবে আজকাল বিমান আর বিমানওয়ালা (রিকশা -> রিকশাওয়ালা) দুইজনের দক্ষতাই এত বেড়েছে যে বিমান কোনসময় দৌড়ানো শুরু করল আর কোনসময় উড়াল দিল বোঝা মুশকিল ... 
এমিরেটসের (হয়তো আরো অনেক এয়ারলাইন্সেই আছে, আমি জানি না) একটা চমৎকার ফিচার হচ্ছে এর ফ্রন্ট ক্যামেরা আর গ্রাউন্ড ক্যামেরা ... বিমানের নিচে আর সামনে দুইটা ক্যামেরা আছে, চাইলে  সেগুলিতে তোলা ছবি সীটের সামনের সিসিটিভিতে দেখা যায় ... টেক অফের বেশ ভাল একটা ভিডিও পাওয়া যায় এর মাধ্যমে ... রাতের বেলা বলে ছবি অবশ্য ক্লিয়ার ছিল না, দিনের বেলায় নিশ্চই ফাটাফাটি অবস্থা থাকে ... 
পাশের সীটে এক দাড়িওলা সুটপরা ভদ্রলোক (মুজিব মেহেদী দেইখেন না) তার হিজাবী বউ নিয়ে সগৌরবে বিরাজমান ... প্লেন ছাড়ার পরে নামাজ পড়লেন ... তারপরে আমার সাথে আলাপ শুরু করলেন ...জানলাম ভদ্রলোক এক সরকারী ভার্সিটির লেকচারার ... উচচশিক্ষার্থে বিদেশগামী ... সাথে নতুন বউ ... বউয়ের বাপের টাকা আছে ... তাই দুইজনের ভিসা পেতে সমস্যা হয় নাই ... 
গেল মেজাজ খারাপ হয়ে (পুরাই ইল্লজিক্যাল, কে বউ নিয়া যায় আর কে আমার মত একলা একলা আঙ্গুল চুষতে চুষতে যায় তাতে আমার কি?)  ... দাড়িয়ালের থেকে চোখ সরিয়ে সুন্দরী এয়ারহোস্টেসের পায়ের দিকে মনোযোগ দিলাম ... মাথায় হিজাব লাগিয়ে মিনিস্কার্ট পরার মাহাত্ম্য কোন জায়গায় আমাকে কেঊ বোঝাতে পারবে?
দুবাই এয়ারপোর্টে অপেক্ষমান দুই সাদা চামড়া ... বাঙ্গালি হলে আমাদের রিএকশন কি হত?
৩ ... 
ঢাকা টু দুবাই ... দুবাই টু লন্ডন ... লন্ডন টু হ্যালিফ্যাক্স ... তিনটা আলাদা বিমান ... আলাদা সহযাত্রী ... 
লন্ডনের ট্রাঞ্জিটে একগাদা বাঙালির সাথে পরিচয় হল ... সবই কানাডাগামী ... কেউ ক্যল্গারি তো কেউ রেজিনা তো কেউ টরন্টো আর একজন মন্ট্রীল ... শুধু বাঙ্গাল পরিচয়েই বিশাল আড্ডা জমলো ... সময়টা কাটল চোখের পলকেই ... 
ঘন্টা তিনেক পরে বোর্ডে নাম দেখলাম আমার ফ্লাইটের ... ব্যাকপ্যাক ঘাড়ে নিয়ে উঠে দাঁড়ালাম ... এক এক করে হাত মিলালাম সবার সাথে ... "যাইগা বস, দেখা হবে" (জানিনা আসলে হবে কিনা আর) ... ঘুরে দাঁড়িয়ে যখন হিথ্রোর সুদীর্ঘ ওয়াকওয়ে ধরে হাঁটা শুরু করলাম তখন নিজেকে প্রথমবার খুব একা মনে হল ... 
অপেক্ষার প্রহর বড়ই ক্লান্তিকর ...
পোলা বাঙ্গাল, মাইয়া আমেরিকান, তাতে কি? 
হ্যারোডস ...
৪ ... 
লন্ডন টু হ্যালিফ্যাক্স ফ্লাইটে বলার মত ঘটনা একটাই, সেটা হল খাবার ... গোটা প্লেনে এশিয়ান বোধহয় আমি একাই ছিলাম, অথচ খাবারে মেইন ডিশ ছিল ভাত আর মুর্গির কারি ... অবশ্যই সেটা আমাদের কারির মত না, বাট কারি তাতে সন্দেহ নাই ... অনেকেরই নাকি প্লেনে খাওয়া-ঘুমানো হয় না, আমার দেখলাম সেই সমস্যা নাই ... পেট ভরে খেয়ে টেনে ঘুম পাড়লাম ...
মেঘের দেশে ...
হঠাৎ ঘুম ভাঙলো এয়ারহোস্টেসের ধাক্কায় ... "প্লীজ ফাস্টেন ইওর সীটবেল্টস" ... বেল্ট বাঁধতে বাঁধতে শুনি স্পীকারে ঘোষণা হচ্ছে "লোকাল টাইম টু পিএম টেম্পারেচার মাইনাস ফিফটিন ডিগ্রি সেলসিয়াস" ... 
নিচে তাকিয়ে দেখি সব সাদা ... যদ্দুর চোখ যায় ... 
হঠাৎ কেমন জানি শীত শীত লাগা শুরু করল ... লর্ড এম ফাইভ  হান্ড্রেড মাইলস এওয়ে ফ্রম হোম ...  
প্রথম বরফ, কাচের জানালা দিয়ে যদিও ...
 

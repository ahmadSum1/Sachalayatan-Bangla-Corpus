প্রবাস থেকে ০২৯ ...



১ ... ভাব জাগেনা, ভাবুক বিনে ভাব জাগে না ...
আইইউটিতে মাঝে মাঝে রাতে গানের আসর বসতো ...
একটা গীটার নিয়ে জিতু, সবুজ, মনোয়ার, ফয়সাল, খুররম এবং আরো কিছু পোলাপান ... প্রতিটা ব্লকের মাঝে বারান্দার ফাঁকা জায়গাটায় যেখানে উইন্ডটানেলের মত বাতাস আসতো [এবং ফোনবাজ পোলাপানের পছন্দের জায়গা ছিল] সেই জায়গাগুলি দখল করে ... প্রায়সময়ই রাতে ... হয়তো বারোটায় শুরু হতো, চলতো ঘন্টার পর ঘন্টা ... দুচারজন এদিক সেদিক থেকে যোগ দিতো, আবার দুচারজন একটু পরে এদিক সেদিক গায়েব হয়ে যেতো মেকানিকাল ড্রয়িং করতে নাহলে মোবাইলে ডিউটি দিতে ...
গাইতে পারি না, তালি ছাড়া কিছু বাজাতেও না ... তাই আমার কাজ ছিল সিঁড়ির কোনায় চুপচাপ বসে মোবাইল টেপা আর গান শোনা ...
তারপর একদিন পাস করলাম, চাকরি করলাম, তারপর সেই চাকরির মুখে লাথি মেরে উত্তরমেরুর কাছাকাছি নির্বাসন নিলাম ... হারিয়ে ফেলা অনেক বড় বড় জিনিসের পাশে তুচ্ছাতিতুচ্ছ গানের আসরের কথা আর মনে রইলো না ...
দুদিন আগে বন্ধু শাহান ফেসবুকে একটা ইউটিউব লিংক দিল ...  গিয়ে দেখি সেই হারিয়ে যাওয়া গানের আসর ... ফাইনাল এক্সাম শেষ হওয়ার পর রাতে স্ট্রীট ল্যম্পের আলোয় বসে গাওয়া ...
ভিডিওর কোয়ালিটি সুবিধার না ... খুব সম্ভব ডিজিটাল ক্যামেরায় রেকর্ড করা ... কে করেছিল আজ আর মনে নাই ... সেই ভিডিও এতদিন পরে শাহান কোথায় পেল আর কিভাবেই বা ঢাকায় বসে সেটা ইউটিউবে তুললো সেটাও জিজ্ঞেস করা হয়নি ... কিন্তু পৃথিবীর উল্টাদিকে বসে সেই লো কোয়ালিটির ভিডিওর লো কোয়ালিটি মিউজিককে আজ মনে হল পৃথিবীর শ্রেষ্ঠতম সংগীত ...
শাহানকে কৃতজ্ঞতা ... আর সেই নাম না জানা ভিডিওগ্রাফারকে ...

গানটার এম্পিথ্রী করে ইস্নিপসে তুলে রাখলাম ...
২ ... এবং অবশেষে একটা ভালো খবর ...
গত কিছুদিন খুব খারাপ একটা সময়ের মধ্য দিয়ে যাচ্ছিলাম ... গতকাল সন্ধ্যায় অবশেষে একটা ভালো খবর পেলাম ...
ইন্টার্নির চেষ্টা করছিলাম বেশ কয়েক জায়গায় ... আইবিএম আর রিম এর মত হটশট কোম্পানির দিকে চোখ ছিল, কিন্তু প্রথম অফার পেলাম কার্টিস-রাইট কনট্রোল এমবেডেড কম্পিউটিং থেকে ... আট মাসের কন্ট্রাক্ট [এর চেয়ে বেশি আমার কোর্সে এলাউ করে না], জব লোকেশন অটোয়া, জানুয়ারি থেকে শুরু ... এমবেডেড সিস্টেম নিয়ে কাজ, সফটওয়ার ডেভেলপার ... বেতন চলেবল, আইবিএম বা রিমের মত ফাটাফাটি না হলেও খারাপ না একেবারে ... জব ডেসক্রিপশনটা পছন্দ হল, আমার রিসার্চ এরিয়ার সাথে ভালো মিল আছে ... সিভির ওজন বাড়বে, পাস করার পর নিজের মার্কেটিং করতে সুবিধা হবে এই জাতীয় আশায় এক্সেপ্ট করে ফেললাম ...
চাকরিটা আমি পেয়ে গেছি বেলা শুনছো গাইতে ইচ্ছা করছে ... প্রায় দুই বছর পর আবার ...


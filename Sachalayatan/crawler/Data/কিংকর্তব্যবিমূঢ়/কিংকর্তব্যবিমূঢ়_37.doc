প্রবাস থেকে ০৩১ ...



১ ...
উচ্চ মাধ্যমিকের পর থেকেই আমি মোটামুটি ঘরছাড়া ...
বাবার বদলির চাকরি, আমি ইন্টার পাস করা পর্যন্ত কষ্টেশিষ্টে ঢাকায় ছিলেন কিন্তু তারপর গাজীপুরে ফেলে দিয়ে ফ্যামিলি নিয়ে ঢাকার বাইরে চলে গেলেন ...
তখন বেশ ফ্যামিলি গাই ছিলাম, তিন চার সপ্তা পার হওয়া মাত্রই বাড়ি যাওয়ার জন্য উসখুস করতাম, কোনভাবে শুক্র-শনির সাথে আর একটা দিন ম্যানেজ করতে পারলেই বাড়ির দিকে দৌড় ... বেশিরভাগ সময় ডিশিসন নেয়া হত একেবারে শেষ মূহুর্তে, ট্রেনের টিকেট কপালে জুটতো না খুব একটা, কাজেই বাস ভরসা ...
টু থাউজ্যান্ড থ্রীর চোদ্দই এপ্রিল ছিল খুব সম্ভব সোমবার, রবিবারে বেশ কয়েকটা ক্লাস আর ল্যব ছিল, কেমনে কেমনে জানি পোলাপান সেগুলি ম্যানেজ করে ফেললো, বুধবার জানতে পারলাম সামনে চারদিন টানা ছুটি ... তখনো ঢাকায় পয়লা বৈশাখের মজা টের পাওয়া শুরু করি নাই, তাই বিষ্যুদবার ক্লাস শেষে ব্যাগ ঘাড়ে নিয়ে দিলাম দৌড় ... বাংলাদেশে বুধবার চেষ্টা করে কখনো বিষ্যুদবারের ট্রেন টিকেট পাওয়া যায় না, ভলভোতে যাওয়ার পয়সা নাই, সো আরামবাগে থেকে হানিফ এন্টারপ্রাইজ ... প্রতি ঘন্টায় বাস, সীট পেতে ঝামেলা নাই কোন ...
বাস ছাড়ার কথা ছিল সন্ধ্যা ছয়টায়, নানা হাবিজাবি ঝামেলায় ঢাকা থেকে বের হতে হতে সাড়ে সাতটা ... আমার কোন সমস্যা ছিল না, যত রাতেই পৌছাই বাপে গাড়ি পাঠাবে, বাকি পাবলিকের সেই আরাম নাই কাজেই ড্রাইভারের দিকে কিছু গালিগালাজ ছুটল ... গালি দিয়ে ক্লান্ত হয়ে কিছুক্ষণ পরে সব ঝিমানো শুরু করলো ...
ঢাকা-চিটাগাং হাইওয়েতে ফেনির পরে মহীপাল নামে একটা জায়গা আছে ... কেউ যদি খেয়াল করেন দেখবেন মহীপাল বাজারে ঢোকার একটু আগে হাতের বামে মহীপাল থানা, তার পাশে বড় একটা পেট্রোলপাম্প ... সেই পাম্পটার সামনে রাত মোটামুটি দশটার দিকে বাসটা এক্সিডেন্ট করলো ...
এমনিতে ঘুমকাতুরে হলেও বাসে আমি ঘুমাই কম ... সেদিনও আশেপাশে সবাই ঝিমাচ্ছিল, আমি তাকিয়ে ছিলাম ... ঢাকা-চিটাগাং রোডের প্রায় পুরাটাই দুই লেইন, এর মাঝেই বাসগুলি সাঁই সাঁই করে ওভারটেক করে, আমাদেরটাও একটা ট্রাককে ওভারটেক করলো, সামনে আরেকটা ট্রাক আসতে দেখা যাচ্ছিল কিন্তু তার আগেই নিরাপদে বামে চেপে যাওয়ার কথা ... কিন্তু চাপতে গিয়ে ড্রাইভার টের পেল বামে কোন জায়গা নাই ... বিশাল একটা কাভার্ড ভ্যান সেখানে পার্ক করে রাখা, রাস্তায় কোন আলো নাই, কোন মার্কিংও নাই ... বাসটা মোটামুটি উড়ে গিয়ে পড়লো ভ্যানটার উপরে, বামদিকের সবগুলি কাচ ভাংলো, তারপরে সোজা হয়ে সামনে থেকে আসা ট্রাকটার সাথে ধাক্কা খেল ...
সজাগ ছিলাম তাই বেঁচে গেলাম, প্রথম ঘষাটা খাওয়ার সাথে সাথেই শক্ত করে সামনের সীট ধরে পজিশন নেয়া ছিল, তাই আশেপাশের সবাই ঘুমের মাঝে নাকে মুখে বাড়ি খেলেও আমি অক্ষত ... পাশের লোকের দেখলাম জানালার কাচ ভেঙ্গে মুখের কয়েক জায়গা থেকে রক্ত পড়ছে, তবে বেশি কিছু হয় নাই ... সীট ছেড়ে সামনের দিকে গিয়ে দেখি বাস পুরা ভচকানো, আর প্রচুর রক্ত ... ঘুরে চলে আসলাম ... একটা আধাভাঙ্গা জানালার কাচ পুরাটা ভেঙ্গে লাফিয়ে বের হলাম ...
পরের কাহিনী সংক্ষিপ্ত, পুলিশ আসলো, লোকজন আসলো, বাজারের মধ্যে ঘটনাটা ঘটায় সাহায্যও আসলো তাড়াতাড়ি ... মারা গিয়েছিল দুইজন, ট্রাক ড্রাইভারসহ ... বাস ড্রাইভারকে বাসের সামনের রড কেটে বের করতে হয় কিন্তু তখনো সে বেঁচে ছিল, এর পর জানি না ... বাসের প্রায় সবারই হাত পা নাক মুখ কোথাও না কোথাও আঘাত ছিল, আমরা দুই তিনজন ছাড়া ...
২ ...
এই ঘটনার পরে অনেকদিন বাসে উঠি নাই ... ট্রেনের টিকেট একান্তই ম্যানেজ করতে না পারলে ভলভোতে উঠতাম দুই তিনগুণ ভাড়া দিয়ে, তাও মনে মনে স্বান্ত্বনা দিতাম যে রাস্তার পাশে কোন ভলভোকে কখনো উলটে পড়ে থাকতে দেখিনি ...
কিন্তু কপাল খারাপ থাকলে যা হয়, এক বছর পরে বাপের পোস্টিং হল সৈয়দপুর ক্যান্টনমেন্টে, ট্রেনে যাওয়া মহা ভেজাল, জয়দেবপুর থেকে উঠতে হয়, বিশ মাইল দূরে পার্বতীপুর নামতে হয়, এত যন্ত্রনা করতে ইচ্ছা করে না ... আবার সৈয়দপুর কোন এসি বাসও যায় না ... হানিফ, এস আলম ছাড়া গতি নাই ...
জান হাতে নিয়ে আবার বাসে ওঠা শুরু করলাম ...
আমি দাবী করি আমার কোন কুসংস্কার নাই, কিন্তু টিকেট কাটার সময় সবসময় নিতাম ডি থ্রী, না পেলে ডি টু ... নিজেকে অবশ্য বোঝানোর চেষ্টা করতাম লজিক্যালি এইটা সবচে নিরাপদ সীট, সামনেও না পিছনেও না জানালার পাশেও না ইত্যাদি ইত্যাদি ...
এক জায়গায় নাকি দুইবার বাজ পড়ে না, আমার বেলায় পড়লো ... দুই হাজার পাঁচের ডিসেম্বরে কোরবানির ঈদে বাসায় যাওয়ার সময় আবার একটা এক্সিডেন্টে পড়লাম ... এস এ পরিবহনের বাস কুয়াশা ঢাকা রাত্রে একটা মোড় পার হওয়ার সময় রাস্তার পাশে পার্ক করে রাখা একটা ট্রাকে "হালকা" ঘষা দিল ... পেছনের পাচ-সাতটা জানালার কাচ ভেঙে চানাচুর, সিরিয়াস ইনজুরড হল একটা মেয়ে, হাল্কা কাটাছেড়ার উপর দিয়ে বাচলো আরো কয়েকজন ... আমি আবারো অক্ষত ...
বাসায় গিয়ে এইবার বললামও না যে আবার এসিডেন্ট করছি ... কি দরকার টেনশন বাড়ানোর ...
৩ ...
দেশ ছাড়ার পর থেকে আমাকে আর বাসে চড়া নিয়ে আতংকিত হতে হয় না ... কিন্তু বাবা এখনো অফিসের কাজে ঢাকা চিটাগাং নাটোর রংপুর দৌড়ায় ... বউ থাকে চিটাগাং, ছুটিছাটায় ঢাকা আসে, বারবার বলে দেই ট্রেনে যাও, টিকেট না পাইলে সোহাগ ... মাঝে মধ্যে দুই ট্রেনে ধাক্কা লাগে কিংবা লাইনের বাইরে চলে যায় এসব খবর ইচ্ছা করে ভুলে থাকি ... বোন থাকে হলে, তবে ঢাকাতেই ... মা ছোটভাইকে নিয়ে সারা ঢাকা দৌড়ায় ...
সব কিছু ভুলে থাকার চেষ্টা করি, সব সময় যে পারি সেটা বলা যাবে না ...
৪ ...
পেপারে রোড এক্সিডেন্টের খবরে কখনওই ক্লিক করি না ...  মাঝে মাঝে তাও চোখে পড়ে, লক্ষিপুর থেকে বিবাড়িয়াগামী বাস খাদে, এতজন নিহত ... এইসব আন্তজেলা বাসে ওঠা লাগে নাই কখনো, তাই এসব খবর খুব একটা স্পর্শও করে না, নিহত মানুষগুলি যেন অন্য জগতের কেউ ...
তাই পেপারে যখন দেখি এসিডবাহী ট্রাকের সাথে বাসের সংঘর্ষে দশ জন নিহত, আরও দশজন মারাত্মক আহত, সে সংবাদে যতটুকু আলোড়িত হই, তার চেয়ে অনেক বেশি ধাক্কা খাই যখন দেখি বাসটা ইউনিকের ... চট করে মনে পড়ে ইউনিকে আমিও  উঠেছিলাম দুই একবার ... বাবাকেও একবার তুলে দিয়ে এসেছিলাম ... তখন হঠাত কেমন জানি অসহায় লাগা শুরু করে ...
৫ ...
একটু আগে অনলাইনে ছোটভাইয়ের সাথে কথা হল ... বললো, বাবা বিকালে চিটাগাংয়ের দিকে রওনা দিয়েছে ... সাথে সাথে জিজ্ঞেস করি, কিভাবে ... ট্রেনে শুনে একটু আশ্বস্ত হই ... বাসা থেকে এয়ারপোর্ট স্টেশন পর্যন্ত সিএনজিই ভরসা, মলম পার্টি হাবিজাবি এইসব জোর করে মাথা থেকে সরিয়ে রাখি ... কিছু করার নাই যখন তখন ঊটপাখি হওয়া ছাড়া উপায় কি ...


প্রবাস থেকে ০৩৩ ...



১ ...
থার্ড ইয়ারে পড়ার সময় আমাদের এক বন্ধুর হাতে কিছু টাকা আসলো ... ছাত্রজীবনের হিসাবে বেশ ভালো রকম টাকা, তখন বাজারে ক্যামেরা মোবাইল খালি আসা শুরু করেছে, তো সেই টাকা দিয়ে একটা বেশ ভালো মানের মোবাইল ক্যামেরা (মানে ছয়শো চল্লিশ চারশো আশি রেজোলিউশন) নাহলে একটা লো এন্ড ডিজিটাল ক্যামেরা কেনা যায় (তখন মনে হয় থ্রী পয়েন্ট টু মেগাপিক্সেলের ক্যামেরা পাওয়া যেত) ... তার দুইটা জিনিসেরই শখ, কাজেই সে কন্ঠভোট আহবান করলো কোনটা কেনা উচিত তার উপর ...
আমি ভোট দিলাম মোবাইল ক্যমেরার পক্ষে ... যুক্তি ছিল এমনঃ মোবাইল সবসময় সাথে থাকবে,  যা ঘটবে যখন ঘটবে সেটা ধরে রাখা যাবে ... ক্যামেরা দিয়ে ছবি তুলতে গেলে আয়োজন করে বের হওয়া লাগবে, আলটিমেটলি জন্মদিনের অনুষ্ঠান ছাড়া আর কিছুর ছবি তোলা হবে না ... পোলার যুক্তি পছন্দ হলো, মোবাইলই কেনা হলো শেষমেষ ...
আমার সবসময়ই ছবি তোলা নিয়ে এই ফিলসফিটা কাজ করতো ... ছবি হচ্ছে সময়কে ধরে রাখার সবচে ভালো উপায় ... তাই পকেটে একটা সেলফোনের খুবই লো রেজোলিউশন ক্যামেরা নিয়ে অনবরত ফটোবাজি করতাম ... খাওয়ার পরে সবাই ডাইনিংয়ে বসে আড্ডা দিচ্ছি, সেই ছবি ... কেউ টয়লেটের সামনে মুখ গম্ভীর করে দাঁড়িয়ে আছে, সিরিয়াল পাওয়া খুব জরুরী, সেই ছবি ... পরীক্ষার আগের রাতে সম্ভাব্য শিক্ষক-পদপ্রার্থী পড়তে পড়তে বইয়ের উপর মাথা রেখে ঘুমাচ্ছে, সেই ছবি ... মহা কাবিল কেউ একজন চেয়ারে দোল খেতে খেতে পেছন দিকে উল্টে পড়ে গেল, সেই ছবি ... ক্লাসে স্যারের সামনে বসে কেউ গালে হাত দিয়ে ঘুমাচ্ছে, সেই ছবি [এইটার ভিক্টিম অবশ্য আমিই বেশি হতাম, লুকায়ে লাভ নাই  ] ... প্রেমিকাকে নিয়ে প্রথমবার ঘুরতে গেলাম কোথাও, সেই ছবি ... বাসায় ছোটভাইটা একচোখে পট্টি বেধে সাই সাই করে টীনের তলোয়ার চালাচ্ছে, সেই ছবি ...  পিচ্চি কাজিনটা ল্যাপটপ দেখে হামলে পড়ছে, সেই ছবি ... সেই সময়গুলি আর নাই, কিন্তু আমি চাইলেই যখন খুশি তখন সেটা ফিরে পেতে পারি, সেলফোনের ক্যামেরাটা না থাকলে কেমনে পারতাম?
২ ...
সিরিয়াস ফটোগ্রাফি নিয়ে তাই সিরিয়াস হওয়া হয়নি কখনোই ... কামলা দেয়া শুরু করার পর হাতে ভালোই টাকা পয়সা আসতো, চাইলে একটা মোটামুটি ধাঁচের ক্যামেরা কিনে টুকটাক ফটোগ্রাফী শুরু করাটা কোন বড় ব্যপার ছিল না ... শুধু আগ্রহের অভাবেই করা হলো না ... বদলে একটা টু মেগাপিক্সেল ক্যমেরা আর এম্পিথ্রীপ্লেয়ার সহ নতুন একটা সেলফোন কিনে বিপুল উৎসাহে পাপারাজ্জিগিরি চালিয়ে যাওয়া শুরু করলাম ... ক্ষতিটা টের পেলাম চাকরি ছাড়ার পর, ফেয়ারোয়েলে যে গ্রুপ ছবিটা দেয়া হল সেটায় সবাই আছে, খালি আমি নাই ... সব ছবি আমি তুলতাম বলে আমি আছি এমন গ্রুপ ছবি নাকি পাওয়া যায় নাই ...
দেশ ছাড়ার আগে সেলফোনটা রেখে আসলাম ... প্ল্যান ছিল আসার পর কিছু টাকাপয়সা জমিয়ে একটা পয়েন্ট এন্ড শুট কিনে নিব, বন্ধুরা সেই প্ল্যানে বাগড়া দিল ... চারজন মিলে সনির একটা সাইবারশট কিনে হাতে ধরিয়ে  দিল, গিয়েই ফেসবুকে ছবি দিতে হবে সেই শর্তে ...
সারা রাস্তা ছবি তুলতে তুলতে আসলাম ... প্লেনের ভেতরে সীটের ছবি, খাবারের ছবি, দুবাই এয়ারপোর্টের রুচিহীন সাজসজ্জার ছবি, লন্ডনে পিচ্চি পোলাপানের ছবি, হ্যলিফ্যক্স নামার পর বরফের ছবি, উলফভিলের ছবির মত ছোট ছোট কাঠের ঘরবাড়ির ছবি ... কিছুদিন পরে দেখি আর পাপারাজ্জিগিরির চান্স নাই, তখন এই প্রথমবার শখের জন্য ছবি তোলা শুরু করলাম ...
বরফ জমা দিন শেষ হওয়ার সাথে সাথে ফুলে ফুলে ঢেকে যায় চারদিক, সেই ফুলের ছবি  তুলি ... সামারে এদিক-সেদিক ট্যুর দেই বালিকাদের সাথে, সেসময় দেখা ভয়ংকর সুন্দর নোভা স্কশিয়ার ছবি তুলি, সামার শেষে গাছপালায় যেন আগুন ধরে, সেই ছবি তুলি ... আস্তে আস্তে টের পাই ছবি তোলার জন্য পয়েন্ট এন্ড শুট কোন ভালো জিনিস না ...
৩ ...
অরূপদার লিংক থেকে ফ্লিকারের আলোছায়ার কারিগরদের সাথে পরিচিত হই ... অসামান্য সব ছবি দেখি আর ঈর্ষান্বিত হই ... সচলে মুস্তাফিজ ভাইয়ের পোস্টগুলি বারবার দেখি ... মনে হয় একটা ডিএসএলার থাকলে আমিও শুরু করতে পারতাম ... ব্যাংক একাউন্টের চেহারা দেখে গম্ভীর হই, ডিএসেলআর কেনার মত পয়সা হতে দেরি আছে ...  
আজকাল দিনের একটা বড় অংশ কাটে ফ্লিকারে ... কি মনে করে একদিন উলফভিল লিখে সার্চ দেই, দেখি শত শত ছবির লিংক হাজির ... ছবিগুলি উল্টেপাল্টে দেখে মুগ্ধ হয়ে যাই ... প্রতিদিনের দেখা টাউনক্লক, সাদামাটা একটা জিনিস, দুই একটা ছবি তুলে আর আগ্রহ হয়নি ... সেই ক্লক টাওয়ারের পেছনে বেঞ্চটার উপর দাঁড়িয়ে পেছনে রঙিন কফিহাউসটাকে রাখলে কি দারূন একটা কম্পোজিশন হয় কোনদিন মাথায়ই আসে নাই ... জাস্ট আস কাফেতে মাঝেমধ্যেই যাই আড্ডা দিতে, সেটার কাউন্টারের পেছনে দারূণ একট ম্যুরাল আঁকা এতদিন চোখেই পড়ে নাই,  পেছনে সেই মুরাল আর সামনে হাসিখুশি বালিকার ফটো দেখে বুঝলাম দেখার এখনও অনেক আছে বাকি ...
আপাতত তাই বেশ জোশ নিয়ে ছবি তুলে যাচ্ছি ...  মনে মনে  নিজেকেই জ্ঞান দেই, ভাল ক্যামেরা নাই এটা একদিক দিয়ে ভালো ... আপাতত শুধু কম্পোজিশন-লাইটিং-সাবজেক্ট-ফ্রেমিং আর শূটিং এংগেলের এক্সপার্ট হয়ে নেই , ডিএসএলআর কেনার পর বড় বড় জিনিস নিয়ে মাথা ঘামানো যাবে ...
বটম লাইনঃ ফটোগ্রাফীর বেশ ভূত চাপছে, ভাল ক্যামেরা কেনা পর্যন্ত ভূতটা টিকলেই হয় ...
[বটম বটম লাইনঃ একটা এক্সপেরিমেন্ট রান করতে দিছিলাম, প্রায় দেড় ঘন্টা লাগার কথা ... থিওরিটিক্যালি পনের মিনিট পর পর গিয়ে নোড চেঞ্জ করে ডিস্ট্যন্স বদলে দেয়ার কথা, কিন্তু যেহেতু ভয়ংকর অলস মানুষ বার বার উঠতে ইচ্ছা করে না তাই পুরাটা একবার কোড করে সব নোড শুরুতেই জায়গামত বসিয়ে টাইমার সেট করে দিয়ে এখন হাওয়া খাচ্ছি ... ল্যাপটপটাই বেস স্টেশন তাই ইচ্ছা থাকলেও সরে যাওয়া যাচ্ছে না ... কিছু করার নাই বসে বসে একটা ব্লগ প্রসব করলাম ... ]
[ত্রিপল বটম লাইনঃ কাজ শেষ ... ডাটা এনালাইসিস কালকে হবে এখন বাসায় গেলাম  ]


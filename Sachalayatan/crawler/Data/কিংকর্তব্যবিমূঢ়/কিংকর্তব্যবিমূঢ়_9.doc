ইসলামী শাসনব্যবস্থা এবং আমার দুই পয়সা ...



১ ...
আমি ব্যক্তিগত জীবনে ধর্ম নিয়ে মাথা ঘামাই না, কেউ জিজ্ঞেস করলে এগনোস্টিক হিসেবে পরিচয় দেই ... ধর্ম নিয়ে আমার নিজস্ব কিছু চিন্তাভাবনা আছে, তবে সেগুলি কারো সাথে শেয়ার করার দরকার মনে করি না ... মুসলিম বাপ-মার ঘরে জন্ম, ধর্মের রিচুয়ালগুলি বেশ ভালোভাবে জানি; সামাজিকতা হিসাবে অনেকগুলিই মানি; দেশে থাকতে যেখানে যেখানে ধর্ম কি লেখা লাগতো সেখানে সেখানে মুসলিমই লিখতাম ...
ধর্মকে আমি খুব ব্যক্তিগত জিনিস হিসাবে দেখি ... প্রত্যেকেরই অধিকার আছে নিজ নিজ ধর্ম পালন করার; যতক্ষণ পর্যন্ত সেটা আমার বা অন্য কারো কোন অসুবিধা না করবে ততক্ষণ পর্যন্ত সেটা নিয়ে আমার কোন সমস্যা নাই ... আমি যার সাথে থাকি সে খুবই কড়া মুসলিম; রেগুলার নামাজ পড়ে, তাই নামাজের সময় গান বন্ধ করে দেই; সে খুব হালাল-হারাম বাছে, তাই আমিও রান্নার সময় খেয়াল রাখি; কোন ইনগ্রেডিয়েন্টে তার সমস্যা হইতে পারে মনে করলে আগেই বলে দেই এইটা খায়ো না ... সে আমাকে প্রীচ করে না, আমিও তাকে প্রীচ করি না; সো উই গেট এলং গ্রেট ...
ঈদে নামাজ পড়ি; রোজা রাখি না কিন্তু ইফতার মাহফিলে যাই খাওয়া আর আড্ডা মারার লোভে; কেউ সালাম দিলে পরিষ্কারভাবে উত্তর দেই, নতুন আসা কোন সৌদি স্টুডেন্ট যখন নামাজ পড়ার জায়গা খুঁজে পায় না তখন আধ মাইল হেঁটে স্টুডেন্ট ইউনিয়নের বেইজমেন্ট পৌছায়ে দেই আর পৌছার পর সে কৃতজ্ঞ হয়ে যখন আমাকেও হাসিমুখে নামাজ পড়তে ডাকে তখন হালকা হাসি দিয়ে "তুমি যাও" বলে বোঝায়ে দেই আমার পিছে সময় নষ্ট করে তার বিশেষ লাভ হবে না ...
ধর্ম এবং নাস্তিকতা দুইটার প্রচারই বিরক্ত লাগে ...
এত কথা বলার কারণ কি? কারণ ধর্মের প্রতি আমার কোন বিদ্বেষ নাই এইটা বোঝানো, যদিও যাদের বোঝা দরকার তারা জীবনেও বুঝবে না, তাও নিজের কাছে পরিষ্কার থাকা আরকি ...
২ ...
ঘটনা হচ্ছে এত কিছু থাকতে ধর্ম নিয়ে ব্লগ লেখি কেন? কারণ বুদ্ধিমান পাঠকের বুঝে নেয়ার কথা ... না বুঝলে বলি, সাম্প্রতিক সময়ে ইসলামিক শাসনব্যবস্থা নিয়ে ফেইসবুক এবং আরো কোন জায়গায় কিছু মানুষের সাথে তর্কাতর্কি হয়েছে এবং কিছু তর্কাতর্কি দেখার সৌভাগ্য বা দুর্ভাগ্য হয়েছে, সেইটা নিয়ে নিজের মতামতটা এইখানে লিখে রাখা ... যারা বুঝলে ফায়দা হইতো তাদের বোঝার কোন চান্স নাই, তবু আশা করতে দোষ কি?
তর্কের খাতিরে আপাতত ধরে নেই যে ইসলামী শাসন ব্যবস্থা গনতন্ত্র বা কমিউনিজমের মতই আরেকটা মতবাদ; যথেষ্ট জনসমর্থন থাকলে এইটা বাস্তবে প্রতিষ্ঠা করা সম্ভব ...
যাদের এটার পক্ষে কথা বলতে দেখলাম, তাদের যুক্তিগুলি মোটামুটি এরকমঃ
ক) বাংলাদেশ মুসলিমপ্রধান দেশ; আর কোরআন ও সহীহ হাদীস অনুযায়ী মুসলিমপ্রধান দেশে ইসলামী শাসনব্যবস্থা থাকবে ... যদি কেউ বলে যে ইসলাম ব্যক্তিগত ব্যপার, রাষ্ট্র এটা নিয়ে মাথা ঘামাবে না, তাহলে সেইটা কোরান-হাদীসের বিপক্ষে যায় ... [এরপরের অংশে নাস্তিকদের ষড়যন্ত্র নিয়ে অনেক কথা থাকে, সেটা আপাতত বাদ দেই ...]
খ) ইসলাম সকল প্রকার জংগীবাদের বিপক্ষে, জোরাজুরি করে কিছু করা হবে না ... ইসলামী রাষ্ট্রে অন্য ধর্মের লোকের সুখে-শান্তিতে থাকবে ...
গ) কাউকে ধর্ম পালন করতে বাধ্য করা হবে না [এইটা দুই এক জন বলেছে, তাও সোজাসুজি জিজ্ঞেস করার পর ... নর্মালি এই প্রসঙ্গে কোন কথা থাকে না ...]
ঘ) তালেবান, আল-কায়দা আরো যা যা আছে সেগুলি প্রকৃত ইসলাম না ... প্রকৃত ইসলামী শাসনব্যবস্থা কেমন সেটা বুঝতে হলে আমাদেরকে রাসূল আর চার খলিফার শাসনামল দেখতে হবে ...
যারা বাংলাদেশে উপরের এই নীতি অনুযায়ী ইসলামী শাসনব্যবস্থা কায়েমের স্বপ্ন দেখে তাদের বেশিরভাগের সাথে এইটা নিয়ে তর্কে যাওয়া যায় না ... কারণ "তুমি নাস্তিক সেটা নিয়ে তো আমি তোমাকে কিছু বলি না, তাহলে ইসলামকে এটাক কর কতবড় সাহসে" ... এদেরকে বোঝানো সমস্যা যে আমি নাস্তিক বা যাই হই তাতে তুমি কোনভাবেই এফেক্টেড হও না, তেমনি তুমি ধর্মকর্ম করলেও আমি কোনভাবেই এফেক্টেড হই না, এই পর্যন্ত ঠিক আছে; কিন্তু তুমি যখন ইসলামী শাসনব্যবস্থা চাও তখন সেটা মুসলিম-অমুসলিম-নাস্তিক-আস্তিক সবাইকে এফেক্টেড করে এবং বাংলাদেশের নাগরিক হিসাবে আমি অবশ্যই মতামত দেয়ার অধিকার রাখি আমি কোন শাসনব্যবস্থা দিয়ে শাসিত হতে চাই ...
তো এই অধিকার থেকেই আপাতত ইসলামী শাসনব্যবস্থা নিয়ে আমার সমস্যাটা কি সেটা চিন্তা করি ...
প্রথম সমস্যা হচ্ছে তথ্যের অভাব ... গণতন্ত্র কি, কিভাবে কাজ করে বোঝার জন্য অনেক বই আছে, অনেক গবেষণা আছে; কোথা থেকে শুরু করবো বুঝতে না পারলে উইকিতে একটা সার্চ দিয়েই প্রাথমিক সংজ্ঞাগুলি দেখে নেয়া যায় ... একই কথা কমিউনিজম বা আরো যা যা আছে তা নিয়েও ... কিন্তু ইসলামী শাসনব্যবস্থা মানে যা আসলে ঠিক কতটুকু, কোন কোন রুল সেখানে প্রযোজ্য আর কোন কোন রুল সেখানে প্রযোজ্য না সেটা জানার কোন ক্লিয়ারকাট উপায় নাই ...
আমি যদি জানতে চাই ইসলামী শাসনব্যবস্থায় ব্যক্তিস্বাধীনতা কতটুকু থাকবে, বাকস্বাধীনতা কতটুকু থাকবে; মেয়েদেরকে জোর করে হিজাব-নেকাব পরানো হবে কিনা; অর্থনৈতিক সিস্টেমটা কি হবে, ব্যাংক থাকবে কিনা, থাকলে ব্যাংকিং সিস্টেমটা কি হবে, ব্যবসা-বাণিজ্য কেমনে হবে; ট্যাক্স দিতে হবে কিনা, দিতে হইলে কতটুকু এবং কিভাবে; ক্রিমিনাল আইন কেমন হবে [চুরি করলে হাত কাটা আর ব্যভিচার করলে দোররা মারার কথা জানি, এগুলি জাস্টিফায়েবল কিনা সেটা পরের প্রশ্ন; কিন্তু এইগুলি ছাড়াও আধুনিক সমাজে আরো অনেক রকমের অপরাধ আছে এবং একই অপরাধের মধ্যেও কম বেশি মাত্রা আছে, সেগুলির কোনটার শাস্তি কি?] ... শিক্ষাব্যবস্থা কেমন হবে? সাংস্কৃতিক কোন কর্মকান্ড চলবে নাকি চলবে না? চললে কতটুকু, না চললে কতটুকু না?
গত চোদ্দশ বছরে পৃথিবী, মানুষ, সমাজব্যবস্থা, অনেক বদলে গেছে; সেই পরিবর্তনগুলি কিভাবে এডোপ্ট করা হবে?
সমস্ত ব্যপারটা নিখুঁতভাবে সামলানোর জন্য একজন প্রচন্ড বিচক্ষণ নেতা লাগবে, সেটা কে হবে?
এই প্রশ্নগুলি যাকেই করি, কোন সন্তোষজনক উত্তর কেউ দিতে পারে না ... সবচে কমন উত্তরগুলি হচ্ছে,
ক)"আমি ইসলামি আইনের এক্সপার্ট না, আলেমদের জিজ্ঞেস কর"
খ) "অর্থ বুঝে কোরান-হাদিস পড়, সব প্রশ্নের জবাব পাবা"
গ) "রাসূল আর খোলাফায়ে রাশেদিনের আমলে যেভাবে শাসনব্যবস্থা চলেছে সেভাবেই চলবে"
ঘ) "ইসলাম নিয়ে আমাদের গবেষণা করতে হবে, গণতন্ত্র নিয়ে এত লাফাও ইসলাম নিয়ে কেন গবেষণা কর না"
ঙ) "গণতন্ত্র খারাপ, আমেরিকা যুদ্ধ লাগায়ে কত মানুষ মারতেসে; তখন তো কিছু বল না; তাহলে ইসলামী শাসনব্যবস্থাকে সুযোগ দিতে সমস্যা কি"
আর লাস্ট বাট নট লীস্ট,
চ)"জাকির নায়েকের লেকচার শুন, সঠিক পথের সন্ধান পাবা"  [দুঃখিত, কিন্তু এই জায়গাটায় হাসি সামলাইতে পারি না]
প্রথম চারটা জবাব নিয়ে আসলে কিছু বলার নাই ... ব্যপারটা এমন যে আমি কমিউনিজম প্রতিষ্ঠা করতে চাচ্ছি, একজন এসে জিজ্ঞেস করলো ভাই কমিউনিজমটা কি জিনিস, খায় না মাথায় দেয়? আমি দিলাম রামধমক, যা ব্যাটা দাস ক্যাপিটাল পইড়া আয় ... মজা না? তুমি একটা শাসনব্যবস্থা চালু করতে চাও, অথচ সেটা কেমন হবে সেটা নিয়ে কোন পরিষ্কার [আবারো বলি, পরিষ্কার; "কোরান-হাদিসের আলোকে" টাইপ উত্তর না] ধারণা দিতে পারো না; অথচ আশা কর আমি সেটা সাপোর্ট করবো?
এই কথাটা একটা গ্রামের আধাশিক্ষিত মৌলানা বললে মানা যায়, দেশের প্রতিষ্ঠিত ভার্সিটি থেকে সর্বোচ্চ ডিগ্রি নেয়া ছাত্র বললে কেমনে হয়?
গণতন্ত্রকে খারাপ দেখানোর যুক্তিটাও মজার ... আমি তালেবানদের দেখাইলে বলা হবে ঐটা ইসলামী শাসনব্যবস্থা না; আমি সৌদি আরবকে দেখাইলে বলা হবে সেইটা ইসলামী শাসনব্যবস্থা না; আমি যেএমবি-বাংলা ভাইকে দেখাইলে বলা হবে সেইটা ইসলামী আন্দোলন না; কিন্তু গণতন্ত্রের উদাহরণ হিসাবে দেখাবা আমেরিকার ইরাক আক্রমণ আর ইসরাইলের প্যালেস্টাইনী নিপীড়ণ? বিশ্বের যে দেশগুলিতে গনতন্ত্র আছে কিন্তু কারো সাতেও নাই পাঁচেও নাই তারা কি দোষ করলো?
তারপরেও মানলাম, গণতন্ত্র-সমাজতন্ত্র-হাঁটুতন্ত্র কোনটাই নিখুঁত না ... সবগুলিতেই আরো উন্নতি করার অবকাশ আছে ... কিন্তু তারপরেও এই সবগুলিই বর্তমানে বা নিকট অতীতে প্রয়োগ করা হয়েছে/হচ্ছে ... হান্ড্রেড পার্সেন্ট না হলেও অনেক ক্ষেত্রে সাফল্য আছে; কোন কোন জায়গায় সফল না সেটা চোখে দেখা যাচ্ছে, সেটা নিয়ে কাজ হচ্ছে  ... কিন্তু আদর্শ ইসলামী সমাজব্যবস্থার যে উদাহরণটা দেখানো হয় সেটা চোদ্দশ বছর আগের, খুবই ক্ষুদ্র একটা জনগোষ্ঠির উপর প্রয়োগ করা; সেটা কোনরকম হোমওয়ার্ক ছাড়া, সিএসের ভাষায় বললে কোন ডিটেইল্ড এলগরিদম বা সিস্টেম ডিজাইনিং ছাড়া তুমি প্রয়োগ করতে চাও আর আশা কর সেটা সফল হবে? এইটা লজিকাল মনে হয়?
হোমওয়ার্ক বা পড়াশুনা যে এদের একেবারেই নাই তার আরেকটা প্রমাণ একই বিষয় নিয়ে একেকজনের একেক রকম উত্তর ... মেইল গ্রুপে মেইল আসে, রাসূল আর খলিফারা জোর করে পর্দা প্রথা প্রয়োগ করেছিলেন, কাজেই যে বা যারা বাধ্যতামূলক পর্দার বিরোধিতা করে তারা আসলে রাসূলের বিরোধিতা করে [এবং সে নাস্তিক, সে মুর্তাদ, সে ব্লা ব্লা ব্লা] ... আবার ফেইসবুকে আরেকজন বলে ইসলামে জোরাজুরি নাই, জোর করে বোরখা পরানো হবে না ... যখন বলি তাহলে সেইটা ঐ মেইলগ্রুপে ঐ মেইলের জবাবে বলে আসো যাও, তখন তাকে আর খুঁজে পাওয়া যায় না ...
৩ ...
বাংলাদেশে ইসলামী শাসনব্যবস্থা চাপায়ে দেয়া খুব নিকট ভবিষ্যতে সম্ভব বলে মনে হয় না ... কিন্তু দেশের মোটামুটি শীর্ষ প্রতিষ্ঠান থেকে বের হওয়া অর্ধেক ছাত্রও যদি মনে করে তারা দেশে ইসলামি শাসনব্যবস্থা প্রয়োগ করেই ছাড়বে তার পরিণতি হতে পারে ভয়ংকর ... আমাকে যদি কেউ বলে, ইসলাম বিনা কারণে কারো ক্ষতি করা সমর্থন করে না, আমি সাথে সাথে সেটা মেনে নিব; কিন্তু সেই সাথেও এটাও জানবো যে যারা ইসলামের নামে বোমাবাজি করে তারা কিন্তু বিনা কারণে করে না, তারা একটা কারণ নিয়েই করে এবং সেটা হচ্ছে ইসলামী শাসনব্যবস্থার শত্রুদের অপসারণ ... দ্যাট ইজ, আমি ইসলামী শাসনব্যবস্থাকে ভয় পাই না [কারণ ইসলামী শাসনব্যবস্থা কি সেটা আমি জানি না], কিন্তু যারা এই সম্পর্কে কোন ধারণা ছাড়াই ইসলামী শাসনব্যবস্থা কায়েম করার স্বপ্ন দেখে তাদের ভয় পাই ...


[ডিস্ক্লেইমারঃ এই পোস্টটায় ইসলাম বা ধর্ম নিয়ে কোন আলোচনা করা হচ্ছে না; আমি ইসলামি শাসনব্যবস্থার বিরোধী কেন তার একটা ব্যাখ্যা দেয়ার চেষ্টা করলাম শুধু ... দয়া করে কমেন্টে কেউ ধর্ম কত খারাপ বা ইসলাম কত খারাপ এই ধরণের আলোচনার সূত্রপাত করবেন না, করলে মুছে দেয়া হবে ... ]


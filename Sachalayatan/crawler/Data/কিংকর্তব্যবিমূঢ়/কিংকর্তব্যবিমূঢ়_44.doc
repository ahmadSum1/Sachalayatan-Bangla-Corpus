প্রবাস থেকে ০২৬ ...



১ ...
দ্য বেস্ট ফায়ারফক্স ইয়েট জাতীয় মূলা ঝুলিয়ে মজিলা কিছুক্ষণ আগে আমাকে ফায়ারফক্স থ্রী পয়েন্ট জিরো পয়েন্ট ওয়ান গিলায়ে ফেললো ...
গিলে প্রথমে খুশিও ছিলাম না বেজারও ছিলাম না ... দেখলাম এড্রেস বারের চেহারা নতুন নতুন লাগে, ফন্ট একটু অন্য রকম ... ঠিকাছে ব্যাপার্না ... দ্যে বেস্ট ফায়ারফক্স ইয়েট বলে কথা ...
একটু পরে মেসেজ দিল, পুরান এডঅনগুলি নাকি কাজ করবে না, নতুন ভার্সন লাগবে, সেগুলি মজিলা বেগমই নামাবে, খালি আমার পার্মিশন লাগবে ...
বললাম, ঠিকাছে ...
আপডেট নামানো হলো, লাগানো হলো, লক্ষীছেলের মত ব্রাউজার একটা রিস্টার্টও মারা হলো ... ফেসবুক আর সচল লোড হতে কয়েক সেকেন্ড লাগে, সেটাও দাঁতে দাঁত চেপে পার করা হলো ...
তারপর দেখি বাংলা ভচকায়ে গেছে ...
সচলের বাংলা প্রবলেমে গিয়ে মাসালা অনুযায়ী টুলস মেনুতে ফন্ট-টন্ট সব সেট করলাম, কিসের কি... আকার রস্বীকার সব অক্ষরের পরে বসে খ্যা খ্যা করে হাসতে লাগলো ...
ফ্রী দিলেই কেন হা কইরা খাইতে যাই জাতীয় গালি দিতে দিতে একেবারে গোড়া থেকে কম্পলেক্স-স্ক্রীপ্ট নামানো, ফন্ট নামানো, টূলস মেনু ফন্ট অপশন সেরিফ-সেন্স সেরিফ সব ঠিক করে ব্রাউজার দুইবার আর ল্যাপ্টপ একবার রিস্টার্ট মেরে সব সাইজ করা গেল ...
যাক বাবা, ভেজাল শেষ ভেবে আরাম করে ফেসবুকে ঢুকলাম ... দেখি লগিন মেনুতে পাসোয়ার্ড চায় ... দিলাম, প্রসেস করতে গিয়ে দেখি এক্সপির মেসেজ আসছে "ফায়ারফক্স হ্যাজ এঙ্কাউন্টারড এন আননোন প্রবলেম এন্ড ইউল বি শাটডাউন ব্লা ব্লা ব্লা" ...
বিল্লু কাকার ওএসে মাঝেমাঝেই এইটা হয়, এইসব ব্যাপার্না ভেবে আবার ফায়ারফক্স আনলাম, এইবার সহিসালামতেই ঢুকলো, হোমপেজে গিয়ে দেখি বউ নয়া ছবি শেয়ার দিয়েছে ... এল্বামের উপরে ক্লিকানো মাত্র আবার ফায়ারফক্স হ্যাজ এঙ্কাউন্টারড ব্লা ব্লা ব্লা ...
আবার ডোন্ট সেন্ড, আবার ফায়ারফক্স আইকনে ডাবলক্লিক, আবার সব কয়টা ট্যাব লোড হওয়া, আবার বউয়ের এলবামে ঢোকার চেষ্টা করা এবং আবার আননোন এরোর ...
হাউয়ার পোলা, তোর কিছু একটা মারি করতে করতে আগে কন্ট্রোল প্যানেলে গিয়ে এই যন্ত্রণাকে বিদায় করলাম, তারপরে হার্ড্ডিস্কে অনেক আগে সেভ করে রাখা ফায়ারফক্স টু পয়েন্ট জিরো পয়েন্ট জিরো পয়েন্ট ওয়ান সিক্সে ডাবল ক্লিক করে সেটাপ করলাম ... তারপরে সব ঠিক, বাংলাও আছে, এড অনও আছে, ফেসবুকও আছে, আমার বউও আছে ...
অতএব হে মুমিনগণ, ফায়ারফক্স থ্রী পয়েন্ট জিরো পয়েন্ট ওয়ান খাইলে নিজ দায়িত্বে খাবেন ...
২ ...
জানুয়ারির চার তারিখ সন্ধ্যার ঠিক আগে আগে একটা ট্যাক্সিতে লটবহর চাপিয়ে মাইনাস ফিফটিন ডিগ্রি তাপমাত্রার আদর খেতে খেতে ঝুর ঝুর তুষারপাতের মাঝখানে উলফভিলে পা রেখেছিলাম ... সেদিন প্রফেসর ছিল আমেরিকায় ... সারা নোভা স্কশিয়ায় আমি একটা মানুষকে চিনতাম, সেটা আজিম ভাই ...
ট্যাক্সি ড্রাইভারই বাসার সামনে পর্যন্ত সহি সালামতে পৌছে দিয়েছিল, তুষারপাত মাথায় করে বাসার সামনের সিড়ি বেয়ে গ্রাউন্ড লেভেল থেকে বেশ উপরে এক দরজায় নক করে দেখি কেউ কথা কয় না ...
আমি বেকুব মানুষ বলে খুব বেশি ঘাবড়াই না, কিন্তু ঐসময়টায় সত্যি ভয় পেয়েছিলাম ... যদি কোন কারণে আজিম ভাই বাসায় না থাকে তাহলে এত জিনিসপত্র নিয়ে এই শীতের রাতে আমি যাব কই ...
আমার ইউক্রেনিয়ান ট্যক্সি ড্রাইভার বুঝেছিল কিছু একটা ভেজাল হয়েছে, গাড়ি থেকে নেমে যখন জানলো কেউ সাড়া দিচ্ছে না সাথে সাথে সে বাসার পেছন দিকে গিয়ে আবিষ্কার করে ফেললো রাস্তার দিকে যে দিক সেটাই বাড়ির সামনের দিক হবে এমন কোন কথা নাই ... বাসার মেইন গেট পেছন দিকে ... সেখানে নক করা মাত্র একজন দরজা খুললো, আর ড্রাইভার তাকে বললো, "আর ইউ ফ্রম ব্যাংলাদেশ? দেয়ারস আ গাই লুকিং ফর ইউ ..."
তারপরে আমাকে বললো, "ইওর ফ্রেন্ড ইজ হিয়ার, ডোন্ট ওরি ... "
ঘুরে এসে আজিম ভাইকে দেখামাত্র একটা শান্তি শান্তি ভাব চলে আসলো ... আর চিন্তা নাই আমার ...
আজিম ভাইকে দেশে থাকতে চিনতাম আমার রুমমেট প্লাস ক্লোজ ফ্রেন্ডের বড় ভাই হিসাবে ... ক্যাম্পাসে মাঝে মাঝে চোখ পড়তো, কি খবর ভাইয়া ক্যামনাছেনের বেশি কথা কোনদিন হয়নি ... সেই মানুষটাই কানাডা আসার পর কিভাবে কিভাবে জানি বেস্ট ফ্রেন্ড হয়ে গেল ...
একসাথে থাকি একসাথে ক্লাস করি একসাথে রান্না করি একসাথে খাই একসাথে আড্ডা দেই একসাথে ঘুরে বেড়াই একসাথে মেয়ে দেখি আর তাদের দেহের গঠন নিয়ে বিশুদ্ধ বাংলায় আলোচনা করি যাতে আশেপাশে কেউ না বুঝে ... কোন ঝামেলায় পড়লে একসাথে ফাইট দেই, এসাইনমেন্ট করার সময় একসাথে করি তবে খেয়াল রাখি যাতে টুকলিফাই না হয়, "উই টলারেট এভরিথিং বাট নো প্লাগিয়ারিজম ..."
আটমাস একসাথে কাটানোর পর আজিম ভাই কালকে গেলগা ... ভালো কোম্পানীতে ইন্টার্ণী পেয়েছে, পারফর্ম্যন্স ভাল হলে পার্মানেন্ট অফার পেয়ে যায় অনেকেই ... হাসিমুখে বিদায় দিলাম ...
তারপরে বুঝলাম এইবার একলাই ফাইট দিতে হবে ... নো ওয়ান উইল সেইভ মাই এস এনি মোর ...
৩ ...
প্রফেসর আরেকটা বাঙ্গালি স্টুডেন্ট নিয়েছে এবং তাকে মেইল করে জানিয়ে দিয়েছে আমার আগের এক স্টুডেন্ট আপাতত চলে যাচ্ছে, তুমি কথা বলে দেখ ওর বাসায় উঠতে পারো কিনা ...
পোলা আমারে মেইল করলো, জবাবে রুমের ছবি দিয়ে বলে দিলাম এই এই সুবিধা এই এই অসুবিধা থাকলে থাকতে পারো, না হলে আগেভাগে জানায়ো বাসা খুঁজে দেয়ার ট্রাই করবো ... পোলা ফিরতি মেইল দিল আমাদের সাথে থাকতে পারলে সে ধন্য হয়ে যাবে ... আমার এক্স-রুমমেটরা জানলে দৌড়িয়ে যাবে ঐ পোলারে সাবধান করতে কিন্তু আমি আর বিস্তারিত ব্যাখ্যায় গেলাম না, বললাম ঠিকাছে ...
কালকে ছেলে তার জিনিসপত্র নিয়ে হাজির ... তার বোন-দুলাভাই আছে হ্যালিফ্যক্সে, তাদের সাথে আছে বলেই মনে হয় ছেলের ভেতরে প্রথম বিদেশে এসে যে চাপা উত্তেজনা থাকে সেটা নাই ... খুবই সহজ-স্বাভাবিক-হাসিখুশি ...  বললাম তোমার কপাল তো খুবই ভালো বোনের বাসা আছে উইকেন্ডে চলে যেতে পারবা ...  পোলা জবাব দিল, "আর কইও নারে ভাই, এডমিশন পায়া দুলাভাইরে জিগাইছিলাম আপনাদের ওইখান থেকে কতদূর হবে ...দুলাভাই কইলো এই এক ঘন্টা লাগে যাইতে ... শুনে খুশি হয়ে গেছিলাম, চিতাগাংয়ে আমার বাসা থেকে ভার্সিটী যাইতেও তার চেয়ে বেশি টাইম লাগতো ... তাই ভাবলাম আপার বাসা থেকেই আসা-যাওয়া করা যাবে ... এইখানে আইসা জানতে পারলাম বিদেশে একঘন্টা মানে একশো কিলো ..."
আমি হাসি, কতকিছু জানার আছে বাকি ...
৪ ...
সামার শেষ ... রোদের তেজ আর আগের মত নাই, শেষবিকেলের দিকে আর আগের মত টিশার্ট গায়ে বের হওয়া যায় না, একটা হুডি জড়ানো লাগে ... শেষরাতে সারা ঘরে ঠান্ডা ঠান্ডা হিম হিম কিছু কেটা হেঁটে বেড়ায় ...
চারমাস আগে বন্ধের শুরুতেই প্রফেসর বলেছিল সামার একটা ফ্যন্টাস্টিক টাইম, কোথা দিয়ে শেষ হয়ে যাবে টেরও পাবা না ... কাজের প্রতি মারাত্মক সিনসিয়ার না হইলে বিপদে পড়বা ... চারমাস পার করে এসে টের পাচ্ছি কথাটা কি পরিমাণ সত্যি ...
কালকে থেকে ক্লাস শুরু হবে, চেষ্টায় আছি দুইটা থিওরি কোর্সের একটাকে রীডিং কোর্স দিয়ে রিপ্লেস করা যায় কিনা ... গ্র্যাজুয়েট কোর্স কো-অর্ডিনেটর বুড়া একটু খাইষ্টা টাইপ, সে আবার কোন ভেজাল করে কিনা সেটা নিয়ে কিঞ্চিত শংকিত ... দেখা যাক কি হয় ...
৫ ...
আজকে থেকে রোজা শুরু হলো ... আমি ধার্মিক মানুষ না, দেশে রোজা রাখতাম ইফতারির লোভে খানিকটা আর দিনের বেলা খানাদানার ঝামেলা নাই সেই কারণে খানিকটা আর না রাখলে বাসার লোকজন কথা শোনাবে সেইজন্য খানিকটা ... এখানে আর সেসবের বালাই নাই তাই রোজাও রাখার কোন কারণ নাই ... কিন্তু কাল সন্ধ্যা থেকেই হঠাৎ গত রোজার কথা মনে পড়া শুরু করলো ... বাসার রকমারি ইফতারি আর সেটা খাওয়ার লোভে সারাদিন রোজা রেখে ছোটা ভাইটার দশ মিনিট আগে থেকে ইফতারের টেবিলে বসে বারবার ঘড়ি দেখা ... বিটিভির আজান আর আজানের পরের দে পানাদে ... সপ্তায় অন্তত তিনদিন অফিসে মিটিংরুম দখল করে সবাই মিলে আড্ডা মারতে মারতে অফিসের খরচে ইফতারি ... পোলাপানের সাথে ইফতার পার্টি ... প্রেমিকাকে নিয়ে মার্কেটে ঘোরার সময় কুটনামিতে ওস্তাদ মামী আর মামাতো বোনের সামনে পড়া আর আমি যাওয়ার আগেই আমার বাসায় কত টাকা দিয়ে কি কিনলাম সে হিসাব পৌছে যাওয়া ... ফলস্বরূপ বাসায় ঢোকামাত্র বোনের খ্যাক খ্যাক হাসি, ডেটিংটাও ঠিকমত করতে পারো না ... ঈদের কয়দিন আগে মা আর ভাইবোনকে নিয়ে বের হওয়া, মার্কেটিং করতে ... মা আর বোনকে কাপড়চোপড়ের জঙ্গলে ফেলে রেখে ছোটভাইটাকে বইয়ের দোকানে তিন গোয়েন্দার স্তূপে ছেড়ে দেয়া ... কয়টা কিনবি বল, ওয়ান্স ইন আ লাইফটাম চান্স ...
কত কিছু একটু একটু করে হারিয়ে যায় জীবন থেকে খবরও রাখি না ...


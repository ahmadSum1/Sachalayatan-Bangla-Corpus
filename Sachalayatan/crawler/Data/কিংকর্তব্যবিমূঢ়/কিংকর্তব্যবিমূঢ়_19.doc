প্রবাস থেকে ০৪৫ ...



[হাতিমার্কা পোস্ট, নিজ দায়িত্বে পড়ার অনুরোধ করা যাচ্ছে  ]
১ ...
গল্পের স্টাইলে বলতে গেলে, ইট অল স্টার্টেড কোয়াইট আ ফিউ ডেইজ এগো ...
এপ্রিলের শেষে, আগের শিক্ষানবীশী শেষ হওয়ার পর আর এখনকারটা শুরু হওয়ার আগে, আনএক্সপেক্টেড একটা ছুটি পেয়ে গেলাম দুই সপ্তার ... ছুটিটা আরেকটু বড় হলে এবং আরেকটু আগে জানলে দেশে আসার একটা ট্রাই দেয়া যেত, কিন্তু যেহেতু সেটা সম্ভব হচ্ছে না তাই ঠিক করলাম কানাডাতেই একটা মিনি সফর দিতে হবে ... মে এর শুরুতে ওয়াটারলু আসলাম, নতুন শহরে বারবার রাস্তা হারিয়ে গোলকধাঁধায় ঘুরতে ঘুরতে কিভাবে কিভাবে জানি অত্যাবশ্যকীয় কাজগুলিও সেরে ফেললাম ...
তারপরে শুরু করলাম ঘুরাঘুরি ... একদিনের ঝটিকা সফরে টরন্টো গিয়ে অমিত ভাই আর শিমুল ভাইয়ের সাথে জমায়ে আড্ডা মেরে আসলাম এক উইকেন্ডে [ছবিগুলি এখনো ফেইসবুকে তোলা হয় নাই, আইলসার হাড্ডি হয়ে  যাচ্ছি দিন দিন] ... তারপরে গেলাম লণ্ডন ... এই লন্ডন অবশ্য ইউ কের লন্ডন না, টরন্টো থেকে তিন ঘন্টা দূরের একটা ছোট শহর [যদিও ফেইসবুকে লন্ডন যাচ্ছি দেখামাত্রই তাতা আপু হল্যন্ড যাওয়ার দাওয়াত দিয়ে ফেলেছিলেন, সো নাইস অভ হার ... ইউরোপ গেলে আপনার বাসায় পাড়া না দিয়া আসুম না কয়া রাখলাম  ] ... লন্ডনে পুরানা দোস্তদের সাথে কয়েক দিন ঠিক পুরানা স্টাইলে লাফালাফির পর সব মিলে গেলাম নায়াগ্রা ফলস [ফেইসবুকাররা দেখে ফেলেছেন, বাকিদের জন্য ফটোব্লগ আসবে এনশাল্লা] ... নায়াগ্রা থেকে আবার লন্ডন, সেখান থেকে ওয়াটারলু ... একদিন পর থেকে অফিস ...
এই বিশাল ট্যুর দিতে গিয়ে যে ক্ষতিটা হল সেটা হচ্ছে ঘুমের সাইকেল পুরা ছ্যাড়াব্যড়া হয়ে গেল ... আমি যে একটা মানুষ, আমার যে সকালে কাজকাম আছে আর তাই রাত দুইটার মাঝে ঘুমাতে যাওয়া  দরকার সেটা আমার ব্রেইন বেমালুম ভুলে গেল এবং আমি সেটা ঠিক করার জন্য সকাল-সন্ধ্যা যুদ্ধ করতে লাগলাম ...
আর তাই জয়েন করার তৃতীয় দিনের মাথায় ঘুম ভেঙ্গে যখন দেখলাম প্রায় দশটা বাজে তখন মেজাজ খারাপ হলেও একটুও অবাক হলাম না ...
লাফ-ঝাঁপ দিয়ে দাঁতে ঘষা দিয়ে চোখে পানি দিয়ে জামা কাপড় জায়গামত গলায়ে ব্যাকপ্যাক ঘাড়ে নিয়ে পাছায় থাবড় দিয়ে [নিজেরই, কোন সুন্দরী বালিকার না  ] ওয়ালেট আছে কিনা দেখে মোবাইলটা হাতে নিয়ে রুম লক করে জুতামুজা লাগায়ে মেইন গেইট লক করতে গিয়ে দেখি চাবি নাই ...
বুঝলাম কাম সারসে ... আগের বাসায় চাবি ছিল একটা, তাও পিচ্চি; সেটা ওয়ালেটেই থাকতো ... এই বাসায় আলাদা চাবির গোছা নিয়ে ঘুরতে হয় এবং বের হওয়ার আগে চাবি নিচ্ছি কিনা সেটাও থাবড়া দিয়ে চেক করতে হয় এই সাবরুটিনে মস্তিষ্কের প্রসেসর এখনো অভ্যস্ত হয়নি ...     
কিছুক্ষন দাঁড়ায়ে চিন্তা করলাম পরিস্থিতি ... বাড়িতে হাসিখুশি কানাডিয়ান স্কট আর নাকবুচি এক চাইনিজ বালিকা থাকে ... স্কট আগেই বলে রেখেছিল, সে স্কুল থেকে ফিরেই ফুটবে, উইকেন্ড থাকবে না ... আর বালিকা সারাদিনই [এবং রাত] থাকে তার বয়ফ্রেন্ডের সাথে, খালি গোসল করতে দুইজন এই বাসায় আসে [মনে হয় বালকের বাথরুমে জলকেলি করে সুবিধা হয় না  ], কাজেই সন্ধ্যায় আমি যখন ফিরব তখন মেইন গেইট খোলার জন্য  কেউ থাকবে তা নাও হইতে পারে ...
কাজেই আবার ঘরে ঢুকলাম, অনেক খুঁজে একটা মার্কার পাওয়া গেল ... সেটা দিয়ে বালকের ঘর বালিকার ঘর আর মেইন গেইটে লিখলাম, খবরদার দরজা আটকায়ও না ... তাতেও স্বস্তি না পাওয়ায় একটা কাগজে বড় করে লিখে স্কচটেপ না পেয়ে বাথরুম থেকে ব্যান্ডেইড এনে লকের উপরে আটকে দিলাম, তোদের আল্লার দোহাই লাগে দরজা আটকাইস না ...
এরপর গেলাম জানালা চেক করতে ... যা ভেবেছিলাম, কাঁচ না ভেঙ্গে ঢোকার কোন উপায় নাই ... প্রতিদিন বের হওয়ার আগে আমি নিজেই যত্ন করে ভেতর থেকে জানালা লক করে দেই, এখন নিজের ফান্দে পড়িয়া বগা কান্দে রে...
ডাটাবেইজ ক্লাসের কথা মনে পড়লো, রাজ্জাক স্যার চেঁচাইতো, ব্যাকআপ ব্যাকআপ এন্ড ব্যাকআপ ... কাজের কথা কিছুই তো শুনি  না 
২ ...
যাই হোক, চাবির খ্যাতাপুড়ি, আগে অফিস যাই ... যে বাসটা ধরি প্রতিদিন সেটা মিস করেছি, পরেরটা পঁচিশ মিনিট পর ... সেটা আসার আগে আরেকটা চলে আসলো ... আমি জানি এটা দিয়েও যাওয়া  যায়, আবছা আবছা মনে পড়লো ম্যাপে  দেখেছিলাম বড় রাস্তা আর অফিসের রাস্তার একটা ইন্টারসেকশনে নেমে হাতের বামে একটু হাঁটা লাগে; সেইটুকু জ্ঞান সম্বল করে বীরবিক্রমে বাসে উঠে এম্পিথ্রীর বিচি কানে লাগায়ে বসে রইলাম ... রাস্তায় চোখ রাখি, কোন ইন্টারসেকশন্টায় নামতে হবে বোঝার চেষ্টা করি, সেরকম একটা চেনা চেনা জায়গা পাওয়ামাত্র নেমে গেলাম ... আমার ম্যাপ সম্পর্কে আবছা ধারণা বলে এইখান থেকে বামে দশ মিনিট গেলেই হয়ে যাবে ...
হাঁটি আর হাঁটি ... পনের মিনিট পরেও দেখি কিছু চিনি না ... বুঝলাম গ্যারাইসি ... এক চাইনিজ মহিলাকে দেখা গেল, জিজ্ঞেস করলাম ফিলিপ স্ট্রিট কোন দিকে ... বেটি মাথা নাড়ায়, ঝানি না ... কি আর করা, রাস্তার উল্টাদিকে দেখি বাসস্টপে কয়েকজন ... রাস্তা পার হলাম, জিজ্ঞেস করলাম, হাত উঁচু করে আমি যেদিক থেকে রাস্তা পার হয়ে আসলাম সেদিক দেখিয়ে দিল ... হিসাব করে বুঝলাম আমি এক দুই গলি পরে নেমেছি বাস থেকে ... কি আর করা, দিলাম হাঁটা ... 
একটা ব্লক গেল, সেটা ফিলিপ না ... আরেকজনকে জিজ্ঞেস করি, বলে সামনে গিয়ে বামে যাও ... যাই, সেটাও  ফিলিপ না ... আরেকজন বলে সামনের ইন্টারসেকশন পার হয়ে দেন ডাইনে ... ঘড়ির কাঁটা সাড়ে এগারটা ছোঁয়, আমি হাঁটতে হাঁটতে একসময় ফিলিপ স্ট্রীট খুঁজে পাই; এবং আবিষ্কার করি আমার অফিস যে মাথায়, এটা তার অন্য মাথা ... ম্যাপ মনে করার চেষ্টা করি, যদ্দূর মনে পড়ে এই রাস্তাটা দুই কিলো লম্বা ...
এই সময় দেবদূতের মত একটা খালি ট্যক্সি দেখি ... লাফায়ে ঝাঁপায়ে থামায়ে বাংলাদেশি স্টাইলে জিগাই, যাবা নাকি ... ব্যাটা অবাক, হোয়াই শূডন্ট আই?
দুই কিলো গেলাম, ছয় ডলার দিলাম, অফিস ঢুকলাম সোয়া এগারোটায় ... গিয়েই গুগোল ম্যাপ নিয়ে বসলাম, এবং  বের করলাম যে আমি মাত্র এক কিলো সামনে নেমেছিলাম ... সেখান থেকে ব্যাকট্র্যাক করলেই কাজ হত, তা না করে আমি দুনিয়া ঘুরে এসেছি এবং শেষের দুই কিলো ট্যাক্সি বাদ দিয়ে শুধু হাঁটতেই হয়েছে মাত্র সাড়ে তিন কিলো ... এই প্রসঙ্গে বলে রাখা ভালো, আমার বাসা থেকে অফিস সর্বসাকূল্যে দুই কিলোর একটু কম ...
৩ ...
একটু পর বাড়িওলিরে ফোন দিলাম ... সে থাকে আবার টরন্টো ... বেশ কয়েকবারে তাকে ধরা গেল ... বললো, ডুপ্লিকেট আছে, মেইলে পাঠায় দিচ্ছি ... কালকে পেয়ে যাবা ...  আমি নিশ্চিন্ত হইলাম, একদিন দরকার হলে অফিসে কাটায়ে দেয়া যাবে ... ওয়াটারলুতে কোন বন্ধুবান্ধব নাই, থাকলে হানা দেয়া যেতো ...
ইচ্ছা করেই রাত করে ফিরলাম ... কপাল ভালো মেইন গেট খোলাই ছিল ... প্রথমে কিছুক্ষন খাঁটি দেশীয় পদ্ধতিতে লক গুঁতাগুতি করলাম ... দেশে এভাবে দুইবার তালা খুলেছিলাম, এইখানে লাভ হইলো না ...
ল্যাপি রুমে আটকা, কপাল ভাল ব্ল্যাকবেরি থেকে মেইল আর ফেইসবুক চেক করা যায় ... সময় কাটানোর জন্য বসলাম টিভি নিয়ে ... লিভিংরুমে একটা টিভি আছে গত একমাস ধরেই দেখেছি কিন্তু আমরা কেউই চালাই না ... এইবার ঠ্যাকায় পড়ে চালাতে গিয়ে দেখি কোন চ্যানেল আসে না, খালি ঝিরঝির করে ...
পরের আধাঘন্টা গেল টিভি নিয়ে ... এটা খুলি, ওটা খুলি ... এখানে টিপি, ওখানে লাগাই ... কিছুতেই কিছু হয় না ... শেষমেষ ফাঁকিবাজ প্রোগ্রামারের মত ডিবাগ না করে পুরা কোড আবার লিখে ফেললাম, মানে সমস্ত কানেকশন আর তার আলাদা করে গোড়া থেকে যেখানে যেটা যাবে বলে মনে হয় সেখানে সেটা লাগিয়ে দিলাম ... এবং আজিব ব্যপার, এইবার টিভি কাজ করলো ...
একটু চ্যনেল ঘুরাতেই দেখি ফ্রাইডে নাইট উপলক্ষ্যে বিভিন্ন জায়গায় দুষ্ট ছবি হচ্ছে, কিছু দেখতে পয়সা লাগে কিন্তু কিছু কিছুতে লাগে না 
৪ ...
দুষ্ট ছবি দেখে ঘুমাতে ঘুমাতে ম্যালা রাত হয়ে গেল, শনিবার ঘুম ভেংগে দেখি দুপুর একটা ... বের হয়ে মেইল বক্স চেক করে দেখি কুরিয়ার সার্ভিসের  চিঠি ... "আমরা আসছিলাম, তোমাকে পাই নাই, তোমার সিগ্নেচার ছাড়া প্যাকেজ দেয়া শাস্ত্রে নিষেধ আছে তাই অমুক জায়গায় এসে সাইন করে প্যাকেজ নিয়া যাও" ... ঠিকানা দেখলাম, একটু দূর হলেও চিনি, নিয়ে আসা সমস্যা না, বাস যায় ... যেটা বুঝলাম না সেটা হল ব্যাটাদের এত ধাক্কাধাক্কিতেও আমার ঘুম ভাংলো না ক্যান 
একটু পরে ধীরে সুস্থে কাগজটা ভাল করে চেক করতে গিয়ে মাথায় বাজ পড়লো ... তেনারা শনিবারে একটা পর্যন্ত ওপেন, রবিবারে অফ ... আমার সোমবারের আগে কোন আশা নাই ... লে হালুয়া ...
কপাল ভালো কিচেন আর বাথ্রুম লক না ... গ্রহণ আর ত্যাগের পরে মাথা ঠান্ডা হল ... পরিস্থিতি বিশ্লেষণ করলাম ...
ল্যাপি নাই ... গায়ে যা আছে তা ছাড়া কাপড় চোপড় নাই ... তিন দিনে সেগুলি গু হয়ে যাওয়ার কথা ...
ব্রাইট সাইড হচ্ছে মোবাইল আছে, সেটা থেকে ফেইসবুক দেখা যায় ... ছুটির দিনেও অফিসে একসেস আছে আর অফিস থেকে ফেইসবুক ছাড়া সবই খোলা  যায় ... টিভি চলে, ঘুমানোর জন্য সোফা আছে; মানিব্যাগ আর আইডি প্লাস ব্যাংক কার্ড প্লাস বাস পাস আছে ... মানিব্যাগটাও ভেতরে রেখে আসলে জানালা ভাঙা ছাড়া গতি থাকতো না ...
আমি দুইদিন ঘরের বাইরে থাকার প্রস্তুতি নিলাম ...
অফিস গিয়া নেট ইউজ করলাম ... পেন্ডিং বাজার টাজার করলাম ... ব্যাপক উৎসাহ এবং সময় লাগায়ে রান্না করলাম ... যেহেতু আমার ব্যাড প্যাচ চলছে তাই মসলা আর দই আর তেলের মিক্সচার উল্টায়ে রান্নাঘরের মেঝে সয়লাব করলাম ... দাঁতে দাঁত চেপে যখন পরিষ্কার করে সারলাম তখন আমার গা থেকে তন্দুরি চিকেনের সুবাস আসছে ...
৫ ...
সোমবার সকালে উঠেই দৌড় দিলাম চাবি আনতে কুরিয়ারের অফিসে ... বাসে বসে মোবাইল গুঁতাতে গুঁতাতে একটা মৌলিক আবিষ্কার করলাম, মোবাইলে একটা ফুললি ওয়ার্কিং জিপিএস সার্ভিস আছে ... এইটার ইউজ আগে জানলে আমাকে বেকুবের মত সাড়ে তিন কিলো হাঁটা লাগতো না ...
যাই হোক, সহজেই জায়গামত যাওয়া গেল ... যথারীতি এক মধ্যবয়স্ক মোটাসোটা সাদা মহিলা কাউন্টারে বসা ... কাগজ দেখালাম, এইবার চাবি পেলেই যন্ত্রণা শেষ ...
কিন্তু না, যন্ত্রণা শেষ না, মহিলা সিস্টেম চেক করে হাসিমুখে জানিয়ে দিলেন, "তোমার প্যাকেজ তো অফিসে নাই ... ঐটা ডেলিভারির জন্য নিয়ে গেছে ..."
আমার মাথায় বাজ ... "মানে? কৈ নিছে?"
"উইকেন্ডে কোন প্যকেজ ডেলিভারি না করতে পারলে সেটা মানডেতে আবার নেয়া হয়  ডেলিভারির জন্য", মহিলা হাসিমুখে ব্যাখ্যা করে ...
আমি কাগজ দেখাই, "তাহলে এইটা কি? এইটা রেখে আসছো কেন?"
মহিলা এইবার ভালো করে কাগজ দেখে, "ওহ, আই বিলিভ দ্যাটস আ মিস্টেইক ফ্রম দ্য ড্রাইভার ... ওর শনিবারে এইটা রেখে আসার কথা না ... ডোন্ট ওয়ারি, আজকেই ডেলিভারি হয়ে যাবে ..."
"আমার সাইন লাগবে না?"
"হ্যা, তা লাগবে ..."
"সেটা কৈ পাবে? আমিতো এইখানে ..."
"ও আই সী ... তুমি বরং বাসায় চলে যাও ..."
"সেটা তো সম্ভব না, অফিস যাইতে হবে ..."
"উমম ... তাহলে ঐটা আজকে ফেরত আসবে ... তুমি কাল সকালে আসো, পেয়ে যাবা ..."
এইবার গেল  মেজাজ খারাপ হয়ে ... "আর ইউ কিডিং মী? তুমরা ভুল করবা আর আমি বারে বারে আসবো? তুমি জানো ঐ প্যাকেজে আমার বাসার চাবি, সেটা ছাড়া আমি বাসায় ঢুকতে পারব না?"
এখনও হাসিমুখ ... "ইয়াহ আই আণ্ডারস্ট্যান্ড, বাট দেয়ারস নাথিং আই ক্যান ডু ... "
"নো ইউ ডিডন্ট আন্ডারস্ট্যান্ড ... তুমি বুঝতে পারছো চাবি ছাড়া আমি যে বাসায়  ঢুকতে পারবো না? এবং এই কারণেই কানাডাপোস্ট বাদ দিয়ে  তোমাদের মাধ্যমে এইটা পাঠানো হইছে দশগুণ চার্জ দিয়ে?"
"লুক, দেয়ারস বিন সাম মিসান্ডারস্ট্যান্ডিং ... "
"দেয়ার হ্যাজ বীন নো মিসান্ডারস্ট্যান্ডিং ... ইউ মেইড আ মিস্টেইক ... নাও ইউ গটা ক্লিন দিস আপ ..."
"আমি কি করবো? আমার তো কিছু করার নাই", এইবার মহিলা একটু বিরক্ত ...
"ড্রাইভারকে বল সিগনেচার ছাড়াই ডেলিভার করতে, আমি এখান থেকে তোমাকে অথরাইজ করে দেই ..."
"না সেটা করা  যাবে না ... ড্রাইভারের চাকরি চলে যাবে ... ও রিটেন ছাড়া আমার মুখের কথায় এটা করবে না ..."
"তাহলে ওরে ফোন দিয়ে বল ফিরে আসতে, আমি ওয়েইট করি ..."
"নো আই কান্ট ডু দ্যাট ... শী ডাজেন্ট ক্যারি আ মোবাইল, হেড অফিস থেকে ওর রেডিওতে যোগাযোগ করে ..."
"তাহলে হেড অফিসরে বল ..."
"ঠিকাছে, আমি তোমাকে যোগাযোগ  করায়ে দেই, তুমি কথা বল ..."
"না, ইটজ ইওর মিস্টেইক ... ইউ'ল টেইক কেয়ার অভ ইট ..."
"আমার মিস্টেইক মানে? এইটা ড্রাইভারের মিস্টেইক, তুমি ওর নামে আমাদের কাস্টমার কেয়ারে কমপ্লেইন কর ..."
"আই ডোন্ট ফাকিং কেয়ার এইটা কার মিস্টেইক ... তুমি তোমার এজেন্সির হয়ে আমার সাথে কথা বলতেছ, সো ইউ হ্যাভ টু টেইক দ্য রেস্পনসিবিলিটি ... যেমনে পার আগামী এক ঘন্টার মধ্যে তুমি আমার প্যাকেজ দিবা ... "
"লুক মিস্টার, দিস ইজ দ্য নাম্বার, ইউ কল দেম ... টেল দেম হোয়াট ইউ ওয়ান্ট ... আই হ্যাভ টু টেইক কেয়ার অভ আদার কাস্টোমার্স ..."
"আই ডোন্ট সী এনি আদার কাস্টোমার ... আর যদি কেউ আসে, জাস্ট বী শিওর যে আমার প্রবলেম সলভ না করে আমি তোমারে তার সাথে কথা বলতে দিব না ... "
"আই ডোণ্ট ওয়ান্ট টু মেইক এনি মোর আর্গুমেন্টস ... আই হ্যাভ এক্সপ্লেইন্ড হোয়াট আই ক্যান ডু ... "
বললাম, "ঠিকাছে, লেট মি টেল  ইউ আমি কি করব ... আমি  লোকাল পুলিসকে ফোন করব ... করে বলব আমি বাসায় ঢুকতে পারতেছি না, তোমাদের কাছে চাবি আছে বাট বিকজ অফ সাম ফাকিং বুরোক্রেটিক প্রসেস তোমরা আমাকে সেটা দিচ্ছ না ... এখন আমাকে খোলা রাস্তায় রাত কাটাইতে হবে ... এন্ড সেটার জন্য আমার যদি কোন হেলথ প্রবলেম হয় বা আমি যদি ঠান্ডায় জমে মারা যাই তাহলে কে রেসপনসিবল সেটা পুলিস ঠিক করবে ..."
"এইখানে পুলিস আসলো কোথা থেকে? দিস ইজন্ট আ ক্রাইম, আয়্যাভ এক্সপ্লেইন্ড ইউ এভ্রিথিং ..."
"আরেকবার করবা, পুলিসরে ... এন্ড ডোন্ট থিংক আয়াম কিডিং ... আমি এখনো ফোন করি নাই, কারণ আমার কাছে ফোন নাম্বার নাই বাট আই ডোন্ট থিংক দ্যাট উইল বী আ প্রবলেম ... বাই দ্য ওয়ে, তোমার নাম কি? আমার নামটা দরকার হবে ... "
মহিলা বলে, "দাঁড়াও তুমি, আমি দেখি কি করা যায় ..." 
এবং সে কারে জানি ফোন করলো, তাকে ধৈর্য্য ধরে বোঝাল, ড্রাইভারের নামে গালমন্দ করলো, ড্রাইভাররে মেসেজ দিতে বললো কিভাবে জিনিস্টা ফিরিয়ে আনা যায়, দশ মিনিটের মধ্যে যেন কল ব্যাক করে সেটা পই পই করে মনে করিয়ে দিল ... এবং পুরাটা সময় আমার দিকে একটা কঠিন মুখ  করে রাখার চেষ্টা করলো ... আমাকে চেষ্টা করতে হল না, আমার মেজাজ এমনি ব্যাপক খারাপ ছিল ...   
এরপর মজা হল ... এক লোক, যে নাকি একটা ডেলিভারি ভ্যানের ড্রাইভার বলে জানতে পারলাম পরে, সে কিজানি একটা কাগজ নিতে রুমে এসেছিল, সে কনভারসেশনটা শুনল, তারপরে বললো, "একটা ট্রাক কিন্তু এখনও ছাড়ে নাই ... তুমি শিওর এইটা এই ট্রাকে নাই?"
গাধী মহিলার এতক্ষণে খবর হইলো, "ছাড়ে নাই? হায় হায় ... এখনি চেক কর ..."
চেক করা হইল, এবং পাওয়া গেল ...
মাঝখান দিয়ে আমার বেহুদা আধাঘন্টা গেল, খামাখা চিল্লাচিল্লি করলাম ...
তবে স্বীকার করে রাখি, পুলিশে ফোন দেয়ার কোন ইচ্ছা আমার মাথায় আসে নাই, এবং হয়তো দিতামও না ... জাস্ট রাগের মাথায় বলে ফেলেছিলাম, সেটায় যে এমন কাজ হবে কে জানতো 
৬ ...
আশা করেছিলাম ব্যাড প্যাচ কাটলো, সামনের কিছুদিন সব ঠিক মত যাবে ... কিন্তু না, ভাবসাবে মনে হচ্ছে আরো কিছুদিন আমাকে পেইন খাইতে হবে ...
প্রথমত, বাসায় এসে চাবি লাগাতে গিয়ে  দেখি চাবি ঢুকে, কিন্তু ঘুরে না ... বাংলা সিস্টেমে খুলতে গিয়ে তালার বারোটা বেজে গেছে ... মনে মনে ঠিক করে ফেললাম, এইবার না খুললে দরজা জানালা কিছু একটা ভেংগে ফেলব, ঠিক তখন খুলল ... কিন্তু চাবিটা আর কিছুতেই বের করা গেল না ... যা বুঝলাম, যাওয়ার আগে আরেকটা লক কিনে লাগিয়ে দিতে হবে ...
দ্বিতীয়ত, চা বানাচ্ছিলাম ... প্রথম বার চুলায় পানি দিয়ে ভুলে গেলাম ... টী ব্যাগ পোড়া গন্ধে খবর হল ... সেকেন্ড টাইম আবার দিলাম, এইবার ঠিক মতই হল, কিন্তু দুধ মিশিয়ে নির্বিকারভাবে দুই চামুচ লবণ দিয়ে দিলাম ...কেন জানি মাথায় বাই চাপলো, তৃতীয়বারের চেষ্টায়  চা বানিয়ে মগে ঢালতে গিয়ে অর্ধেক হাতে ফেলে দিলাম 
দুনিয়াজোড়া পচুর গিয়াঞ্জাম ...


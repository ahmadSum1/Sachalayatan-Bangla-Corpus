প্রিয় গানঃ সামহোয়ার ওভার দ্য রেইনবো / হোয়াট আ ওয়ান্ডারফুল ওয়ার্ল্ড (ইসরায়েল কামাকাভিভোলে) ...



১ ...
মাঝে মাঝেই বিভিন্ন ফোরামে না হলে বন্ধু-বন্ধুনীদের রেফারেন্সে অনেক না শোনা গান পাওয়া যায় ... সব সময় গানের মুডে থাকি না, তাই অনেকসময়ই এইসব গান না শুনে random নাম দেয়া একটা ফোল্ডারে যত্ন করে রেখে দেই ... তারপরে যা হওয়ার তাই হয়, বেমালুম ভুলে যাই ...
কিছুদিন আগে দেখলাম এই ফোল্ডারে গানের সংখ্যা বাড়তে বাড়তে পঞ্চাশ পার হয়ে গেছে, বুঝলাম কিছু একটা করা দরকার ... সবগুলি গান সিলেক্ট করে মিডিয়াপ্লেয়ারে শাফল মোডে ঝাঁকাঝাঁকি করে দিলাম ...
এই ফোল্ডারের সব গানই কারো  না কারো রেফারেন্সে পাওয়া, কাজেই কোনটাই খারাপ না ... একটু পাচমিশালি টাইপ সেটাই যন্ত্রণা দিচ্ছিল, বেশি গোলমাল করছিল এমন দুই একটাকে বিদায় করার পর শান্তি আসলো ...
শুনতে শুনতে একটা গানে হঠাৎ মনোযোগ আটকে গেল ... শোনা শোনা পরিচিত গান, অথচ চিনতে পারছি না ... দ্বিতীয়বার ছেড়ে মনোযোগ দিয়ে লিরিকটা খেয়াল করা মাত্রই চিনতে পারলাম ... গানটা হচ্ছে আমার অতিপ্রিয়  somewhere over the rainbow  ...
সামহোয়ার ওভার দ্য রেইনবো আমি প্রথম শুনি  ইভা ক্যাসিডির  গলায় ... আমার গান শোনার ইতিহাস শুনলে অনেকেই হাসাহাসি করবে তাও একটু ঝুঁকি নিয়ে বলেই ফেলি, ইভা ক্যাসিডির নাম আমি প্রথম শুনি সচলে, রাবাবের একটা  পোস্টে  ... সেই পোস্টেও ইভা কেমন গায় সেটার চেয়ে বরং মেয়েটা অনেক সুন্দর ছিল এইটাই মাথায় এসেছিল আগে ... যাই হোক, পরে একদিন ইউটিউবে স্টিংয়ের  fields of gold  খুঁজতে গিয়ে  ইভা ক্যাসিডির ভার্সনটা  শুনলাম, শুনে মুগ্ধ হলাম, আর কিছুক্ষণ ইউটিউব ঘাঁটলাম, তারপর টরেন্ট থেকে একসাথে ইভার নয়টা এলবাম নামিয়ে ফেললাম ... টানা শুনলাম এক সপ্তা, অসাধারণ লাগে এমন কিছু গান আলাদা করলাম, বাকিগুলি রেখে দিলাম বড় হয়ে শুনবো বলে ...
যাই হোক, ইভাকে নিয়ে পরে কোনদিন বলা যাবে, আপাতত সামহোয়ার ওভার দ্য রেইনবো ... গানটা দ্বিতীয়বার শুনতে গিয়ে বুঝলাম যে গানটা যে গাচ্ছে সে বেশ ওস্তাদ মানুষ ... ব্যাপক চেঞ্জ করেছে কিন্তু তারপরেও শুনতে খারাপ লাগছে না ... কিন্তু সমস্যা হচ্ছে গানটা যা কার গাওয়া কোন ক্লু নাই ...

যার কিছু নাই তার ইউটিউব আছে, মিনিট দশেক বিভিন্ন ভার্শন নিয়ে ঘাঁটাঘাটি করে বের করে ফেললাম ... গায়কের নাম  ইসরায়েল কামাকাভিভোলে  (israel kamakawiwo'ole, আল্লাই জানে উচ্চারণ ঠিকাছে কিনা)... হাওয়াইয়ের লোক, এই  ভার্সনটা তাই হাওয়াইয়ান ভার্সন নামে পরিচিত ... আর গানটা আসলে  সামহোয়ার ওভার দ্য রেইনবো  আর  হোয়াট আ ওয়ান্ডারফুল ওয়ার্ল্ড  নামের দুইটা গানের মিডলে ভার্সন ... হোয়াট আ ওয়ান্ডারফুল ওয়ার্ল্ড ট্র্যাকটাও আমি প্রথম শুনি ইভা ক্যাসিডির গলায় ...
২ ...
উইকিতে ইসরায়েল কামাকাভিভোলে লিখে সার্চ দিয়ে বেশ কিছু তথ্য পাওয়া গেল ... এই ভদ্রলোক হাওয়াইয়ের সবচেয়ে জনপ্রিয় মিউজিশিয়ানদের একজন ... ঊনিশশো ছিয়াত্তরে  মাকাহা সন্স অফ নিহাউ (Makaha Sons of Niʻihau)  নামে একটা ব্যান্ড গঠন করে তার পথচলা শুরু ... অল্পসময়ের মাঝেই ব্যান্ডটা হাওয়াই এবং ইউএসের কিছু কিছু জায়গায় ব্যাপক জনপ্রিয় হয়ে পড়ে এবং এক এক করে পনেরোটা এলবাম রিলিজ পায় ... তবে কামাকাভিভোলে বা "দ্য জেন্টল জায়ান্ট" হাওয়াইয়ের বাইরে সারা পৃথিবীতে পরিচিত হয়ে ওঠেন নাইন্টিন নাইন্টিতে তার সলো এলবাম  "ফেসিং ফিউচার"  প্রকাশের পর ... আরো নির্দিষ্ট করে বললে এই এলবামের গান সামহোয়ার ওভার দ্য রেইনবো/হোয়াট আ ওয়ান্ডারফুল ওয়ার্ল্ড মিডলের জন্য ... গানটার ভিডিও দেখলে যে জিনিসটা সবার আগে চোখে পড়বে সেটা হচ্ছে  কামাকাভিভোলের বিশাল আকৃতি ... হাসিখুশি ফুর্তিবাজ এই মানুষটা তাঁর সংগীত জীবনের প্রায় পুরোটাই এই বিশাল আকৃতি নিয়ে বিড়ম্বনায় ছিলেন [এক পর্যায়ে তাঁর ওজন ছিল সাড়ে তিনশো কেজি] ... ঊনিনশো সাতানব্বইয়ে এই অতিরিক্ত ওজনজনিত জটিলতাতেই তাঁর মৃত্যু হয় ...

৩ ...
জ্ঞান যখন দেওয়া শুরু করলামই তখন আরেকটু দেই ... আশা করি পাবলিক মাইর দিবে না 
 সামহোয়ার ওভার দ্য রেইনবো  গানটা প্রথম বের হয় ঊনিশশো ঊনচল্লিশে ... দ্য উইজার্ড অভ ওয মুভির সাউন্ডট্র্যাক হিসেবে ...  অরিজিনাল ভার্সনটা  জুডি গারল্যান্ডের গাওয়া, এবং গানটা এত জনপ্রিয় হয় যে এটা  জুডি গারল্যান্ডের  সিগনেচার সং হয়ে ওঠে ... গানটা কত জনপ্রিয় সেটা সন্দেহাতীতভাবে বোঝা যায় যখন টু থাউজ্যান্ড ওয়ানে  রেকর্ডিং ইন্ডাস্ট্রি এসোসিয়েশন অফ আমেরিকা  আয়োজিত জরিপে শ্রোতাদের ভোটে এই গানটা শতাব্দীর সেরা গান হিসেবে নির্বাচিত হয় [পুরা লিস্টটা  এইখানে  পাওয়া যাবে] ...
গত সত্তর বছরে গানটার অনেকগুলি ভার্সন এসেছে, অনেকের গলায় ... এর মধ্যে সবচে উল্লেখযোগ্য ইভা ক্যাসিডিরটা ... জর্জটাউনের এক নাইটক্লাবে গাওয়া ইভার এই গান তার এক বন্ধু  হ্যান্ডহেল্ড ক্যামেরায় ধারণ করে, এবং ইভার মৃত্যুর পাঁচ বছর পরে ইউকের এক টিভি শোতে প্রথম প্রকাশিত হয় ... এবং তারপরে সেই এমেচারিশ এবং পুওর কোয়ালিটির রেকর্ডিংটা পরিণত হয় পপ সংগীতের ইতিহাসে সবচেয়ে বেশিবার অনুরোধকৃত ভিডিওতে ...
আমি সবগুলি দেখি নাই, কিন্তু যে কয়টা দেখেছি বা শুনেছি তার মধ্যে ইভার ভার্সনটাই সবচেয়ে ভালো লেগেছে ...

অন্য গানটা,  হোয়াট আ ওয়ান্ডারফুল ওয়ার্ল্ড,  প্রথম রেকর্ড হয় নাইন্টিন সিক্সটি এইটে,  লুই আর্মস্ট্রংয়ের  গলায় [  এইটা  সেই ভার্সন]... ইউএসএতে এই গানটা প্রথমে ছিল সুপার ফ্লপ ... সারা দেশে এক হাজার কপিও বিক্রি হয়নি ... কিন্তু ইউকেতে গানটা ব্যাপক জনপ্রিয় হয় এবং টপ চার্টের এক নাম্বারে চলে যায় (দেখা যাচ্ছে ব্রিটিশরা ভালো জিনিসের কদর করতে জানে  ) ... তবে ভালো জিনিস চাপা থাকে না বেশিদিন, তাই ঊনিশশো একাত্তরে আর্মস্ট্রংয়ের মৃত্যুর পর গানটা ইউএস এ নতুনভাবে রিলিজ পায় এবং টপ টেনে উঠে যায় ...
এই গানটারও অসংখ্য ভার্সন ... এবং স্বীকার করে ফেলি যা আমি ক্যাসিডিরটা ছাড়া আর কোনটা শুনি নাই ...  সেটাই দিয়ে দিলাম ...

৪ ...
কামাকাভিভোলের গানটার অডিও শুনতে চাইলে এইখান  থেকে শুনতে পারেন ... কপিরাইটের বুড়াঙ্গুল খেয়ে যাচ্ছি বলে নিজে আপলোড করে ডাউনলোড পার্মিশন দিতে পারছি না ...
কেউ চাইলে ফেসিং ফিউচার পুরা এলবামটা নামাতে পারবেন  এইখান  থেকে ... সাইজ চল্লিশ মেগা ...
৫ ...
নতুন কোন গান পেলে আমি যা করি, সকাল সন্ধ্যা রাত ঘুরে ঘুরে বাজাতে থাকি ... এটা নিয়েও তাই করছিলাম ... হঠাত পাশের রুমের আসিফ ভাই বললো, এই গানটা আমি শুনছি ... বললাম, শোনাই স্বাভাবিক, অনেক পপুলার গান ... উনি বললেন, না আমি বাংলায় শুনছি ... বললাম, কোথায়? ... বললেন, মনে পড়তেছে না বাট শুনছি ...
পাঁচ মিনিট পরে মেসেনজারে লিংক পেলামঃ

[এই লেখাটা ড্রাফটে ছিল প্রায় মাসখানেক ... আজকে হঠাৎ গুগোলডকসে ঢুকে চোখে পড়লো তাই ঘষেমেজে বেচারাকে মুক্তি দিলাম ...]


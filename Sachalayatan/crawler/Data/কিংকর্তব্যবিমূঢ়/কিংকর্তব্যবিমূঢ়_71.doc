প্রবাস থেকে ০০৫ ...



স্নোম্যান ...
এক দুই তিন চার করে দেশ ছাড়ার পনের দিবস পার হয়ে গেল ... হঠাৎ চেঞ্জের শক আর যারে দেখি লাগে ভাল স্টেজটাও কখন জানি পার হয়ে গেছে নিজের অজান্তেই ... আমি এখন আপাদমস্তক এক দুস্থ বাংলাদেশী প্রবাসী ছাত্র, মাসে আনি মাসে খাই ... সকালে লাফিয়ে উঠে নাস্তা বানিয়ে হুমহাম করে গলার টানেলে পাস করি, তারপর জাবড়াজাবড়ি করে এক বস্তা কাপড়চোপড় জড়াই, তারপর দৌড়াতে দৌড়াতে ক্লাসে যাই পাহাড়ি পথ বেয়ে ... কপাল ভাল থাকলে দশ-বারো হাত সামনে কোন সুন্দরী শেতাঙ্গিনীর পুচ্ছদেশ পর্যবেক্ষণ করা যায় ... কপাল খারাপ হলে দৌড়াতে হয় একলা একলাই, বরফ আর বুড়াবুড়ি আর ঘড়ি ছাড়া কিছু দেখার থাকে না ...
বিদ্যালয়ের রাস্তা ...
ফাটায়ে ক্লাস হচ্ছে, আমার অবশ্য কপাল ভাল, সব ক্লাস হয় এক বিল্ডিংয়েই ... বেচারা আন্ডারগ্র্যাডগুলিকে দেখি সারাদিন এক বিল্ডিং থেকে আরেক বিল্ডিংয়ে দৌড়ায় ... আসলেই দৌড়ায়, এইখানে কাউকে গদাইলস্করী চালে হাঁটতে দেখি না ...
বরফ আর বরফ ...
ক্লাসের টাইমগুলি খুবই বাজে, একটা আমার মাঝরাতে (মানে সকাল সাড়ে নয়টায়), আরেকটা বিকাল তিনটা ... সেই সময় বাংগাল মাত্রই ঘুম পায়, আর এখানে তো দেশের মত একগাদা পোলাপান নাই যে মোটাতাজা কারো পিছে বসে গালে হাত দিয়ে ঘুমায় যাব ... সারাক্লাসে আট-দশটা ছেলে (ছেলেই, নারীজাতির কোন প্রতিনিধি নাই, এই দুঃখ নিয়ে পরে বিশদ লিখবনে) বিশাল বিশাল চেয়ারে হেলেদুলে বসে নির্জীব চোখে চেয়ে থাকে ... দেশের মানসম্মান রাখার দায়িতব তখন আমার ঘাড়ে, আমি ঘুমাই কিভাবে? ... ঘুম আর জাগনাবস্থার মাঝে একটা ভার্চুয়াল জগতে বিচরণ করি, কোনফাঁকে যে ক্লাস শেষ হয়ে একগাদা এসাইনমেন্ট ঘাড়ে চেপে বসে টেরও পাই না ... শালার সারাজীবন দেখলাম কুইজ আর এসাইনমেন্টের ঘোষণা দেয়া মাত্র সেটা নিয়ে তীব্র প্রতিবাদ এবং স্থান-কাল-পাত্র নিয়ে দরকষাকষি করা পোলাপানের পবিত্র দায়িত্ব, আর এখানে কথা নাই বার্তা নাই পাতার পর পাতা এসাইনমেন্ট, কারো মুখে কোন কথা নাই, আমি ঘুম থেকে ওঠে কিছু বোঝার আগেই খেলা শেষ ... 
বিদ্যালয়ের প্রধান ভবন  ...
সারাদিন থাকি অফিসেই, এখনে গ্র্যাড স্টুডেন্টদের গবেষণার সুবিধার্থে চেয়ার-টেবিল-বোর্ডসহ একটা খুপরি ঘর দেয়া হয়, সেটাই  অফিস, আপাতত সেখানে বসে সারাদিন ধরে টরেন্ট দিয়ে মুভি নামাই, আর চ্যাটাই, আর সচলায়তনে বিচরণ করি ... আর বাংলা গান বাজাই, গত কয়েকদিন সুমন আর আনিলার গান শুনতে শুনতে পাশের ডেস্কে বসা শফিক ভাইয়ের মাথার পোকা নাড়িয়ে দিচ্ছি ... যে যাই বলুক এই এলবামটা আমার জটিল পছন্দ হয়েছে, বিশেষ করে ট্র্যাক এক, দুই, তিন, চার আর পাঁচের তো তুলনা নাই ... দুই, তিন আর চার অবশ্য পুরান গানের ফুয়াদাইজেশন, কিন্তু আমার কাছে দারূণ লেগেছে ...  বিদগ্ধ শ্রোতারা শুনলে খেপবেন, কিন্তু ফুয়াদের কিছু গান আমি বেশ ভালো পাই ... ট্র্যাক ওয়ান (গাইবোনা আর কোন গান, বেশ জনপ্রিয় হয়েছে খেয়াল করলাম) আর ট্র্যাক ফাইভ (তির্যক) আগে শুনিনি কখনো, নতুন গানই মনে হয়... 
ইস্কুল ভবন ...
সুপারভাইজার কথাবার্তায় সো ফার বেশ ভালমানুষ, স্টুডেন্ট আটকে রাখার কোন দুর্নাম এখনও শুনি নাই (এটা নিয়ে খুব ভয়ে ছিলাম, আসার আগে আর পরে এর কিছু প্রাক্তন ছাত্রের সাথে যোগাযোগ করে এটা নিয়ে স্পেসিফিকালি খোঁজখবর নিয়েছি, এখন আল্লা ভরসা) ... তবে খুব খাটায়, খাটিয়ে শুদ্ধ বাংলায় “পুড়ীষ” বের করে দিবে যা বুঝলাম ... অলরেডি একগাদা পেপার আর দুই মাইল লম্বা ইন্সট্রাকশন ধরিয়ে দিয়ে গেছেন, সামনের উইকের মাঝে শেষ করতে হবে, কপালে আসলেই খারাবী আছে ... 
মেইন রোড ...
দিনটা কাটে, খারাপ না একেবারে, প্রবাসী ছেলেদের প্রথম অভিশাপ নিঃসঙ্গতা থেকে এখনো পর্যন্ত মুক্ত, সবুজ ভাই শফিক ভাই মানুষ হিসেবে চমৎকার, সারাদিন হাসি ঠাট্টা আড্ডাবাজিতে ভালই দিন যায় ... ইয়াহু মেসেঞ্জারে উঁকি দিলেই অস্ট্রেলিয়া থেকে শাকিল, কানাডার আরেক কোনা থেকে তৌফিক, স্টেটস থেকে বিজ্জা, শর্মি আর বাংলাদেশ থেকে ভল্ডু বিজয় শাহান উঁকি দেয় ... বাসা থেকে ওয়েবক্যামে দেখা যায় ছোটভাইটাকে, পিছনে আম্মা, এবং অন্যরা ... বউকে পাওয়া যায় ফেসবুকের মেসেজ ইনবক্সে বেশি, ইয়াহুতে কম ...  দশ ঘন্টার সময় ব্যবধান ঘোচানো বেশ কষ্টকর ...   
ইন্টারনেট আসলেই একটা আশীর্বাদ ...
রাত নয়টা দশটায় বের হই, বরফঢাকা রাস্তাঘাট মাঠ ময়দান পেরিয়ে শূণ্য পাকস্থলী আর তিন কেজি ল্যাপ্টপ ঘাড়ে নিয়ে চড়াই ভাঙ্গি বাসার উদ্দেশ্যে ... মাঝে মাঝে হাইহ্যালো করি পরিচিত বা অপিরিচিত কোন নাকবোঁচা বা খাড়া নাকের অধিকারী (কিংবা অধিকারিণীকে) ... বাসায় এসে দেখি খাবার নিয়ে কেউ বসে নাই, নিজেকেই রাঁধতে হবে, তার আগে কাটতে হবে, ধুতে হবে, মসলা মেখে কিছুক্ষণ ছানাছানি করতে হবে ... খাওয়ার পরে আবার সব ধুয়েমুছে যেখানেরটা সেখানে তুলে রাখতে হবে ... ঘাড়্গুঁজে সব করি ...তারপর একমগ কফি নিয়ে জানালা খুলে হিম বাতাস মাথায় মাখি কিছুক্ষণ ...
এই সময়টাই শুধু কাটতে যায় না, আর কোন সমস্যা নাই ...
বাসার জানালা থেকে ...
 

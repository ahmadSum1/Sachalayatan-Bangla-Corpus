প্রবাস থেকে ০৪৩ ...



১ ...
বয়সের সাথে সাথে মানুষের নাকি বুদ্ধিশুদ্ধি বাড়ে, আমার বেলায় দিন দিন কমে এবং সেইটার  সাথে পাল্লা দিয়ে ভেজাল বাড়তে থাকে ...
ছোটবেলা থেকে বিমানভ্রমণ নিয়ে একটা ফ্যাসিনেশন ছিল ... অর্ধেক জীবন পার হওয়ার পর একদিন এক ধাক্কায় পৃথিবীর অন্যদিকে আসলাম, আসার আগে বেশ টেনশন ছিল যদি হারায়ে যাই কিন্তু কোনরকমের যন্ত্রণা ছাড়াই ঢাকা-দুবাই-লন্ডন-হ্যলিফ্যক্স সব পার হয়ে গেলাম; কানাডায় সহি-সালামতে ঢুকে মনে হল আরে, এইটা তো ব্যাপার্না ...
এরপর গত জানুয়ারিতে হ্যলিফ্যক্স থেকে আসলাম মন্ট্রিয়ল হয়ে অটোয়া; চার মাস পরে আবার জায়গা বদলানোর সময় আসলো ... পরের চার মাস ওয়াটারলু ...
অটোয়া থেকে ওয়াটারলু  আসতে বাসে ছয়-সাত ঘন্টার বেশি লাগে না ... কিন্তু যে কোম্পানিতে শিক্ষানবীশী তারা টিকেট দিবে, আমার সমস্যা কি, কাজেই আবার গাট্টি-বোচকা বাধলাম ঊড়াল দেয়ার জন্য ...
নাই নাই করেও জিনিস্পত্র একেবারে কম নাই, আগের রাতে সুটকেসে সব ঠেসে ঢুকায়ে বাথরুম থেকে ওজন মাপার মেশিন আনতে  গিয়ে  দেখি মেশিন নাই ... মাথায় পড়লো বাজ ... বালিকারে জিগেস করলাম, সে কয় ঐটাতো ব্যারির ছিল, ও যাওয়ার আগে নিয়ে গেছে ... শুনে আবার মাথায় বাজ, আমার ধারণা ছিল জিনিসটা বাড়িওলির, চার মাসের জন্য কেউ যা সাথে করে ওজন মাপার মেশিন নিয়ে আসে সেটা ভাবতে পারি নাই ... ছেমড়ি আমার সমস্যা শুনে চুক চুক করে সমবেদনা জানালো, ফাহিম ইউ আর ডেড ...
কি আর করা, আল্লা ভরসা বলে সমস্ত জিনিস্পত্র দুই ভাগ করে দুইটায় ঢুকায় দিলাম ... কোম্পানি বলেছে তিন নাম্বার লাগেজ লাগলে সেইটার খরচ নাকি তারা দিবে, কাজেই মিডিয়াম সাইজ একটা ব্যাকপ্যাক ছিল সেটায় যতবেশি জিনিস সম্ভব কম্প্রেস করে ঢুকানোর চেষ্টা করলাম ...
এয়ারপোর্টে যাওয়ার আগে এবং পরে দুইবারই হারায়ে গেলাম ... যাওয়ার আগের হারানোটা সিম্পল, জিপিএস একদিকে যেতে বলেছিল, যে ভাইজান লিফট দিচ্ছিলেন তিনি সামান্য একটু  দেরি করে ফেললেন, ফলাফল দেখি আবার শহরের দিকে যাই ... জিপিএস দেখায় সামনের দশ মাইল কোন ইউটার্ন নাই ... ভাইজান একটু থম ধরে থাকলেন, তারপর ডাইনে বামে তাকিয়ে দুম করে রাস্তার উপর ইউটার্ন নিয়ে যেন কিছুই হয়নি এমনভাবে টার্মিনালে ওঠে গেলেন ...
এয়ারপোর্টে ঢুকে যথারীতি মাথা আউলায়ে গেল ... সারি সারি চেক ইন কাউন্টার, কোথায় যাব ... যাই হোক, এরে তারে জিজ্ঞেস করে জায়গামত পৌছানো গেল ... পাশাপাশি দুই কাউন্টারে এক মিষ্টিহাসি তরূনী আর এক গোমড়ামুখি চাচীআম্মা ... কপাল খারাপ, চাচী আম্মাই ডাক দিল, ভাতিজা এদিক আস ...
গেলাম ... থার্ড লাগেজের জন্য একশো ডলার খসলো ... আমার গায়ে লাগলো না, কোম্পানি দিবে বলছে ... এরপর সুটকেস উঠালাম বেল্টে, চাচী রিডিং দেখে আরো গম্ভীর হয়ে গেল ... বলে, ঐটাও কি এইরকমই ভারী? বুঝলাম কেইস খারাপ, বললাম দাড়াও দেখি ... এইটা নামায়ে অন্যটা তুললাম ...
চাচী বললো, দেখ (ভাতিজা), তোমার দুইটাতেই কয়েক কেজি করে বেশি ... এইটায় দুই কেজি, এটা ছেড়ে দিব ... অন্যটায় সাড়ে তিন কেজি বেশি, ওটা থেকে কিছু কমাইতে পারো কিনা দেখ ... তুমি অলরেডি একশো ডলার দিছ, আমি চাইনা তোমার আরো সত্তর ডলার খসুক ...
একশো ডলার যে আমার পকেট থেকে যাচ্ছে না বেমালুম চেপে গেলাম ... চাচী আরো কিছু উপদেশ দিল, বই খাতার কিন্তু অনেক ওজন, ঐরকম কিছু থাকলে বের করে হাতে নাও ...
কপাল ভালো, সাথে একটা কাপড়ের শপিং ব্যাগ ছিল ... কাজেই চাচীর কথা মত ব্যাগ থেকে দুইটা জাভা বই আর আরো কিছু হাবিজাবি সরায়ে দুই কেজি ওজন কমান গেল ... চাচী আর উচ্চবাচ্য না করে ছেড়ে দিল ... শান্তি ...
আর আমি ঘাড়ে ব্যাপক ওজনের ব্যাকপ্যাক আর হাতে বস্তা নিয়ে গেলাম বোর্ডিং পাস আনতে ... চেকিং ফেকিং সেরে সহি সালামতে ঢুকলাম, একটু পরে শুনি এক সুকন্ঠি মাইকে জনৈক "রেইম্যান"রে অবিলম্বে অমুক গেইটে দেখা করতে বলে ... বুঝতে খানিকক্ষণ লাগলো যে এটা আসলে আমি ... ভয়ে ভয়ে গেলাম, আল্লাই জানে গুয়েন্তানামো পাঠায় দেয় কিনা ... গিয়ে দেখি বোর্ডিং কার্ড ফেলে গেছি, নীলনয়না সেটা হাতে নিয়ে আমার অপেক্ষায় দাঁড়িয়ে ... আহা কি ভালু একটা মেয়ে ...
যাই হোক, বোর্ডিং পাস উদ্ধার করেও হাতে দেখি দশ পনের মিনিট আছে, ভাবলাম নেটে ঢুকি ... এর আগে হ্যলিফ্যক্স এয়ারপোর্টে ফ্রি ওয়ারলেস পেয়েছিলাম, টরন্টোতে টাকা চায় [শালারা যে কি চামার সেটা একটু পরে বলি], অটোয়াতে দেখি দুইটাই আছে, হয় টাকা দাও নাহলে পনের মিনিট ফ্রী নাও ... নিলাম ফ্রী ... দেখি একগাদা প্রশ্নপত্র হাজির, এইটা একটা সার্ভে, সার্ভেতে অংশ নিলে পনের মিনিট ফ্রী নেট পাওয়া যাবে ... কেমন রাগ লাগে ... প্রশ্নের নমুনা হচ্ছে এয়ারপোর্টের সেবায় আপনি সন্তুষ্ট কিনা, আপনি কোথায় যাবেন, কোথায় যেতে পারলে খুশি হতেন এই জাতীয় ... দাঁতে দাঁত চেপে একটা প্রশ্নও না পড়ে হাবিজাবি টিক চিহ্ন দিয়ে যন্ত্রণা শেষ করলাম ... খালি ফেইসবুকে ঢুকে সেরেছি, দেখি মাইকে ডাকাডাকি শুরু হয়ে গেছে বোর্ডিংয়ের জন্য ...
প্লেন ছাড়লো তিনটায় ... ঠিক সেই মূহুর্তে স্পেনের মাদ্রিদে এল-ক্লাসিকো শুরু হল ... সারা বছর যে খেলার জন্য হাঁ করে বসে থাকি সেটার টাইমিং যদি এমন বদখত হয় তাহলে ক্যামনে কি ... 
টরন্টোতে নামলাম, নেট থাকলে নির্ঘাত এয়ারপোর্টেই খেলা দেখার চেষ্টা করতাম ... নাই যখন কি আর করা, ব্যাগ কুড়াতে গেলাম ... একপাশে সারি সারি ট্রলি রাখা, একটা নিতে গিয়ে দেখি নড়ে না ... কি সমস্যা? ভালো করে তাকাতে দেখি সামনে মিটার, ট্রলি নিতে দুই ডলার দেয়া লাগবে ... মেজাজ যতটুকু খারাপ হওয়ার কথা ছিল তার চে অনেক বেশি খারাপ হয়ে গেল, কারণ আমার সাথে বেশিরভাগ সময় কয়েন থাকে না ... শুকনা মুখে মানিব্যাগ হাতিয়ে দেখি একটা এক ডলার, এবং বললে বিশ্বাস হবে না, সত্যি সত্যি চারটা কোয়ার্টার, একেবারে গুণে গুণে চারটাই 
২ ...
[এই জায়গায় ফুটবলের আলাপ চলবে, পড়তে না চাইলে চোখ বন্ধ]
গত বছর বার্সেলোনার জন্য সেই রকম খারাপ একটা সময় ছিল ... রোনালদিনহো চাইলেই সর্বকালের সেরা খেলোয়াড়দের একজন হতে পারতো, সাফল্যের চূড়ায় গিয়ে উদ্দাম অনিয়ন্ত্রিত জীবনযাত্রায় গা ভাসিয়ে দিয়ে হঠাত করে সব শেষ করে ফেললো ... সাথে ডেকোর ফর্ম ছিল না, ডিফেন্সের অবস্থা খারাপ, থিয়েরী অঁরি নতুন টিমে মানিয়ে নিতে পারলো না, ইতো আর মেসির ইনজুরি সমস্যা - সব মিলিয়ে টীমটা পুরা ছ্যাড়াভ্যাড়া হয়ে গেল ... ব্যর্থতার ষোলকলা পূর্ণ হল মৌসুমের শেষে রিয়েল মাদ্রিদের সাথে খেলায় ... খেলার শুরুতে গার্ড অফ অনার [স্পেনে কোন দল যদি লীগ শেষ হয়ে যাওয়ার আগেই চ্যম্পিয়ন হয়ে যায় তাহলে বাকি ম্যাচগুলিতে অন্য দলগুলি তাদের খেলার আগে গার্ড অফ অনার দেয়, গতবার মাদ্রিদ পেয়েছিল এইটা]; আর খেলায় লজ্জাজনকভাবে এক হালি গোল ...
সেই ভাঙ্গাচোরা মনোবলহীন দলটা  সেখান থেকে যেভাবে ঘুরে দাঁড়াল সেটা রূপকথার মত ... রাইকার্ডের বদলে ম্যানেজারের দায়িত্ব নিল একেবারেই অনভিজ্ঞ সাঁইত্রিশ বছরের পেপ গার্ডিওলা; তার প্রথম কাজ ছিল টিম থেকে রোনালদিনহো-ডেকো সহ আরো বেশ কিছু সিনিয়র খেলোয়াড়কে বের করা ... স্যামুয়েল ইতোকেও ছেড়ে দেয়ার কথা ছিল, ইতো রীতিমত জেদ করে থেকে গেল ... শুরুটা ভালো হয়নি, প্রথম দুই ম্যাচেই হার আর ড্র ... তৃতীয় ম্যাচ থেকে বার্সেলোনা অন্য গ্রহের ফুটবল শুরু করলো ... মেসি-ইতো আর নতুন করে ফর্মে ফেরা থিয়েরি অঁরি; মিডফিল্ডে জাভি-ইনিয়েস্তা আর নতুন যোগ দেয়া রাইট ব্যাক ড্যানি আলভেস গোলের বন্যায় ভাসাতে থাকলো প্রতিটা দলকে ... একসময় ব্রাজিলকে বলা হতো সুন্দর ফুটবলের দেশ, বহুদিন পর বার্সেলোনা আবার ফিরিয়ে আনলো সেই ফ্লুইড, পাসিং-নির্ভর ফুটবল ...
কালকে ওয়াটারলু পৌছে নেটে কানেক্ট করতে করতে খেলা শেষ হয়ে গিয়েছিল ... ভয়ে ভয়েই ঢুকলাম, মাদ্রিদের সাম্প্রতিক ফর্ম খুব ভালো ছিল, তার উপর ওদের মাঠেই খেলা ... মাদ্রিদই আসলে একটু হলেও ফেভারিট ছিল ... ফলাফল দেখে নিজের চোখকে বিশ্বাস করতে পারলাম না, বার্সা ৬ - মাদ্রিদ ২ ...
এই খেলাটা দেখতে পারলাম না এই দুঃখ আমার বহুদিন থাকবে ...
হাইলাইটস দেখেই খুশি থাকতে হলঃ

৩ ...
আমার ছোটভাইয়ের বয়স যখন তিনের কাছাকাছি তখন একদিন মুহম্মদ জাফর ইকবালের "মেকু কাহিনী" বইটা কিনে আনলাম ... প্রচ্ছদে একট কার্টুন ছিল, পিচ্চি দেখি সেই কার্টুনওয়ালা বই নিয়ে নাড়াচাড়া করে ... তখনো অক্ষরপরিচয় হয়নি, একদিন বললাম আয় তোরে পড়ে শুনাই ... কয়েক পাতা পরে শুনানোর পর দেখি আর বন্ধ করা যায় না, তার পুরাটা শুনতে হবে ... কি আর করা, আমি, বোন আর মা মিলে কয়েকদিন ধরে তাকে পুরাটা পড়ে শোনানো হল ... শেষ হওয়া মাত্র আবার শুরুতে চলে গেল, তাকে আবার পড়ে শুনাতে হবে 
এরপরের দেড় দুই বছর, যতদিন না সে নিজেই বই পড়ে শিখেছে, আমাদের বাসায় সারাদিন কাউকে না কাউকে মেকু কাহিনী পড়তে হত ... সারা বাসার সবাই একই গল্প শুনতে শুনতে অতিষ্ঠ হয়ে গেল, শেষদিকে আর বই লাগতো না, আমরা মোটামুটি মুখস্থই বলতে পারতাম ... কোথাও কোন শব্দ ভুল হয়ে পিচ্চি নিজেই আমাদের সংশোধন করে দিত, তারও মুখস্থ ছিল  ...
এই অত্যধিক মেকু কাহিনী প্রীতির কারণে তাকে আমরা একসময় মেকু বলে ডাকা শুরু করলাম, এবং কিছুদিনের মধ্যে এই নামটাই পরিচিত হয়ে গেল ... আরেকটা ডাক নাম ছিল, কিন্তু মেকুর চাপে সেটা চাপা পড়ে গেল ...
বেশ অনেক পরে আইসিসিআইটি কনফারেন্সে একদিন জাফর স্যারের সাথে দেখা হল ... মেকুর জন্য একটা অটোগ্রাফ নিতে গিয়ে স্যারকে নামকরণের কাহিনীটা বললাম, স্যারও দেখি হাসে ...
যাই হোক, দুই দিন আগে বাসায় ফোন দিলাম ... বোন ফোন ধরেই দিল ঝাড়ি, আঠাইশ তারিখ ফোন দেও নাই ক্যান ... আঠাইশ তারিখ কি ঘটনা জিজ্ঞেস করতে গিয়ে মনে পড়লো, আঠাশে এপ্রিল মেকুর জন্মদিন ... মেকুর ফেইসবুক একাউন্ট নাই তাই কোন নোটিফিকেশন পাই নাই আর তাই বেমালুম ভুলে গেছি ...
বল্লাম, মেকুরে ফোন দে ... জিজ্ঞেস করলাম, কিরে বয়স কত হইলো ... মেকু গর্বিত, "বাআআরো" ... খুব ভালো কথা, বড় হয়ে যাচ্ছিস, দাড়িগোফ গজাইসে? ... মেকু গম্ভীর, এখন হয় নাই, হবে আস্তে আস্তে ... আমি হাসি চেপে খুব সিরিয়াস মুখে বল্লাম, তাহলে এক কাজ করি, একটা  ইলেকট্রিক রেজার পাঠায়ে দেই, কয়দিন পরেই কাজে লাগবে ... মেকু বলে, নাঃ ইলেক্ট্রিক দিয়ে লাভ নাই, কারেন্ট থাকে না 
মেকুটা বড় হয়ে যাচ্ছে ...
৪ ...
এইবার এ সপ্তাহের গান ...
প্রথমে অর্থহীন, অসমাপ্ত ... এই এলবামটা বের হওয়ার পরেই নামিয়ে রেখে দিয়েছিলাম শোনা হয়নি ... কিছুদিন আগে হঠাৎ কয়েকটা গান শুনে মুগ্ধ হয়ে গেলাম ... সবচে ভালো লাগে এই ট্র্যকটা, ছেঁড়া স্বপ্নঃ








     Get this widget 
|
     Track details  
|
         eSnips Social DNA    





আমি rap গানের ভক্ত না, একমাত্র ব্যতিক্রম ফোর্ট মাইনর ... তাদের where'd you go আমার সবসময়ের প্রিয় একটা গান ... লিরিকটাও চমৎকার ...








     Get this widget 
|
     Track details  
|
         eSnips Social DNA    





সর্বশেষ শাফিন আহমেদের গলায় "কতদিন দেখিনি তোমায়" ... আমার গান সম্পর্কে জ্ঞান খুব কম, নজরুলগীতি সম্পর্কে আরো কম ... তবে বিভিন্ন সাইটে লোকজনের দেয়া তথ্য অনুযায়ী এইটা নজরুলগীতি, সুর শাফিনের বাবা কমল দাশগুপ্তের ... সঠিক কিনা জানি না ... গত দুদিন ধরে এই গানটার প্রেমে পড়ে আছি, অনলাইনে অনেক খোঁজাখুজি করে পুরা এলবামটা নামিয়ে ফেললাম ... যারা আগ্রহী এখান থেকে নিয়ে শুনতে পারেন ...








     Get this widget 
|
     Track details  
|
         eSnips Social DNA    







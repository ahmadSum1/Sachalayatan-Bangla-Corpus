প্রবাস থেকে ০২০ ...



সামার শুরু হয়ে গেছে বেশ কিছুদিন হয় ... বোঝা যায় সাদা বরফ আর হাড় কাপানো বাতাসের অভাবে ... বোঝা যায় স্বল্পবসনা লাস্যময়ী তরুণীদের উচ্ছ্বলতায় ... বোঝা যায় মানুষের হাসিখুশি মুডে ... বোঝা যায় বাড়ির লনে বীয়ারের বোতলে তরূণ-তরূণী আর পেছনের পার্টি মিউজিকে ... ভীষণ লম্বা প্রায় শেষ হতে না চাওয়া এক একটা দিনে ... গাছে গাছে গজানো কচি সবুজ পাতায় ... আর ফুলে ...
লক্ষ লক্ষ কোটি কোটি ফুল ... যেদিকে তাকাই ... কেউ লাগায় না ... কেউ যত্ন নেয় না ... নিজেই গজায় ... মানুষের পায়ের নিচে পিষে যায় ... ঘর ঘর শব্দ তুলে বিকট দর্শন লন মোয়ার ঘাসের সাথে সেই ফুলেরও দফারফা করে ... আবার গজায় ...
সবার আগে চোখে পড়ে উজ্জ্বল হলুদ ড্যান্ডেলিয়ন ... স্টিংয়ের একটা গান খুব শুনতাম এক সময় ... As we walk in the fields of gold ... এখানে মাঠের পর মাঠে বিছিয়ে থাকা ড্যান্ডেলিয়ন দেখে হঠাৎ মনে হল ফিল্ড অফ গোল্ড ছাড়া আর কিছু দিয়েই ঠিকমত বোঝানো যায় না এর মহিমা ... [লিরিকটা ঠিক আছে কিনা দেখার জন্য নেটে সার্চ দিয়ে দেখলাম এই গানটা স্টিং আর ইভা ক্যাসিডি দুই জনের নামেই আছে, কারটা অরিজিনাল সেটা নিয়ে আরেকটু খোঁজাখুজি করতে হবে ...]
আপাতত আমার কাজ ক্যামেরা নিয়ে ঘোরাঘুরি করা ... আর ঘাসের উপর হাঁটু গেড়ে ফুলের ছবি নেয়া ... দুয়েকদিন আগে পথ ছেড়ে নিচে নেমে গভীর মনোযোগে ছবি শিকারে ব্যস্ত, হঠাৎ মুখ তুলে দেখি এক উদ্ভিন্নযৌবনা চোখ বড় বড় করে তাকিয়ে বোঝার চেষ্টা করছে আমার মতলবটা কি ... আজকাল স্মার্ট হয়ে গেছি (এরা অবশ্য স্মার্ট বলতে বোঝে মেধাবী ছাত্র, জিরো টু ব্যাচের এনডিসি বা বুয়েটের পোলাপানের কাছে "মেধাবী ছাত্র" টার্মটা কেবল একজনের জন্য বরাদ্দ বলে এখন মেধাবী শুনলেই হাসি পায়), পাবলিক দেখলে আর ঘাবড়াই না,  হালকা হাসি দিয়ে হেল্লো বলামাত্রই সুন্দরী একটা লাজুক হাসি দিয়ে গায়েব হয়ে গেল ...
কত স্বপ্নই তো ছিল লাইফে ... ছোটবেলার ম্যাকগাইভার বা ফেলুদা হওয়ার শখগুলি হিসাবে না ধরলেও গিটার শেখা বা সিরিয়াস ফটোগ্রাফীর শখ এখনো প্রায়ই মাথাচাড়া দেয় ... মাঝে মাঝেই মনে হয় খুব কি দেরি হয়ে গেল ... চাইলে তো এখনো শুরু করা যায় ... গীটার শিখতে নাহয় ফুল্টাইম ডেডিকেশন লাগে বুঝলাম,  ভার্সিটির ফটোগ্রাফীর কোর্সে তো চাইলে এখনি নাম লেখানো যায় ... কিন্ত সেই চাওয়াটাই আর হয় না ...  আমার তাই গীটার বাজানোও হয় না, ফটোগ্রাফীও শেখা হয়না, প্রোগ্রামিং কন্টেস্টে গিয়ে ফাটিয়ে দেয়া হয়না, ওয়ার্ল্ডক্লাস হ্যাকার হয়ে দুনিয়ার সব নেটওয়ার্ক ছ্যাড়াভ্যাড়া করে দেয়া হয় না, ফেসবুকের মত কিছু একটা বানিয়ে রাতারাতি বিলিয়নিয়ার হওয়া হয় না ... আমি এখনো প্রতিটা দিনের শেষে হতাশভাবে সারাদিনের দেনাপাওনার হিসাব মিলাই ...
ধুর হতাশার কথাবার্তা বাদ, আসেন কিছু ছবি দেখি ... [ছবি তোলার নেশা খুব বেশি মাথাচাড়া দিয়ে উঠেছে, একটা এসএলআর আর হাই-পাওয়ারের অপ্টিক্যাল জুমের জন্য এখন প্রায় হাত নিশপিশ করে ...]
প্রথমে ড্যান্ডেলিয়ন ... দেখে বিশ্বাস করতে কষ্ট হয় এই ফুলকে এখানে আগাছার দলে ফেলা হয় ... মালিরা বিশাল বিশাল মেশিন দিয়ে দুইদিন পর পর এদের কচুকাটা করে ...





হলুদ হলুদ ড্যন্ডেলিয়নের মাঝে হঠাৎ দেখি সাদা সাদা তুলার বলের মত কিছু ফুল ... প্রথমে ভাবলাম এটাও অন্য কোন ঘাসফুল ... পরে উইকিতে দেখি এটা ড্যান্ডেলিয়নেরই শুকিয়ে যাওয়া অবস্থা ... এই সাদা সাদা আঁশগুলিতে ভর দিয়ে ড্যান্ডেলিয়নের বীজ ছড়িয়ে পরে দূর-দুরান্তে ...


ড্যান্ডেলিয়ন ছাড়াও আরও অনেক রকমের ফুল দেখা যায় সামারে, বেছে বেছে শুধু পথের দুপাশে অযত্নে জন্মানোগুলিরই ফটো দিলাম ... সাজানো গোছানো ফ্লাওয়ার বেডের চেয়ে এগুলিই আমাকে টানে বেশি ...









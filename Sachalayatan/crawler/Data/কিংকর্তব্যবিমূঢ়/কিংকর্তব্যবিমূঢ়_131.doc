মোহামেডান ফুলের বাগান, আবাহনী গুয়ের পানি ...



১ ... 
আমাদের প্রজন্মের যেসব পোলাপান রাতজেগে চ্যাম্পিয়ন্স লীগের খেলা দেখে কিংবা আর্জেন্টিনা টীমে মেসিকে না নিয়ে "পোকিমন" কতবড় বেকুবি করছে সেটা নিয়ে গলা ফাটায় তাদের প্রায় সকলেরই ফুটবল প্রেমের সূচনা নাইনটিন নাইনটিতে ... আমি তখন সবে ক্লাস ওয়ানে ভর্তি হয়েছি ... সকাল বেলা ঘুম ভেঙ্গে ঘ্যান ঘ্যান করতে করতে স্কুলে যাই ... সকালে ক্লাস শুরুর আগে আধাঘন্টা তুমুল উৎসাহে পিটি করি ... টিফিন টাইমে বরফ-পানি খেলি ... ফুটবলে লাথি মারাটাও ঠিকমত শিখে উঠতে পারি নাই (এখনকার পোলাপান প্লে-গ্রুপ-নার্সারি-কেজি পার হয়ে ওয়ানে উঠতে উঠতে অনেক রকম পাকনামি শিখে যায়, আমাদের সময় আমরা ছিলাম নেহাতই কচিকাচা) ... কিন্তু সেবছর হঠাৎ ম্যাজিকের মতন সবাই ফুটবল-বোদ্ধা হয়ে গেলাম ... দেশ কি পতাকা কি বোঝার আগেই কোথা থেকে সাত সমুদ্র তের নদী দূরের একটা দেশের আকাশী রঙের পতাকায় চারিদিক সয়লাব হয়ে গেল ...ম্যারাডোনা নামের এক সাড়ে তিন ফুটি হয়ে গেল কল্পনার রাজপুত্র ... কোন যাদুর কাঠি ছাড়াই ... 
২ ...  
ম্যারডোনা ছাড়া নাইনটিন নাইনটির আর কোন স্মৃতি আসলে নেই ... যেটুকুকে স্মৃতি বলে ভাবি সেটায় বোধহয় ভেজালই বেশি, ফুটবল নিয়ে প্রচুর বইপত্র ঘাটার ফল ... তবে ইটালিয়া'৯০ লাইফের একটা নতুন ডাইমেনশনের সন্ধান দিয়েছিল আমাকে ... ফুটবল ... বিশ্বকাপের রেশ মেলানোর আগেই তাই আমি ধীরে ধীরে ঝুঁকে পড়ি ঢাকা লীগের দিকে ...  ছোটমামা তখন ঢাকা ভার্সিটির ছাত্র ... আবাহনীর ডাইহার্ট সাপোর্টার ... তার সাথে সব বিষয়েই আমার পাল্লাপাল্লি ... সো আমি হয়ে গেলাম মোহামেডান ... 
কারও মনে আছে কিনা জানিনা, নাইনটি ওয়ানের ঢাকা লীগটা ছিল সেইরকম ... আবাহনী সেবার রেকর্ড গড়েছিল টানা ম্যাচ জেতার (যেটা এখনো কেউ ভাঙতে পারেনি আমি যদ্দূর জানি) ... মোহামেডান ওয়ারীর সাথে একটা মাত্র ম্যাচ হেরেই পিছিয়ে পড়েছিল যেটা শেষ পর্যন্ত আর রিকভার করা যায়নি ... আবাহনীর তখন স্বর্ণযুগ ... মুন্না-আসলাম-রূমী-মামুন জোয়ার্দারদের সাথে তিন রাশিয়ান প্লেয়ার নিয়ে রীতিমত বাংলাদেশের এসি মিলান ... মোহামেডান শুরুতে একটু পিছিয়ে থাকলেও সাব্বির-কায়সার হামিদদের সাথে যখন উজবুকিস্তানের   রহিমভ এসে যোগ দিল তখন তারাও আর কাউকে ছেড়ে কথা বলতে রাজি না ... 
আজকে ভাবতে খুব অবাক লাগে, সাত বছরের একটা ছেলে স্কুলে যাওয়ার আগে ঘুম ঘুম চোখে বসে আছে দৈনিক ইত্তেফাকের খেলার পাতা নিয়ে ... মা তাকে নাস্তা খাওয়ায় ... আর ছেলেটা পড়ে "ববি হামিদের গোলে ওয়ারীর কাছে মোহামেডানের পরাজয়" ...  মোহামেডানের দুঃখে তার গলা দিয়ে আর নাস্তা নামে না ...   
ঢাকা লীগ নিয়ে এই উন্মাদনা ছিল নাইনটিসিক্স-সেভেন পর্যন্ত ... তারপর কিভাবে যেন ফোকাসটা চেন্জ হয়ে গেল ওয়ার্ল্ড ফুটবলের দিকে ... নাইনটি এইটের ওয়ার্ল্ড কাপের আগে আমি পুরাপুরি বিশ্ব ফুটবলের বিশেষজ্ঞ ... রোনাল্ডো-জিদান-শিয়েরাররা ততদিনে আমার পুরো মোনযোগ নিয়ে গেছে ... 
৩ ... 
আমাদের দেশে এখন পেশাদার ফুটবল নামে কিছু একটা হয় ... সেই মোহামেডান-আবাহনী এখনো খেলে ... সেই ঢাকা স্টেডিয়ামে এখনো খেলার সময় লাইন দিয়ে পুলিশ বসে থাকে ... সেই জাফরউল্লা শরাফত আর খোদাবক্স মৃধা মেঘাচ্ছন্ন মাঠ আর কর্দমাক্ত আকাশ নিয়ে কমেন্ট্রি দেয় ... 
কিন্তু রিয়েল মাদ্রিদ-বার্সেলোনার খেলার টেনশনের ফাঁক দিয়ে মোহামেডান-আবাহনীর ম্যাচটা কোনদিক দিয়ে বের হয়ে যায় টেরই পাই না ...
৪ ... 
মাঝে মাঝে ভাবি ঢাকা লীগের আকর্ষণটা এইভাবে শেষ হয়ে গেল কেন? ... এটা ঠিক যে সাব্বির কায়সার হামিদদের আমরা একসময় ম্যারাডোনার কাছাকাছি কিছু একটাই ভাবতাম ... আমার মনে আছে মোহামেডান-আবাহনীর ম্যাচে আমি কায়সার হামিদকে দেখেছি বক্সের অনেক বাইরে নেওয়া ফ্রীকিক থেকে গোল করতে ... কিংবা মাঝমাঠ থেকে সাব্বিরকে একক দক্ষতায় বল নিয়ে গিয়ে গোল দিয়ে আসতে ... কিন্তু তাই বলে ঢাকার ফুটবলের মান যে তখন খুব ভাল কিছু ছিল সেটা আমার এখন আর বিশ্বাস হয় না ... 
কিন্তু সেই মানেরও যে অনেক অবনতি হয়েছে সেটা ঠিক ... বাংলাদেশের ফুটবল এখনো কিছুটা টিভি কাভারেজ পায় ... সেই কাভারেজের কল্যাণে মাঝে মাঝে যে খেলার কাটিং দেখি খবরের সময় ... দুঃখই হয় ... 
আর মানের অবনতির সাথে সাথে ইউরোপিয়ান লীগগুলির সহজলভ্যতাটাও মনে হয় মোহামেডান-আবাহনীর এই দুর্দশার কারণ ... আগে মানুষ ম্যারাডোনার নাচ চার বছরে দেখতে একবার ... এখন হলুদ জার্সির বদলে লাল-নীল জার্সি পরে রোনালদিনহোকে সারা বছরই দেখা যায় মাঠ মাতাতে ... কার আর দায় পড়েছে গুলিস্তানে যাবার?
৫ ...  
নাইনটিন নাইনটি-ওয়ান ... বিকালে আবাহনী-মোহামেডানের ফাইনাল ম্যাচ ... শহীদ আনোয়ারের ক্লাস টুতে পড়া একদল ছেলে সেটা নিয়ে মাতে বিষম ঝগড়ায় ... কে জিতবে খেলায় ... ঠিক হয় টিফিন টাইমে একটা ফুটবল ম্যাচ হবে ... মোহামেডান পার্টি একদিকে ... আবাহনী অন্যদিকে ... খেলার সময় মাঠে গিয়ে দেখা যায় আবাহনীতে প্লেয়ার দশজন ... মোহামেডান ছয়জন ... কেউ কেউ প্রস্তাব দেয় আবাহনীর দুইজন মোহামেডানের হয়ে খেলুক, ব্যালেন্স হবে ... কোন আবাহনীর সাপোর্টার এতবড় বেঈমানী করতে রাজী না ... অগত্যা এভাবেই খেলা শুরু হয় ... ছয়জনের মোহামেডান এগিয়ে যায় খেলার শুরুতেই ... কি তুমুল উত্তেজনা ক্লাসের পাশের ছোট্ট এক চিলতে জায়গাটায়...    
সেই মোহামেডান টীমের একটা ছেলে আজকে বার্সেলোনার চ্যাম্পিয়ন্স লীগ জেতার আনন্দে নাচতে নাচতে চেয়ার ভেঙ্গে ফেলে ... কিন্তু শৈশবের সেই মোহামেডান-আবাহনী ম্যাচের আনন্দ আর সে পায় না ... 
স্মৃতি বোধহয় এমনই ... 


শুভ জন্মদিন নিরিবিলি ...



ফেইসবুকে ফ্রেন্ড রিকোয়েস্ট পাওয়া দিয়ে শুরু, প্রথমে চিনতে না পারায় একটু চোখ কুঁচকেছিল; প্রোফাইল আর কমন ফ্রেন্ডলিস্ট দেখার পর বললাম, ঠিকাছে ...
গল্পটা এখানেই শেষ হতে পারতো, আরো অনেক মানুষের মত কখনো কথা না বলে ফ্রেন্ডলিস্টের একটা এন্ট্রি হয়ে, সেটা যে হল না তার জন্য আমি দায়ী না ...
প্রথম দুই চার দিন "কি খবর, ক্যামনাছো? " "আমি ভালো, আপনার কি অবস্থা" চলার পর আমরা দীর্ঘদিনের পরিচিত মানুষের মত কথাবার্তা বলা শুরু করলাম ...
কয়েকদিনের মধ্যেই আবিষ্কার করলাম, মানুষকে আপন করে নেয়ার খুব চমৎকার একটা গুণ আছে মেয়েটার মধ্যে ... কোন জড়তা নাই, জটিলতা নাই, সহজ-সরল-হাসিখুশি-হড়বড় করে কথা বলে এমন ... সামারের লম্বা লম্বা দিনগুলিতে মাঝে মাঝেই ফেসবুকে লম্বা লম্বা আড্ডা মারা শুরু করলাম ... "জানেন ভাইয়া আজকে কি হইছে" কিংবা "আর বইলেন না ব্যাপক ঝামেলায় আছি" কিংবা "বিয়ে করবেন কবে, দাওয়াত দিতে হবে কিন্তু" এই ধরণের একেবারেই আজাইরা ধরণের আড্ডা ...
কখনো দেখা না হওয়া বড় বড় চোখের মিষ্টি মেয়েটার আজ জন্মদিন ... দেশে থাকলে একটা কেক আর একুশটা মোমবাতি যোগাড়ের একটা চেষ্টা করা যেতো, দূরদেশে বসে আপাতত সে পরিকল্পনা বাস্তবায়ন করা যাচ্ছে না ... তাই শুধু বলি, শুভ জন্মদিন সাফিনা ... মঙ্গল হোক ...
নিরিবিলি নিকের আড়ালে সাফিনা লেখে খুব কম, তবে যেটুকু লেখে তা থেকেই বোঝা যায় চাইলে সে খুব চমৎকার লিখতে পারে ... জন্মদিনে যেহেতু কেক খাওয়ার কোন চান্স নাই কাজেই তার বদলে নতুন দুই একটা লেখা পেলে খারাপ হয় না 


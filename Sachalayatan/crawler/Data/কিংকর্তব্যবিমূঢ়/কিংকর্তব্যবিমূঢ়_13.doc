প্রবাস থেকে ০৪৯ ...



১ ...
শিক্ষানবীশী শেষ চার তারিখ, বাসার কন্ট্রাক্ট একত্রিশ ... এক থেকে পাঁচ এই পাঁচদিন থাকার জায়গা দরকার ...
আমার আগের অভিজ্ঞতা বলে যে এইটা কোন বড় সমস্যা হওয়ার কথা না ... বাড়িওয়ালারা, বিশেষ করে রুমিং হাউজে, সাধারণত এত পাষাণ হয় না যে অতিরিক্ত কয়েক দিন থাকতে দিবে না, বিশেষ করে যদি পরের ভাড়াটিয়া এসে দরজার কড়া না নাড়ে ... ইউওয়াটারলুর ক্লাস শুরু হবে সেপ্টেম্বরের সেকেন্ড বা থার্ড উইকে, তার আগ পর্যন্ত পোলাপানও আসার কথা না আর আমাকেও কিক আউট করার কথা না ... কিন্তু বাড়িওয়ালার সাথে কথা বলে ভুল ভাংলো, ভদ্রলোক এক কথার মানুষ, তিনি একদিনও বেশি থাকতে দেন না কাউকে ... লে হালুয়া, এখন উপায় কি?
আসিফ ভাই একই কোম্পানীতে আসছেন সেপ্টেম্বর থেকে, তার জন্য একটা বাসা আমি গিয়ে দেখে টেখে বাড়িওলির সাথে অনেকক্ষণ হাসিমুখে ভ্যাজর ভ্যাজর করে [এইখানের বুড়িগুলি কথা বলার সুযোগ পেলে থামতে চায় না] টাকা পয়সা এডভান্স করে এসেছিলাম ... তো আসিফ ভাই আমার সমস্যা শুনে বললেন, ব্যাপার্না, আমার আসতে তো আরো একসপ্তা, তুমি আমার রুমে গিয়া থাকো; বুড়ি তো বলছেই খালি আছে, যেকোন সময় ওঠা যাবে ... বল্লাম, আচ্ছা দেখি, ফোন দেই বুড়িরে ... বুড়ি ফোন ধরলো, আমাকে চিনলো, হাসিমুখে ভ্যাজর ভ্যাজর শুরু করলো, আমিও হাসিমুখে আমার সমস্যা বললাম, বুড়ির হাসি হাসি ভাব চলে গেল, কয়দিন থাকবা তোমার বন্ধু কবে আসবে দুইজন একসাথে থাকবা নাকি [আমারে কি গে ভাবছে নাকি  ] এসব শুনে টুনে গম্ভীরভাবে "আচ্ছা আসার আগে আমাকে ফোন দিবা" বলে ফোন রাখল ... আমি ভাবলাম যাক বাবা, সমাধান হইলো ...
পনের মিনিট পরে বুড়ি ফোন দিয়ে মিষ্টি গলায় বললো, আমার ব্যক্তিগত সমস্যার কারণে তোমাকে থাকতে দিতে পারছি না ...
আমিও মিষ্টি করে বল্লাম, তুমি যে প্রথমবার রাজি হয়েছিলে তাতেই আমি অবাক হয়েছিলাম, তোমাকে আমার এত "জেনারাস" মনে হয়নি ...
আচ্ছা বুড়ি তো বাদ, এইবার কি করি? ওয়াটারলুতে আমি ইচ্ছা করেই বাঙালি কমিউনিটি খোঁজার কোন চেষ্টা করি নাই, দেখা গেল সেটা একটা বড় রকমের বেকুবি হয়েছে ...
যাই হোক, দ্বিতীয় এবং লাস্ট অপশন ধরলাম, এইটাও ব্যর্থ হলে অফিসে বলতে হবে আমি এক সপ্তা আগেই ফুটবো [প্রজেক্ট এখনও শেষ হয় নাই আর ষোল ভাগের এক ভাগ বেতন মিস হবে, কি আর করা ]...
দ্বিতীয় অপশন হচ্ছে, আমার এক বন্ধু ইউওয়াটারলুতে আসছে দুই সপ্তা পর ... ওর দুইটা ইন্ডিয়ান মুসলিম ছেলের সাথে এপার্টমেন্ট শেয়ার করার কথা ... ও সব ফাইনাল করার পর আমি গিয়ে এডভান্স করে এসেছিলাম, তখন হালকা কথাবার্তা হয়েছিল, ছেলে দুইটাকে খুবই ফ্রেন্ডলি আর অমায়িক মনে হয়েছিল সেই ভরসায় তাদের ফোন করলাম ...
নাম বলামাত্রই চিনলো, "হেই ফ্রেন্ড হাউ আর ইউ ডুইং" ... বললাম এই সমস্যায় আছি, আমি শেষ করার আগেই পোলা কয় কোন সমস্যা নাই, তোমার ফ্রেন্ডের রুম খালি আছে তুমি চলে আসো ...
আর কি, গাট্টিবোচকা ঘাড়ে নিয়ে হাজির হইলাম ... পোলা প্রথমদিনই আমাকে বাসার একটা ডুপ্লিকেট চাবি দিয়ে দিল, যখন ইচ্ছা আসবা যখন ইচ্ছা যাবা মেইক ইওরসেলফ এট হোম ...
বিচিত্র পৃথিবী, আর বিচিত্র তার মানুষ ...
২ ...
আনুষ্ঠানিকভাবে সামার শেষ হয়ে গেল আজ থেকে, ফল শুরু ...
দুপুরে খাওয়ার জন্য অফিস থেকে বের হয়ে টের পাই রোদ আছে, তার তেজ নাই ... অনেকটা আমাদের দেশের শীতকালের দুপুরের মত ... ঝকঝকা নীল আকাশ, সাদা সাদা মেঘ; বৃষ্টি খুব একটা হয় না তাতে ... পায়ের নিচে বা পথের দুপাশে কিছুদিন আগের অসংখ্য বাহারী ফুল দেখা যেত সেগুলি মরতে শুরু করেছে ...
প্লাজার দিকে হাঁটতে হাঁটতে চোখাচোখি হয় মধ্যপ্রাচ্যের মেয়ে তারিকের সাথে ... তারিক যে মেয়েদের নাম হয় একে না দেখলে জানতামই না ... মেয়েটা কথা বলে না, খালি পাশ দিয়ে যাওয়ার সময় মিষ্টি করে হাসে; আমিও একটা হাসি ফেরত দেই, মিষ্টি হয় কিনা সেটা বলা মুশকিল ...
দেখা হয় ইন্ডিয়ান রিকি শর্মার সাথে ... আমাকে দেখেই হই হই করে, হেই ম্যান, আর্সেনাল লস্ট ... আমি বলি, তাতে কি? ম্যান ইউ তো পচাইসে, ঐটা কোনদিনই পেনাল্টি হয় না ... রিকি ক্ষেপে যায়, পেনাল্টি না মানে? এলমুনিয়া ডেফিনিটলি টাচড রুনি ... আমি বলি, সো হোয়াট? রুনি লস্ট কন্ট্রোল অভ দ্য বল বাই দেন ...  এই নিয়ে কিছুক্ষণ গুলতানি করি, তারপর গেলাম খিদা লাগসে বলে ফুটি ...
দেখা হয় সারার সাথে ... এই মেয়েটা আফ্রিকার কোন দেশ থেকে আসা ... সাদামাটা চেহারা, সবসময় জিন্স টিশার্ট পরা শক্ত করে পেছনে চুল বাঁধা মেয়েটাকে আজকে দেখে চমকে যাই ... কালারফুল একটা ড্রেস পরা, চুল খোলা মেয়েটাকে  আমাকে দেখে হাসিমুখ হাই না বললে চিনতামই না এই সেই মেয়ে ... ঘটনা কি? এত সাজ দিল কেন আজকে? আর চুল খোলা রাখলে দেখতে এত ভালো লাগে, তাও মেয়েটা এত বাজে ভাবে চুল বাঁধে ক্যান?
হালকা বাতাস দেয় মাঝে মাঝে, শীত শীত লাগে ... বড় চুল আর নাই, আগের মত চোখের উপর থেকে চুল সরানো নিয়ে ব্যস্ত হওয়া লাগে না ... গাছগুলি লাল হওয়া শুরু করেনি এখনো, তবে ফুটপাত ভরে থাকে ঝরা পাতায় ... কানে এম্পিথ্রীর বীচি না থাকলে মচ মচ শব্দ পাওয়া যেত নিশ্চই ...
ওয়াটারলুর জীবন শেষ হয়ে গেল খুব তাড়াতাড়ি ...
৩ ...
সন্ধ্যায় বের হওয়ার আগে অভ্যাসমত ইপ্রথমালোতে ক্লিক করলাম,  এখনো আপলোড করা শেষ হয়নি দেখে গেলাম বিডিনিউজ ... তেমন কিছু নাই, থাকার কথাও না, ক্লোজ করার আগে হঠাৎ চোখে পড়লো এই খবরটা:
"ইসলামিক ইউনিভার্সিটি অব টেকনোলজি'র (আইইউটি) ছাত্র বিলাল মুসাকে (২২) মঙ্গলবার দুপুরে গাজীপুর পৌর কবরস্থানে দাফন করা হয়েছে।
গত ২৯ আগস্ট রাতে বিলাল মুসাকে বিমানবন্দর সড়কে একটি চলন্ত বাস থেকে ধাক্কা দিয়ে রাস্তায় ফেলে দেয় ওই বাসের কর্মীরা। পরে পথচারী ও পুলিশ তাকে উদ্ধার করে রাজধানীর অ্যাপোলো হাসপাতালে ভর্তি করে। সেখানে সোমবার ভোরে তার মৃত্যু হয়।
আইইউটি'র উপাচার্য ড. এম ইমতিয়াজ হোসেন সাংবাদিকদের জানান, পরিবারের সম্মতি নিয়েই মুসাকে এদেশের মাটিতে সমাহিত করা হয়েছে। "
এই খবরগুলি পড়তে চাই না, তাও এগুলিই চোখে পড়ে ক্যান?


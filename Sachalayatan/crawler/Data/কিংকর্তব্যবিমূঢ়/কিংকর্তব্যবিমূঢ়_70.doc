প্রবাস থেকে ০০৬ ...



জগতের সবচে অর্থহীন কাজ কোনটা? কিছুদিন আগেও কেঊ এ প্রশ্ন করলে আমি নাক-চোখ কুঁচকে ভাবার চেষ্টা করতাম, এখন আর ভাবা লাগে না ... অটোমেটিক উত্তর চলে আসে, রান্না-বান্না ...
রান্না-বান্না যত বড় একটা শিল্পই হোক আর এ শিল্পের যত সমঝদারই থাকুক না কেন (স্বীকার করতে লজ্জা নাই পেটুক হিসেবে আমারো কিঞ্চিত খ্যাতি আছে), রান্নার মত ঝামেলাপূর্ণ আর টাইম-কনজিউমিং কাজ খুব বেশি নাই ... অন্যান্য জিভে জল আনা জিনিসপত্রের কথা বাদই দিলাম, সামান্য ভাত-ডাল-সব্জি-ডিমভাজির প্রজেক্টেও আমার এক-দেড় ঘন্টা হাওয়া হয়ে যায় ... অথচ সেটা সাবাড় করতে লাগে দশ থেকে পনের মিনিট ... তারপরে যে একটু লম্বা হব তারও উপায় নাই, কারণ এখনি সময় জেগে ওঠার, এখনি সময় থালা বাসন ধোয়ার ...
টোটাল ইনপুট টু আওয়ার্স, আউটপুট ফিফটিন মিনিটস ... এফিসিয়েন্সি ... এরাউন্ড টুয়েল্ভ পার্সেন্ট ... অর্থহীন ছাড়া আর কি?
কিন্তু তারপরেও বেঁচে থাকার জন্য আমাদের অনেক অর্থহীন কাজ করতে হয় ... পিচ্চি পিচ্চি ভাইগ্না ভাইস্তা নিয়ে বসুন্ধরা সিটির ফুড কোর্টে যেতে হয় ... কিংবা রান্নাবাটির র-ও না জেনে রান্নাঘরের চৌকাঠ মাড়াতে হয় ...
দেশ ছাড়ার অনেক আগে থেকেই প্রবাসী পোলাপান পই পই করে বলে দিয়েছিল রান্নাবান্না শিখে আসার কথা ... আর সব ভাল ভাল কথার মত এটাও এক কান দিয়ে ঢুকিয়ে আরেক কান দিয়ে এর করে দিয়েছি ... আর তাই এখানে এসে যখন রান্না শুরু করলাম তখন দেখলাম আমার টোটাল বিদ্যা ডিম ভাজি আর রাইস কুকারে কিভাবে ভাত রাঁধতে হয় সেটাতে সীমাবদ্ধ ...
ভয়ে ভয়ে শফিক ভাইকে (এই ভদ্রলোকও আমার সাথে একই বাঁশে আরোহণকারী) জিজ্ঞেস করলাম, বস তো মনে হয় রান্নাবান্না শিখে আসছেন, তাই না?
শফিক ভাই খুবই কনফিডেন্টলি বললেন, আরে সমস্যা নাই, আম্মা বলে দিছে কিভাবে কি করতে হবে ... পেরে যাব ইনশাল্লা ... 
আমার কনফিডেন্স যে তাতে খুব একটা বাড়লো তা না ...
কিন্তু ভয় পেয়ে হাত পা গুটায়ে বসে থাকলে তো হবে না ... বেহেস্তে তো আর নাই যে চিল্লান দিলাম “ভাদ্দাও” অমনি মিকাইল ফেরেস্তা আম্মার হাতে ভাত পাঠিয়ে দিলেন, সাথে তিন রকমের তরকারী, যেটা দেখে আমি নাক কুঁচকাই, আমারে মাছ দিছ কেন? মাছ খামু না ...
রান্নাঘরে গিয়ে প্রথমে হাড়িপাতিল ধুই, পেঁয়াজ কাটি, সব্জি কাটি, মরিচ কাটি ... তারপরে খাবলে খাবলে ধুই ... অনেক সময় নিয়ে, কারণ নেক্সট কি করতে হবে জানা নাই ...
যার কিছু নেই তার আল্লাহ আছে, সো আল্লা ভরসা বলে স্টোভ জ্বালাই ... তাতে হাড়ি চাপাই ... সেই হাড়িতে সব্জি দেই, পেয়াজ আগে দিব না পরে দিব সেটা নিয়ে শফিক ভাইয়ের সাথে জ্ঞানগর্ভ আলোচনা করি ... তারপরে কোন সমাধানে আসতে না পেরে যা আছে কপালে ভেবে ঢেলে দেই ... তারপরে তাতে হলুদ দেই এক খাবলা (কারণ কতটুকু দিতে হবে কোন ধারণা নাই) ... জিরা দেই ... ধনিয়া গুড়া দেই ... বেকুবের মত চিলি পাউডার দেই (সব্জিতে গুড়া মরিচ লাগে না সেটা কারও মাথায় নাই) ... চিন্তা করি কিছু বাদ পড়লো নাকি? ... না মনে হয় ... তেল দেই (এবারো জানি না কতটুক দিব সো যা আছে কপালে) ... তারপরে তর্ক শুরু করি দুইজনে ... শফিক ভাই কয় আম্মা কইছে সব্জিতে পানি লাগে না ... আমি কই, আম্মার কথা বাদ দেন, এইরকম গামা সাইজের সব্জি পানি ছাড়া সিদ্ধ হবে কেমনে ... অবশেষে পানিও দেই ...
তারপরে দুইজনে পাংশু মুখে ঘুরাঘুরি করি আর একটু পর পর দেখি কি অবস্হা ... প্রথমে দেখি সব শক্ত, কিছু সিদ্ধ হচ্ছে না ... দেই আগুন বাড়িয়ে ... আরেকটু পরে দেখি বাষ্প উঠে ঢাকনা উল্টে ফেলে দিচ্ছে ... সো ঢাকনা সরিয়ে আগুন কমিয়ে খুন্তি দিয়ে উলট পালট করি ... একটু পরে দেখি সব্জি তো সিদ্ধ হয়ে গেছে কিন্তু পানিতে সব থৈ থৈ ... তাড়াতাড়ি আবার হীট বাড়িয়ে পানি কমানোর চেষ্টা করি ...
শেষমেষ কিছু একটা তৈরি হয় ... সেটার রং উজ্জল হলুদ ... উদারহস্তে পানি ঢালার ফলে সব জাবড়াজাবড়ি করে লাবড়া টাইপ কিছু একটা হয়ে গেছে ... কোনটা যা গাজর কোনটা যে মরিচ আর কোনটা যে সীমের বিচি কারো বাপেরও বোঝার সাধ্য নাই ...
ভয়ে ভয়ে মুখে দেই ... হলুদের তীব্র গন্ধ ছাপিয়ে অন্য কিছু একটা ধাক্কা দেয় ... কি জানি নাই ... কি জানি দেয়া হয় নাই ...
রান্নাবান্নায় অভিজ্ঞ পাবলিক অনেক আগেই ধরে ফেলেছেন সমস্যা কোথায় ... লবণ বলে যে একটা জিনিস আছে, এবং রান্নার শুরুতে সেটা যে “উপযুক্ত” পরিমাণে ঢালতে হয় সেটা আমাদের দুইজনের কারোরই মাথায় ছিল না ...
মোটামুটি এই হচ্ছে আমাদের দুই প্রবাসীর গত তিন সপ্তার অভিজ্ঞতা ... মাঝে মাঝে আরও কেলেংকারিয়াস ব্যপারও ঘটে ... দুয়েকটা উদাহরণঃ
ক) আমি কানাডা আসার চতুর্থ দিনের ঘটনা ... তখনো শফিক ভাই আসেননি ... আমি সবুজ ভাইয়ের সাথে থাকি ... ক্লাস খালি শুরু হয়েছে ... সেদিন রাত্রে দুজনে বাসায় এসেছি ... পেটে হেভি খিদা ... রান্না করা নাই ... ঠিক করলাম আজকে আর আজেবাজে কিছু খাব না ... ভাল কিছু রান্না করা হবে ...
খুব ভাল কথা ... অনেক সময় নিয়ে মুরগি রান্না করা হল (সবুজ ভাই আমার মাস চারেক আগে এসেছে, সে হাল্কার উপর ঝাপসা রান্নাবান্না পারে) ... ঢেড়স ভাজি করা হল ... ডাল রান্না হল ... সব টেবিলে বেড়ে প্লেট ধুয়ে বসলাম ... কিন্তু খাওয়া আর হল না ...
কেমনে হবে? ভাত তো রান্না করতে হবে ... তরকারী রান্নার উৎসাহে আমাদের কারও ভাতের মত তুচ্ছ জিনিসের কথা মনে নাই ...
খ) আরেকদিন ... এটা তুলনামূলক রিসেন্ট ঘটনা ... অনেক ধস্তাধস্তি করে সব্জি কেটে “আন্দাজমত” পেঁয়াজ মরিচ হলুদ ধনিয়া (এবং লবণ) মিশিয়ে তেল এবং একগামলা পানি দিয়ে চুলায় হাড়ি চাপিয়ে দেয়া হয়েছে ...  আমরা দুইজন ফুল স্পীডে দোয়া দরুদ পড়তে পড়তে একটু পর পর চেক করছি ... কি ব্যাপার? সব্জি দেখি সিদ্ধ হয় না ... প্রায় মিনিট পচিশেক পরে আবিষ্কার করা হল, স্টোভ অন করার কথা আমরা বেমালুম ভুলে গেছি ...
যাই হোক, সকল বাধা তুচ্ছ করে আমরা আমাদের রান্না অভিযান চালিয়ে যাচ্ছি ... অনেক গুরুতবপূর্ণ টীপস নিজে নিজে গবেষণা করে বের করে ফেলেছি ... যেমনঃ
ক) রান্নার আগে কোন জিনিস যত বড়ই দেখাক, সেটা আসলে অপ্টিক্যাল ইল্যুশন ... এক গামলা বাধাকপি রান্নার পরে এক ছটাক হয়ে যায় ...
খ) রান্নাবান্না শক্তির নিত্যতা সূত্র মেনে চলে না ... সব্জি বা মাংস রান্নার সময় হাওয়া থেকে হাড়িতে পানি চলে আসে ...
গ) ট্রেডিশনাল রান্নার বইগুলি পুরাই ফাকিবাজি ... কারণ সব আজেবাজে কথা হা বিতং করে লিখে আসল ক্রিটিকাল জায়গাগুলি (লবণ কতটুকু দিতে হবে, কতক্ষণ চুলায় রাখতে হবে) “আন্দাজমত” দিয়ে খালাস ...
ঘ) ওভার দ্য ফোন সাপোর্টের জন্য মা-খালারা বিশেষ উপকারী না (উদাহরণঃ “আম্মা চিকেন চড়ায় দিছি, এইবার কি?” “এইবার কষাও ...” “কি করব?” ... “কষাও, ভাল করে” ... “আরে আজিব, কষানোটা কি সেটা বলবা তো !!!”) ... এসব ক্ষেত্রে অলরেডি প্রবাসী পোলাপান ভাল হেল্প করতে পারে ...
অতএব হে লোকসকল, তোমরা অপরিণত বাঘ আর ভুদাই ঘুড়ার মত রান্না না শিখিয়া দেশান্তরী হইও না, হইলে গুয়ামারা খাইতে হইবেক ...


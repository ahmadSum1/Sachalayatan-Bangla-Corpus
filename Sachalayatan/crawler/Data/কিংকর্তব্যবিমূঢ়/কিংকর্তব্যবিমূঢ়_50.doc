হোয়্যার দ্য হেল ইজ ম্যাট, পালবাসা সিদ্দিক, রবি ঠাকুর আর প্রাণ ...



প্রফেসর ফেরত এসেছে, তাই বাসায় শুয়ে বসে কাজ করার মত শান্তির দিন শেষ ... গতকাল ক্যাম্পাসে নিজের রুমে বসে অর্থহীন কিছু খটমটে জিনিসপত্র নিয়ে মাথা ঘামাচ্ছি, এমন সময় মেসেঞ্জারে টোকা ... নিউফাউন্ডল্যান্ড থেকে তৌফিক, দোস্ত একটা লিংক দিতেছি দ্যাখ ...
আমি আর তৌফিক সারাদিনই এইসব লিংক চালাচালি করি, কাজেই কি লিংক কিসের লিংক এসব জিজ্ঞেস করে সময় নষ্ট না করে ওপেন করে ফেল্লাম, একটা ইউটিউব ভিডিও ... শুরুতে নাম দেখালো Dancing ... মুম্বাইয়ের এক গলির সামনে হাসিখুশি এক শ্বেতাঙ্গ আরো কিছু মানুষ নিয়ে বলা নাই কওয়া নাই উদ্ভটভাবে হাত-পা ছুঁড়ে নাচা শুরু করলো ... সাথে চমৎকার একটা ব্যাকগ্রাউন্ড মিউজিক ...
কৌতুহল নিয়ে দেখা শুরু করলাম ... মুম্বাইয়ের দুই সেকেন্ড পরের ফুটেজটা নেপাল ... তারপর আয়ারল্যন্ড ... তারপর জাঞ্জিবার ... জাঞ্জিবারের পরে আস্ট্রেলিয়ার মরুভূমি, তারপর হল্যন্ডের টিউলিপ বাগান, আবার অস্ট্রেলিয়ার উপকূল ... ভিন্ন পটভূমি, কিন্তু সবখানেই একই রকম হাত পা ছুঁড়ে নাচ ...
নাচটা দেখে এত মজা পাচ্ছিলাম যে ব্যাকগ্রাউন্ডের মিউজিকটা সেভাবে খেয়াল করিনি ... দুই মিনিট পরে হঠাৎ লাফিয়ে সোজা হয়ে বসলাম, কারণ গানটা বাংলা ...

মুগ্ধতা একলাফে বেড়ে গেল শতগুণ ... কয়েকবার দেখলাম ভিডিওটা ... দুনিয়ার কোথায় যায়নি পাগলা লোকটা ... নিউগিনির গহীণ অরণ্য, টোঙ্গার সমুদ্র সৈকত, নেভাদার ভরশূণ্য এয়ারস্পেস, জর্দানের মরুভূমি, আইফেল টাওয়ার, স্পেনের রাজপথ ... সবখানেই বিপুল উৎসাহে নাচানাচি করা একদল মানুষ, মাঝখানে ম্যাট হার্ডিং  ...
তবে ম্যাট হার্ডিংয়ের চেয়েও আমি তখন বেশি মুগ্ধ ভিডিওটার সাউন্ডট্র্যাক নিয়ে, ইউটিউবে দুই সপ্তারো কম সময়ে সাতচল্লিশ লক্ষবার দেখা একটা ভিডিওর সাথে বাংলা গান, ভাবা যায়?
গুগলানো শুরু করলাম, প্রথমে গানটা সম্পর্কে জানা দরকার ... কয়েক মিনিটেই জানা গেল, গানের মিউজিক ডিরেক্টর Garry Schyman  [জীবনেও এই নাম শুনি নাই আগেই স্বীকার করে রাখি], লিরিকটা রবি ঠাকুরের গীতাঞ্জলীর একটা কবিতা "প্রাণ" [এইখানে রোমান লেটারে লিরিকটা পাওয়া যাবে ] ... আর গানটা গেয়েছে মিনিয়াপলিসের সতের বছর বয়সী বাংলাদেশী মেয়ে পালবাসা সিদ্দিক [Palbasha Siddique, তার একটা সাক্ষাৎকার পাওয়া যাবে এইখানে ] ...

আরো জানা গেল এই গান  আমাজানের এম্পিথ্রী ডাউনলোড টপচার্টে টপ টুয়েন্টির মধ্যে আছে, ম্যাডোনা আর মারায়া ক্যারিরও উপরে ... তবে আমি বেশি খুশি ইউটিউবে ইউজারদের কমেন্ট দেখে, অনেকেই চরম প্রশংসা করেছে গানটার, কোন ভাষা জানতে চেয়েছে ... কার না ভালো লাগে দেখতে  ...
গান সম্পর্কে জ্ঞান নেয়ার পরে ভিডিওর দিকে নজর দিলাম ... ম্যাট সাহেবের সমস্যাটা কি জানা দরকার ...
উইকিপিডিয়া থেকে জানা গেল, ম্যাট একজন ভিডিও গেইম ডেভেলপার ... "ডেস্ট্রয় অল হিউম্যানস" নামে একটা ভিডিও গেইমের [যেখানে সব মানুষকে খুন করতে হয় জিততে হলে] কনসেপচুয়াল ক্রেডিট ম্যাটকে দেওয়ার পর "আমি আমার লাইফ এমন কিছুতে বরবাদ করতে চাই না যেটা সবাইরে গুলি করে মারতে বলে" জাতীয় ঝাড়ি দিয়ে ম্যাট ভিডিও গেইম ইন্ডাস্ট্রি থেকে সরে আসে ... শুরু করে বিশ্বভ্রমণ, এক বন্ধুর সাথে ...
বন্ধুমহলে ম্যাট তার একটা ট্রেড মার্ক ড্যান্সের জন্য বিখ্যাত বা কুখ্যাত ছিল, ভিয়েতনামে ভিডিও করার সময় ম্যাটের বন্ধুর মাথায় হঠাৎ বুদ্ধি খেলে ... ম্যাটকে সেই নাচটা দিতে অনুরোধ করে সে ...
পনেরটা দেশে (অথবা জায়গায়, শিওর না) সেই নাচের ভিডিও করে দেশে ফিরে ম্যাট ... তারপর সেই ড্যান্স সিকোয়েন্সগুলি জোড়া দিয়ে একটা ভিডিও তৈরি করে সে, ব্যাকগ্রাউন্ড ব্যাবহার করে deep forest এর sweet lullaby  ... প্রথমে শুধু বন্ধু-বান্ধবদের দেখালেও অচিরেই সেটা মহামারীর মত ছড়িয়ে পড়ে নেটে ...  ম্যাটের সাইটে দিনে বিশ হাজারেরও বেশি হিট আসতে থাকে ...
সেই ভিডিওর সাফল্যে অনুপ্রাণিত হয়ে ২০০৬ এ ম্যাট রিলিজ করে তার দ্বিতীয় ভিডিও Dancing 2006 ...

এই ভিডিও রিলিজের পর ম্যাট সারা দুনিয়া থেকে প্রচুর মেইল পায়, তার নাচের প্রশংসায় ... সেটা দেখে তার মাথায় আসে নতুন আইডিয়া ... সে আরেকবার বিশ্বভ্রমণে বের হয় ... সাথে আমন্ত্রণ জানায় সেই সমস্ত মানুষকে যারা তাকে মেইল করে উৎসাহ দিয়েছিল ... ম্যাটের সাথে সেই মানুষগুলিরও নাচ নিয়ে বিয়াল্লিশটা দেশে চোদ্দ মাসের চেষ্টায় তৈরি হয় dancing 2008 অথবা where the hell is Matt? ... প্রকাশের সাথে সাথে সেটা পরিণত হয় ইউটিউবের সবচে জনপ্রিয় ভিডিওতে, দুই সপ্তাহে সাড়ে চার মিলিয়ন হিট নিয়ে [এর মাঝে আমার নিজেরই হিট আছে কম করে হলেও পঞ্চাশটা  ] ...
ভিডিওটা দারূণ ওয়েল-মেইড, শুধু মানুষের আনন্দ দেখার জন্যই বার বার দেখা যায় ... আর গানটা তো পুরাই বোনাস ... একটা বাংলা গান আজকে সারা দুনিয়ার মানুষ শুনছে, ডাউনলোড করছে পাগলের মত, এই গর্বের অনুভূতিটুকুর জন্যই ম্যাট আর গ্যারী শ্যামেনকে জানাই অনেক অনেক কৃতজ্ঞতা ...
গানটার অডিও কপি নামাতে পারলাম টরেন্ট থেকে, ইস্নিপ্সে তুলে ডাউনলোড পার্মিশন দিয়ে দিলামঃ








     Get this widget 
|
     Track details  
|
 		eSnips Social DNA    





কৃতজ্ঞতাঃ
১) রেজোয়ান ভাইয়ের ব্লগ (ছবির জন্য স্পেশালি)
২) রাফির ব্লগ 
পুনশ্চঃ ফিফটি মারলাম ... টুয়েন্টি-টুয়েন্টির যুগে এইসব টোকাটুকির কোনই মূল্য নাই জানি তাও নিজের কাছেই ভালো লাগতেছে 


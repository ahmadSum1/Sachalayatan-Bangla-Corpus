সচলাড্ডাঃ অটোয়া স্পেশাল ... মুহাহাহাহা ...



১ ...
মাঝে মাঝেই সচলে ঢোকার পর ইচ্ছা করে এক ঘুষি দিয়ে ল্যপ্টপের স্ক্রীণটা চানাচুর বানিয়ে দেই ... এই ইচ্ছা অবশ্য সবসময় না, মাঝে সাঝে হয়, যখন সচলাড্ডা নিয়ে সচিত্র-সখাদ্য পোস্টগুলি দেখি ... আমার কপাল সবসময়ই খানিকটা ফাটা, এইসব সময়ে সেটা আরেকবার মনে পড়ে ... ঠিক সময়ে ঠিক জায়গায় কেন জানি থাকা হয় না ...
কানাডায় সচল বলতে টরন্টোতে শিমুল ভাই অমিত ভাই, উইন্ডজরে পিপিদা, রেজিনায় বিপ্র, ভ্যংকুভারে সুজন্তিসদা ... হ্যলিফ্যক্স থেকে বাকি কানাডা অনেকদূর, মন্ট্রিয়ল থেকে আরেকটু কাছে, অটোয়া থেকে আরেকটু, তাই আশাবাদী হই এই গতিতে আগাতে থাকলে এক সময় না এক সময় কাউকে না কাউকে পাকড়াও করে একটা  সচলাড্ডার আয়োজন করে গাদি গাদি ছবি দিয়ে সচলের ফ্রন্টপেইজ ভরে ফেলা যাবে ... 
যাই হোক, অটোয়ায়ও যে একজন জাঁদরেল সচল থাকেন সেটা খেয়াল ছিল না, কয়দিন আগে হঠাত মনে পড়লো ... তাঁকে জানান দেয়ার একটু পরেই দেখি মেসেজ, সেই মেসেজের সূত্র ধরে ফোন, সেই ফোনের সূত্র ধরে আজকে দাওয়াত ... সচলাড্ডা অটোয়া  স্পেশাল, ভার্সন ওয়ান পয়েন্ট জিরো ...
উইকেন্ডে আমার ঘুম এমনিতে ভাঙ্গে সন্ধ্যায় ... আজকে (বোধহয় সচলাড্ডার আনন্দেই) সেইটা ভাংলো সাতসকাল, মানে বারোটার দিকে ... বাইরে দেখি খটখটা রোদ, এইরকম রোদ দেখলেই মন ভালো  হয়ে যায়; সেই মন ভাল ভাবটা টাটকা থাকতে থাকতেই আমি বিছানা ছেড়ে নিচে লাফিয়ে পড়লাম, দেরি করলে আবার ঘুম পাড়ার চান্স ষোলআনা ...
যাই হোক, ম্যান ইউ-স্পার্স আর বার্সা-ভ্যালেন্সিয়া খেলা দেখতে দেখতে ছয়টা বাজিয়ে ফেললাম, তারপর বাসা থেকে বের হলাম ... একটু পরেই তাঁর লাল গাড়ির দেখা পাওয়া গেল, হাতে হাত মিলায়ে ধন্য হয়ে গেলাম ... [এক সময়ের সহপাঠি ইশতি রউফ আর বিডিআর বাদ দিলে এই প্রথম সচল সূত্রে কারও সাথে পরিচয় হল, আমি যথেষ্টই আহলাদিত  ]
যাই হোক, গাড়িতে ওঠে আড্ডা শুরু হলো ... হাবিজাবি কথার পর তাঁর জিজ্ঞাসা, অটোয়ার দর্শনীয় জায়গাগুলি দেখা হইছে? ... আমি কি পরিমাণ আইলসা সেই বিস্তারিত বয়ানে না গিয়ে খালি পার্লামেন্ট হিল আর রাইডুর কথা বললাম, শুনে উনি বল্লেন চল তোমারে এইখানের পতেংগা দেখায়ে আনি ...
অতএব আমরা গেলাম ব্রিটানিয়া পার্ক ... তার পাশে বিশাল টলটলা অটোয়া রিভার ... আর তার পাশে পাথর ফেলা হাঁটার জায়গা, তাঁর ভাষায় এইখানের পতেঙ্গা ...

আমি যথারীতি ক্যামেরা নিয়ে ক্লিকান শুরু করলাম ...

শিকারী বেড়াল গোঁফে চেনা যায়, রিটন্দাকেও তাই 

তীর থেকে নদীর বেশ খানিকটা ভেতর পর্যন্ত লম্বা পাথর ফেলা সরু একফালি জায়গা, আমরা হাঁটতে হাঁটতে সেটার শেষ মাথায় গেলাম ...

শেষমাথায় গিয়ে দেখি এক মুশকো জওয়ান খুব ভাব নিয়ে দাঁড়িয়ে আছে ...

তার ভাবে ব্যাঘাত না ঘটিয়ে আমরা কিছু ছবি তোলার তালে ছিলাম, সে হঠাত হাত বাড়িয়ে একটা সহৃদয় হাসি দিয়ে বল্লো, দাও তোমাদের ছবি তুলে দেই ... দমকা বাতাসে লম্বা চুল ব্যাপক যন্ত্রণা করে; কি আর করা, সেমনেই পোজ দিলাম ...

ছবি-টবি তোলা শেষে সেই পৃথিবীর শেষ প্রান্তে বসে অনেকক্ষণ আড্ডা হল, হাবিজাবি অনেক কিছু নিয়েই ... রিটন ভাই ভালো আড্ডাবাজ, আমি একটু টেনশনে ছিলাম এইরকম বস মানুষের সাথে কথাবার্তা বলে সুবিধা করা যাবে কিনা কিন্তু একবার কথা শুরু করার পর আর সেইসব মাথায় রইলো না ...
আড্ডা-আড্ডায় প্রায় সন্ধ্যা হয়ে আসলো, দেখি শীত শীত লাগে ... কানাডায় শীত শীত লাগাটা কোন অস্বাভাবিক ব্যপার না কিন্তু মাত্র এক-দেড় ঘন্টা আগেও যদি প্লাস টুয়েন্টি সিক্স থাকে তাহলে সেটা কিঞ্চিত অস্বাভাবিক ... এর মাঝেই দেখি আকাশ ঘন কালো মেঘে ঢেকে গেছে, কয়েক ঝলক বিদ্যুতের চমক দেখে বুঝলাম এইবার ফেরা উচিত ... উঠে ফেরার পথ ধরলামঃ

ঠিক সেই সময় ব্যপারটা ঘটল ... দূরে নদীর পানিতে দেখি সাদা কুয়াশার মত পানির কণা, রিটন্দাকে বললাম, কুয়াশা আসলো কোত্থেকে? ... রিটন্দা বললেন, কুয়াশা না, এইটা তো মনে হচ্ছে বাতাসে পানির কণা ঊড়তেছে ... তখনো পর্যন্ত আমাদের মাথায় বিপদের চিন্তা আসে নাই, আমি চেষ্টা করলাম জিনিসটা ক্যামেরায় ধরা যায় কিনা ...

তার পর মূহুর্তের মাঝে সেই পানির ঝাপটা আমাদের উপর এসে পড়লো ... ভয়াবহ রকম বাতাস, আর সেই বাতাসে ঊড়ে আসা পানির কণা, হঠাত করে মনে হল উড়িয়ে নদীতে ফেলে দেবে ... ঘি-মাখন-মেয়নেজ খেয়ে আমার সাইজ একেবারে কম না, কিন্তু আমার বেচারা চশমার তো আর সেই সুবিধা নাই, কাজেই পেছন থেকে আসা বাতাসে এক ধাক্কায় সেটা বুলেটের মত উড়ে পানিতে পড়ে গেল; আমি পুরা টাস্কি ... রিটন ভাই পানির বেশি কাছে ছিলেন, তিনি একটু অফ ব্যলেন্স হয়ে গেলেন দেখলাম ... আমি না হয় আমি, রিটন্দার মত জ্ঞানীগুণী মানুষকে তো এত তাড়াতাড়ি সচলের বামদিকের প্যানেলে স্টীকি হতে দেয়া যায় না, তাই শক্ত করে ধরে ফেললাম, তারপর তীব্র বাতাসের ধাক্কা সামলে হাঁটা দিলাম তীরের দিকে ...

পঞ্চাশ-ষাট ফুট হেঁটে তীরে ওঠা মাত্র বাতাসের ঝাপ্টাটা কমে গেল ... এর মাঝেই দেখি কারা যেন ডাকে, দেখি রিটনদার মেয়ে নদী আর তার হাজব্যন্ড সামি ভাই ... বৃষ্টিতে ভিজতে ভিজতেই হাই-হ্যালো, তারপর গাড়ির দিকে দৌড় ...
গাড়িতে উঠতে উঠতে দেখলাম পাঁচ মিনিটের ঝড়ের কীর্তি ...গাছপালা পড়ে গেছে বেশ কিছু [গাড়ির উপর বা কারো মাথায় পড়ে নাই ভাগ্য], এমনকি একটা ল্যাম্পপোস্ট পর্যন্ত মুখ থুবড়ে পড়ে আছে ...


আমরা আটোয়ার গাছগুলি কত দুবলা আর অনভিজ্ঞ, আমাদের বাংলাদেশের গাছগুলি কত শক্ত শক্ত কাল্বৈশাখীতেও টিকে থাকে এইসব বলতে বলতে রিটন ভাইয়ের বাড়ির দিকে রওনা দিলাম ... তখন আর ঝড় নাই, শুধু বৃষ্টি ...
পরে বাড়ি ফিরে নেট ঘেঁটে দেখি ঝড়টা আসলেই দুর্দান্তিস ছিল, বাতাসের বেগ ছিল একশো কিলোর মত ... কারো কারো মতে এইটা টর্নেডো তবে আবহাওয়া অফিস সেটা স্বীকার যায় নাই ...
২ ...
এরপরের পার্ট সংক্ষিপ্ত ... রিটন ভাইয়ের বাসায় ভাবী-নদী-সামি ভাই সবাইকে নিয়ে আরেকটা বড়সড় আড্ডা হল ... নদী দেখা গেল সচলায়তন নিয়ে ভালৈ খবর রাখে, সবার লেখা টেখাই পড়ে [রিটন ভাইও সেটা শুনে চমৎকৃত] ... এবং আড্ডার শেষে, এজ ইউজুয়াল, সেই রকম বিশাল একটা খানাদানা ছিল ... এইবার পাঠকেরা ঈর্ষান্বিত হইতে পারেন 


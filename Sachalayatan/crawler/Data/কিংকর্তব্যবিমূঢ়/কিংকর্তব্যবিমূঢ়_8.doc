প্রবাস থেকে ০৫২ ...



০ ...
অকাজের কথা শুরু করার আগে একটা কাজের কথা বলে নেই ... যারা খোমাখাতা ব্যবহার করেন, তাতে নিজেদের রং-বেরংয়ের ছবি আপলোড করেন আর দুনিয়াশুদ্ধ সবাই সেই ছবি দেখুক এইটা চান না, তারা দয়া করে ফেইসবুকের প্রাইভেসি অপশনে গিয়ে নিজেদের ফটো এলবামের প্রাইভেসিগুলি আরেকবার দেখে নিন ... ফেইসবুক তাদের প্রাইভেসি সিস্টেমে আবার কিছু অদল-বদল করেছে, তাতে কিছু কিছু কাজ আগের চেয়ে কম ভ্যাজাইল্লা আর কিছু কিছু দরকারি অপশন হাতের নাগালে আসলেও বেশিরভাগ এলবাম, বিশেষ করে প্রোফাইল এলবাম সবার কাছে ভিজিবল হয়ে গেছে [বিশ্বাস না হলে ফ্রেন্ডলিস্টে নাই এমন কিছু মানুষের প্রোফাইলের পিকচারের উপর ক্লিক করে দ্যাখেন কয়টায় ঢুকে পড়া যায়] ... অচেনা মানুষের ছবি দেখতে মজাই লাগে এটা অস্বীকার করা যাবে না, কাজেই কেউ যদি খুশিমনে প্রোফাইল পাবলিক করে রাখেন আপত্তি করবো না; তবে সেটা করতে না চাইলে [settings -> privacy settings -> profile information -> photo albums : edit settings] এইখান থেকে এলবামের প্রাইভেসি "এভ্রিওয়ান" বা "ফ্রেন্ডস অভ ফ্রেন্ডস" থেকে "অনলি ফ্রেন্ডস"এ সেট করে নিয়েন ...
০.৭৫ ...
এইটা ডিস্ক্লেইমার ... এই পোস্টের বেশিরভাগ জিনিসপত্রই খোমাখাতায় আগে শেয়ার করা, দেখে পুরান পুরান লাগলে দোষ দেয়া যাবে না ... টুথপেস্ট মার্কা ব্লগ, কাজের কথা নাই, এইসব তো জানেনই 
১ ...
মোল্লা নাসিরুদ্দিনের একটা গল্প আছে, এক লোক মন খ্রাপ করে রাস্তার পাশে বসে ছিল ... মোল্লাসাহেব তার সাথে কথাবার্তা বলে মন ভালো করতে না পেরে হঠাৎ তার পাশে রাখা পোঁটলাটা বগলে নিয়ে দৌড় দিলেন ... সেই লোক হায় হায় করে মোল্লাসাবের পিছু নিল ... অনেকক্ষণ দৌড়ায়েও যখন ধরতে না পেরে লোকটা প্রায় হতাশ, তখন সে দেখলো তার পোঁটলা পথের পাশে পড়ে আছে ... ঝাঁপিয়ে পড়ে পোঁটলা হাতে নিয়ে খুশিতে দাঁত বের করে ফেলামাত্র গাছের আড়াল থেকে মোল্লাসাহেব বের হয়ে বললেন, এইটাও মানুষকে খুশি করার একটা উপায় ...
আমার অবস্থা খানিকটা এই রকম এখন ... গত কিছুদিন সম্পূর্ণ আকাশ থেকে পড়া কিছু ভ্যাজাল নিয়ে এত বিরক্ত ছিলাম যে সেগুলিকে খানিকটা লাইনে নিয়ে এসে দাঁত বের করে বসে আছি ... লাইফের সত্যিকারের সমস্যাগুলি কিন্তু আগের মতই আছে, সহসা ঠিক হওয়ার কোন লক্ষণ দেখা যাচ্ছে না বরং আস্তে আস্তে আরো শক্ত হয়ে চেপে বসছে, যদিও সেগুলি নিয়ে কেন জানি বিন্দুমাত্র মাথা ঘামাচ্ছি না ... প্রবলেম সলভ না করে প্রবলেমে ইউজড টু হয়ে যাচ্ছি, আপাতত এইটাই সবচে বড় প্রবলেম ...
২ ...
এইবার শীত পড়তে অনেক দেরী করলো ... গতবার যেখানে নভেম্বরের পনেরো থেকেই তুষারপাত, এইবার সেখানে ডিসেম্বরের শুরুতেও তার কোন খবর নাই ... তুষার দেখতে খ্রাপ লাগে না, তবে আসতে দেরি করলেও খুব যে ব্যাকুল হই তা না; বরং বাইরে যাওয়ার আগে জাব্বাজোব্বা চাপাতে হচ্ছে না এই নিয়ে খুশিই ছিলাম ... তো বেশি খুশি ভাগ্যে সইলো না, গত সপ্তা থেকে ধুমায়ে স্নোইং শুরু হইলো ...
স্নোয়িংয়ের ছবি ঠিকমত তুলতে পারলে বেশ চমৎকার আসে, কিন্তু আলসেমি করে ক্যামেরা নিয়ে বের হতে আর ইচ্ছা করে না ... এই ছবি তোলার কথায় হঠাৎ মনে পড়লো ফলের বেশ কিছু ছবি তোলা আছে, সেগুলি খোমাখাতায়  দিলেও সচলে দেয়া হয় নাই; তাই এই পোস্টে ফিলার হিসাবে দিয়ে দিলাম ... হালকা এডিটিং আছে, তবে ফলের এই সময়টা এত সুন্দর যে যত এডিটই করি না কেন আসলের ধারেকাছেও যাওয়া যাবে না ...




















৩ ...
আইইউটির সাউথ হলের তিনশো তিরিশ নাম্বার রুমে আমরা চার পাগলে ঘুমের সময়টুকু বাদ দিয়ে সারাদিনই চাপা পিটাইতাম ... তো তেমনই আড্ডাবাজির ফাঁকে একদিন দ্য কর্স নিয়ে কথা উঠলো ... আমার গান শোনার স্টক তখনো খুবই কম ছিল, হিন্দি আর বাংলা কিছু সিলেক্টিভ গানের বাইরে কিছুই শুনতাম না, তো কর্সের নাম শুনেও বিশেষ কোন প্রতিক্রিয়া দেখালাম না ... আমার এই উন্নাসিকতা পারভেজের সহ্য হলো না, সে ল্যান থেকে একটা ভিডিও খুলে বললো, এই দ্যাখ কর্সের মেয়েগুলি কত সুন্দর ...
সেই দিন থেকে আমি আন্দ্রিয়া করের প্রেমে পড়লাম ... মুগ্ধ চোখে সারাদিন বসে বসে কর্সের একটার পর একটা গান দেখতাম ... আন্দ্রিয়ার বাঁশি, শ্যারনের ভায়োলিন, ক্যারোলাইনের ড্রামস আর জিমের গীটার বহু বহু দিন আমাদের বারান্দার কোণার পিচ্চি গান্ধা রুমটা মাতিয়ে রেখেছিল ...
যাদের গান শুনতে গিয়ে গান শোনার নেশার হাতেখড়ি, দ্য কর্স তাদের মধ্যে অন্যতম ...
তারপর বহুদিন পার হল, তিনশো তিরিশের সেই গান্ধা রুমের রঙিন জীবন শেষ হল, চার বন্ধু ছড়িয়ে পড়লাম পৃথিবীর চার কোণে; বয়স বাড়লো, ভূড়ি বাড়লো, ব্যস্ততা বাড়লো, হঠাৎ করেই বুঝলাম জীবনের সেরা সময়টা পার করে চলে এসেছি; খালি বদলালো না সেই আন্দ্রিয়া ... এখনো ইউটিউবে সে সেইভাবেই নরম করে বাঁশি ফুঁ দিয়ে নরম করে বল "আই উইল রান এওয়ে" ...আহা, মেয়েটা এত সৌন্দর্য কেন? 

আর লিখতে ইচ্ছা করছে না ... ফাঁকিবাজি ব্লগ হয়ে গেল, কি আর করা ... বোনাস আরেকটা গান শোনেন বরং ... ইস্নিপ্সে তোলা যাচ্ছে না, তাই এইখান থেকে শোনা ছাড়া আর কোন উপায় আপাতত নাই ...    


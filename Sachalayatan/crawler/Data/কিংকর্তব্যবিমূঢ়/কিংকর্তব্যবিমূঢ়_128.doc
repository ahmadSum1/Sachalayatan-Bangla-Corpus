ঘোরাঘুরি - ১ ...



ছবি ১: বৃষ্টি নেমেছে ঐ ধুয়ে গেছে সব ক্রোধ 
বাচ্চাকালে ঘোরাঘুরি করতাম বিনা পয়সায় ... স্পনসর পিতাজী ... মাঝলাকালে ঘোরাঘুরি মোটামুটি বন্ধ ... কারণ পড়ালেখা নষ্ট হবে (!) ... ভার্সিটিতে ওঠার পর আবার পাখনা গজাল ... পকেটে টাকা নাই, কিন্তু ঘোরাঘুরির ইচ্ছা আঠারো আনা ... তাই ম্যানেজ কর সরকারী ডাকবাংলো, সকালে এক প্যাকেট এনার্জি প্লাস বিস্কিট, দুপুরে আর রাতে পরোটা ভাজি ... ব্যস, দেড়হাজার টাকায় বান্দরবন আর সাড়ে ষোলোশো টাকায় কক্সবাজার ট্যুরের প্যাকেজ কমপ্লিট ...
পড়ালেখা শেষে কর্পোরেট কামলা হওয়ার পর দেখি আবার বাচ্চাকালে ফিরে গেছি ... আবার ফ্রী ঘোরাঘুরির দিন শুরু ... তবে এইবার কর্পোরেট পয়সায় ...
ছবি ২: কতটা পথ পাড়ি দিলে তারে পথিক বলা যায় ... লাস্ট উইকে গেলাম যমুনা রিসোর্ট ... দুইদিন এক রাতের ট্যুর ... রাজকীয় থাকা-খাওয়া ... কোন একটা ওয়ার্কশপ করার নাম দিয়ে যাওয়া হয় যেটা একটা পাতানো খেলা ছাড়া আর কিছু না ... অনেকটা শিক্ষাসফরের মত ... সবাই জানে শিক্ষার কিছু নাই তারপরেও "পিকনিক" না লিখে শিক্ষাসফর লিখতে হয় ... 
যারা জানেন না তাদের জন্য বলি (এই দলে আমিও ছিলাম), যমুনা রিসোর্ট আসলে তৈরি হয়েছিল যমুনা ব্রীজের কন্সট্রাকশনের সময়, যেসব বিদেশী ইন্জিনিয়ার বছরের পর বছর এদেশে আস্তানা গেড়েছিল তাদের জন্য ... দুয়েকটা বাদে সবই ছিল কোরিয়ান (সেসময় এই এলাকায় কোন কুকুর ছিল না বলে জনশ্রূতি আছে) ... তাদের বিদায়ের পর কর্তৃপক্ষ  জায়গাটা নষ্ট না করে রিসোর্ট হিসেবে ভাড়া দিচ্ছে ...
ছবি ৩: তোমার ঘরে বাস করে কারা ও মন
কি নেই রিসোর্টে? একদিক থেকে চিন্তা করলে সবই আছে ... বড় বড় কটেজ চেহারার স্যুইট ... ভেতরে আধুনিক জীবনযাপনের সর্বোত্তম ব্যবস্থা ... আছে সুইমিং পুল, গলফ কোর্ট, ফুটবল মাঠ, বাস্কেট বল গ্রাউন্ড, টেনিস কোর্ট, জিম  ...  সোজা কথায় যা যা থাকার কথা ... সাথে প্রচুর গাছপালা ... এবং মিনিমাম তিনটা হরিণ ... 
প্রচুর পয়সা লাগে অবশ্য থাকতে ... তাতে কি ... পয়সার অভাব আবার বাঙ্গালির কবে ... কটেজগুলি তাই খালি থাকে না কখনো ... 
যাই হোক, বাজে কথা থাক ... কর্পোরেট পয়সায় কি কি করলাম তাই ভাবি বরং ... তিন ঘন্টা কন্সট্যান্ট গান গাইতে গাইতে পৌছানো ... রাত দুইটা পর্যন্ত কার্ডখেলা ... তারপর বৃষ্টি শুরু দেখে বাইরে বের হওয়া ... ঘুরতে ঘুরতে সুইমিং পুল আবিষ্কার এবং বিপুল উৎসাহে তাতে ঝাঁপিয়ে পড়া ... বৃষ্টি ধরে আসার পর হঠাৎ কিন্নর কন্ঠের সন্ধান ... অপ্সরী না ... আরেক কর্পোরেট কোম্পানীর  একদল মার্কেটিং কর্মী ... হঠাৎই নিজেদের কোয়ার্টার-সেমি ন্যুডিটি সম্পর্কে সচেতনতা ... ইন্সট্যান্ট সমাধান আরিফ ভাইয়ের ... বিকট চিৎকার "ওই সবাই প্যান্ট পর" ... সাথে সাথে ললনাদের প্রস্থান ...
দিনের বেলাও খারাপ না ... ঝির ঝির বৃষ্টি ... তার মাঝেই ফুটবল-ক্রিকেট-ঝাঁপাঝাপি চলে বিরামহীন ... দুঃসাহসী দুয়েকজন ম্যানেজারদেরও পানিতে ছুঁড়ে ফেলতে দ্বিধা করেনা ... তার মাঝে আমি চেষ্টা করে যাই আকাশের কান্নাকে ডিজিটাইজ করার ...     মোবাইল ক্যামেরা খুব বেশি ফল হয় তা বলা যাবে না ...
ছবি ৪: নীল নবঘনে আষাঢ় গগনে 
যমুনা রিসোর্টে সবই পাওয়া যায় ... যমুনা ছাড়া    ... কাটাতারের বেড়া আর নদীর পানিতে কব্জি ডুবাতে দেয় না ... জলপাই বাহিনীর সৌজন্য ... ব্রীজের উপরে হাঁটাহাটির কোন সুযোগও নেই ... 
মন খারাপ হতে হতেও হয় না ... যোগাযোগ ব্যবস্থায় বৈপ্লবিক পরিবর্তন আনার জন্য যে সেতুর নকশা, তার কাছে এই অর্থহীন ভাবালুতার কোন মূল্য থাকার কথা না ... 
ফেরার পথে ঝিমিয়ে থাকে সবাই ... রাস্তার পাশের এক ছাপড়া হোটেলে বাস থামিয়ে পরোটা-ডিম-ডাল-চা খাওয়ার সময় হঠাৎ দেজাভু হয় আমার ... কিন্তু কনফিউজড হই না ... আমি জানি শেষ ঠিক কবে  এভাবে বসেছিলাম আমি ... 
তখনো আমি স্বাধীন ছিলাম, কর্পোরেট হইনি ...     
ছবি ৫: এক চিমটি আকাশ ...
 

প্রবাস থেকে ০৫৩ ...




১ ...
প্রবাস থেকে সিরিজে খালি প্রবাসের কথাই থাকার কথা, দেশের গল্প নিয়ে আলাদা পোস্ট দিব কিনা এই চিন্তা দেশ ছাড়ার পর থেকেই মাথায় ছিল ... আর যাই হোক, এক বছর এগার মাস এবং একুশ দিন পর দেশে পা রাখার পর সময়ের নিদারূণ অভাব থাকলেও গল্পের অভাব ছিল না ...
বলা যেতো দেশে নামার বারো ঘন্টার মাথায় বিয়ে করার গল্প ... পাঞ্জাবী পাওয়া যাচ্ছিল না, বার্সেলোনার জার্সি গায়ে দিয়েই বিয়ে করতে যাব এমন একটা প্ল্যান প্রায় চূড়ান্ত করে ফেলেছিলাম শেষ মুহুর্তে পাঁচ বছরের পুরান একটা পাঞ্জাবী উদ্ধার করা গেল যেটা গায়ে লাগে ... রং চটে গেছে জাতীয় আপত্তি করতে গিয়ে সুবিধা করা গেল না, বোন "ছবিতে কন্ট্রাস্ট বাড়ায়ে দিও, কেউ বুঝবে না" টাইপ ঝাড়ি দিয়ে সোজা করে দিল ...
কিংবা বলা যেতো সদ্য বিয়ে করা বউ নিয়ে সচলাড্ডায় যাওয়ার গল্প ... কাগজে সই-টই করে বউয়ের কাছে গিয়ে প্রথম সুযোগেই হুমকি দিয়ে দিলাম, এক ঘন্টার মধ্যে বের হব, এর মাঝে মেকাপ তুলে রেডি হতে পারলে নিব, নাইলে নিব না ...
সচলদের অনেকের সাথে দেখা হল, আবার অনেকের সাথে হলোও না ... বিশাল জ্যাম পায়ে হেঁটে পার হয়ে তিথি আপুকে ধরা গেল এক ঘন্টার জন্য, তারেক ভাই মিস হয়ে গেলেন এক দিনের জন্য ... আইইউটিয়ান গ্রুপকে পাওয়া গেল, মাশ্রুম গ্রুপ ফস্কায়ে গেল ... প্রবাসিনীর সাথে প্রথম আর তার পাখির সাথে আল্লাই জানে কততম বারের মত দেখা হল ... তাদের সাথেই নজু ভাইয়ের বাসায় দাওয়াত ছিল, কিন্তু তখন আমি জ্বরে কাহিল, প্রতি তিন ঘন্টায় নিয়ম করে একবার বমি করি; তাও রিস্ক নিয়ে চলে যাব ভেবেছিলাম কিন্তু নিধি যদি পরেরবার "এই লুক আমাদের বাসা বমি করে ভাসায় দিয়ে গেছিল" বলে পরিচয় করিয়ে দেয় এই চিন্তা করে বাদ দিলাম ...  
দিনগুলি ছিল না ঘুমিয়ে লম্বা করা, উষ্ণ আর রৌদ্রোজ্জ্বল; মাথায় ছিল একশো এগারটা কাজের লিস্ট; ঢাকার রাস্তায় ছিল প্রচন্ড জ্যাম আর সাথে ছিল বউ ... 
বন্ধুবান্ধব দেশে বেশি নাই, তাও যে কয়জনকে পাব ভেবেছিলাম প্রকৃত সংখ্যাটা তার চেয়ে কম ... তাদের সাথে অল্প কয়েকটা বিকাল; বাসার কম্পিউটারের ওভারহলিং, আইডিবি তোলপাড় করে ঠিক ঠিক পার্টস খুঁজে এনে লাগানো, নেটের লাইন নেয়া; দাঁত খোঁচানো, চোখ দেখানো; ভাইবোন নিয়ে রাত জেগে মুন্নাভাই দেখা আর এনএফএস আন্ডারগ্রাউন্ড খেলা; আত্মীয়স্বজনের নেভার-এন্ডিং সিরিজ অভ দাওয়াত নানা ছুতায় এড়ানো; আর তারপর একদম দক্ষিণে গিয়ে সাদা বালি পেরিয়ে নীল জলে পা রাখা মাত্র একুশটা দিন শেষ হয়ে গেল; মাথার একটা ছোট সুইচ নির্বিকারভাবে বন্ধ করে দিয়ে ব্যাকপ্যাক ঘাড়ে নিয়ে আবার প্লেনে উঠলাম ...
ঢাকার ডায়েরিটা খুব সচেতনভাবেই আর লেখা হল না ...
২ ...
ডিগ্রি প্রায় শেষের দিকে; এক জগ চাপাবাজিতে এক মুঠ গ্রাফ আর এক চিমটি রেফারেন্স ঢুকিয়ে কায়দামত একটা ঘুঁটা দিতে পারলে ফস্কে বের হয়ে যাওয়া যায় ... সারাদিন এই নিয়েই ব্যস্ত থাকার চেষ্টা করি ... অনলাইনে রেডিও শুনি, যত্ন করে ফেইসবুকিং করি; মাঝে মাঝে স্কাইপে আড্ডা দেই; নানা ওয়েবসাইট থেকে কায়দা করে লাইভ ফুটবল দেখি; মুভি নামিয়ে হার্ডডিস্কে জমাই আস্তে আস্তে দেখে শেষ করবো বলে ... গভীর রাত পর্যন্ত ডিপার্টমেন্টে বসে থাকি; মধ্যরাতে শেষ শাটলটাও ছেড়ে যাওয়ার পর কানে গান গুঁজে হিম হিম ঠান্ডায় পথে নামি এবং শুধুমাত্র এই সময়টায় ঝকঝকা রোদে কাওরান বাজারের জ্যাম পায়ে হেঁটে পার হয়ে টিএসসির দিকে আগানোর কথা মনে হয় ... অন্ধকারে বরফঢাকা জনমানবশূণ্য পথে হাঁটতে হাঁটতে নিজেকে নিঃসঙ্গ গ্রহচারীর মত লাগে এবং ঠিক তখন কানের পাশে ফিসফিস করে পল সাইমন আর আর্ট গারফাংকেল যখন স্তব্ধতার গান শোনায় সেটা একদম বেমানান মনে হয় না ...








     Get this widget 
|
     Track details  
|
 		eSnips Social DNA    







পুনশ্চঃ সাউন্ড অভ সাইলেন্সের দুইটা বাংলা ভার্সন আছে ... একটা সুমন চ্যাটার্জির স্তব্ধতার গান, অন্যটা চন্দ্রবিন্দুর মৌনমুখরতা ... আগ্রহীরা শুনে দেখতে পারেন ...



প্রবাস থেকে ০৫৮ : ধর্ম নিয়ে বেহুদা ক্যাচাল



১ ...

এভরিবডি ড্র মুহাম্মদ ডে’র  কথা সম্ভবত সবারই মনে আছে ... মাত্র কয়েক মাস আগেও এই ইস্যুতে দেয়া বিভিন্ন যুদ্ধাংদেহী স্ট্যাটাস আর লিংক আর নোটের কারণে ফেইসবুক আর ব্লগ সাইটগুলি গরম হয়ে ছিল; ফেইসবুকের মালিক জুকারবার্গ একটা ইহুদি আর এইটা তার মুসলিম উম্মাহর বিরূদ্ধে সুদূরপ্রসারী ষড়যন্ত্রের একটা ক্ষুদ্র অংশমাত্র কথাটা প্রায় বিশ্বাস করে ফেলেছিলাম, কিন্তু শেষ মূহুর্তে মনে হল ব্যাপারটা নিয়ে একটু ঘাটাঘাটি করা দরকার আছে ... মুমিন মুসলমানদের বানানো সার্চ ইঞ্জিনের নাম মনে আসতেছিল না, তাই  আবার ইহুদি-নাসারাদের বানানো গুগলেই বসতে হইলো ...
ঘাটাঘাটি করে দেখলাম ব্যাপারটা ঘটনা তেমন জটিল কিছু না, একেবারে সংক্ষেপে ব্যাপারটা এমনঃ সাউথ পার্ক কার্টুন সিরিজের একটা এপিসোডে মুহম্মদকে নিয়ে একটা কার্টুন ছিল, সেটা প্রচারের পর মুসলিমদের ধর্মানুভূতিতে আঘাত লাগে, তাই তারা সেটার প্রতিবাদ জানায়; এই পর্যন্ত ব্যাপারটা লজিকাল এবং গ্রহণযোগ্য ... এরপরের অংশটুকুও খুবই প্রত্যাশিত, কার্টুনিস্টদের ইমেইলে “জানে মাইরা ফালামু” টাইপ হুমকি দেয়া হয় এবং বিভিন্ন ওয়েবসাইটে তাদের পরিণতিও থিও ভ্যান গগের  মত হবে বলে গরম গরম পোস্ট পড়তে থাকে ... কমেডি সেন্ট্রালের কর্তারা গাধা না, তারা হুমকি পাওয়া মাত্রই ভিডিওটা সেন্সর করে ফেলে [কে বলে মুসলমানদের কথায় কেউ গুরুত্ব দেয় না?] ... কিন্তু তারপর মলি নরিস নামের আরেক কার্টুনিস্ট একটা পোস্টার নিয়ে হাজির হয়, যেখানে লেখা আসো সবাই মিলে মুহম্মদকে আঁকতে থাকি, দেখি কয়জনকে মারতে পারে ... আজকাল তিনজন মিলে সিনেমা দেখতে যাওয়ার আগেও ফেইসবুকে ইভেন্ট খোলা হয়, আর এইরকম ইস্যুতে খোলা হবে না তা তো হইতে পারে না ... ফলাফল, এভরিবডি ড্র মুহম্মদ ...
তো যাই হোক, চুপচাপ বসে মজা দেখতেছিলাম, অনলাইন নেহায়েত কেউ পায়ে পাড়া না দিলে মাইনষের সাথে ভেজালে জড়াবো না প্রতিজ্ঞা থাকায় বেশ কয়েকবার কমেন্ট-টমেন্ট দিতে গিয়েও দেই নাই ... কিন্তু একদিন সারারাত ধরে থীসিস টাইপ করার পর ভোরের দিকে মাথা কিঞ্চিত গরম থাকাতেই মনে হয় একজনের “আসো আমরা ফেইসবুক ত্যাগ করে মদিনা ডট কমে যাইগা” টাইপ স্ট্যাটাসে কমেন্ট করে বসলাম, মানলাম কার্টুনিস্টরা খুব খারাপ কাজ করছে, কিন্তু তোমার কি মনে হয়না মুসলিমদের প্রতিক্রিয়া দেখানোর সময় আরেকটু মগজ খাটানো উচিৎ? কথায় কথায় মাইরা ফালামু কাইটা ফালামু হুমকি দিলে তো তারা তোমারে আদর করবে না, নাকি?
একটু পরেই অবশ্য স্ট্যাটাসের মালিক এবং আরো দুই তিনজনের প্রতিক্রিয়া দেখে বোঝা গেল যে পিছনের ইতিহাস তাদের বিশেষ জানা নাই, জুকারবার্গের মুসলিমবিরোধী ষড়যন্ত্রতত্ত্ব নিয়েই তারা খুশি ছিল ... থীসিস জমা দেয়ার ডেডলাইন আর দেড়দিন পর, আক্ষরিকভাবেই তখন দিনে আঠারো ঘন্টা করে টাইপ করি আর রেজাল্ট জেনারেট করি আর গ্রাফ বানাই আর প্রফেসরকে ইমেইল করি আর রিপ্লাই পড়ে গাইল্লাই, কিন্তু তারপরেও মাথায় ভূত  চেপে গেল, নেট-ফেট ঘেঁটে সামারি বানায়ে লিংক-টিংক শুদ্ধা পোস্ট করলাম ... ভাবলাম এইবার হয়তো একটু জেহাদী জোশ কমবে, কিন্তু কিসের কি? গাদাগাদা যুক্তি দেখানো শুরু হইলো, সেগুলির লিস্টি বানাইলে এমন হবেঃ ক) জিসাস বা বুদ্ধাকে নিয়ে তো কার্টুন হয় না, মুহম্মদকে নিয়ে কেন হবে? এত সাহস পায় কোথায়?  খ) শান্তিপূর্ণ প্রতিবাদ করলে কি কখনো কাজ হয়? সব মিডিয়া তো ইহুদিদের হাতে ...
গ) ডেথ থ্রেট যারা দিসে তারা সন্ত্রাসী, তাদের সাথে ইসলামের কোন সম্পর্ক নাই ... ঘ) ডেথ থ্রেট যে আসলেই দেয়া হইসে তারই বা প্রমাণ কি?  এবং ঙ) মুসলিমরা তো সবসময় চুপ করেই ছিল, তাতে কি লাভ হইসে? সবাই মুসলিমদের দুর্বল ভেবে নিসে ... তাই এখন থেকে মুসলিমদের নিজেদের অধিকার নিজেদেরকেই আদায় করে নিতে হবে ...
থিও ভ্যান গগের  উদাহরণ দিলাম [যারা জানেন না তাদের জন্য  কুইক সামারিঃ থিও ভ্যান গগ হচ্ছে আর্টিস্ট ভিন্সেন্ট ভ্যানগগের বংশধর, ডাচ ফিল্মমেকার ... ইসলামে নারীর অবস্থা নিয়ে তিনি এই শর্টফিল্মটা বানান, এবং তার শাস্তি হিসেবে হল্যান্ডের রাস্তায় তাকে প্রকাশ্য দিবালোকে আটটা গুলি করে মেরে তারপর মৃতদেহে ছুরি মারা হয় ... খুনী, অতি অবশ্যই, একজন মুসলিম  ] ...  প্রশ্ন করলাম,  কার্টুন এঁকে আর্টিস্ট ব্যাপক অপরাধ করছে মানলাম, কিন্তু তার জন্য তাকে থিও ভ্যান গগের মত আটটা গুলি করে কোপানোর হুমকি দেয়া জায়েজ হয় কিনা? আর এভরিবডি ড্র মুহম্মদ ডের প্রতিবাদ করা একটা খাঁটি মুসলমানের দায়িত্ব হইতে পারে, কিন্তু তার পাশাপাশি ছোট করে হইলেও এইসব ছাগলামী হুমকি-ধামকির প্রতিবাদ করাটা একজন বিবেকবান মানুষের দায়িত্ব কিনা?
যা ভাবছিলাম তাই, সরাসরি কোন উত্তর নাই, খালি ত্যানা প্যাচানো; আমাদের মুহম্মদকে আমাদের হাতে  ছেড়ে দাও, জিসাসকে নিয়ে  যত খুশি কার্টুন  আঁকো টাইপ কথা ... ত্যানা প্যাচাপেচির এক পর্যায়ে জিজ্ঞেস করলাম, ড্যান ব্রাউন জিসাসের গোপন প্রেমিকা আর অবৈধ সন্তান নিয়ে বেস্ট সেলার উপন্যাস ফেঁদে বসে, সেই উপন্যাস নিয়ে ব্লকবাস্টার মুভি হয়, সেই মুভি বসুন্ধরা সিটির সিনেপ্লেক্সে দেখানো হয় আর আমরা পপকর্ন খেতে খেতে সেই মুভি দেখে আসি ... কিন্তু এই ক্যারেক্টারটা যদি জিসাসের বদলে মুহম্মদ হইতো তাহলে ব্রাউনকে কয়টা গুলি করা হইতো আর সেই খবরওয়ালা চেইন মেইল আমরা কত আনন্দিত হয়ে বিভিন্ন গ্রুপে পোস্টাইতাম? ... এক জ্ঞানী বালিকা উত্তর দিল, জিসাসকে নিয়ে বানানো এই গল্প দেখেও পশ্চিমারা চিল্লাচিল্লি করে নাই, কারণ এই ঘটনাটা পুরাপুরি ফিকশন না, সত্যি হওয়ার সম্ভাবনা আছে; মুহম্মদকে নিয়ে যেহেতু এমন কোন ঘটনা নাই তাই তার নামে এমন কাহিনী ফাঁদলে সেটা মোটেই মেনে নেয়া যাবে না ...
এই পর্যায়ে এসে আমি তর্কে ক্ষান্ত দিলাম, এইরকম কাঠালপাতাখোরদের সাথে তর্ক করলে নিজের নির্বুদ্ধিতার পরিচয় পাওয়া ছাড়া আর কোন ফায়দা লাভের সম্ভাবনা নাই ...
শেষ খবর পাওয়া পর্যন্ত আমার পরিচিতদের মধ্যে কেবলমাত্র একজন সত্যিই এই ইস্যুতে ফেইসবুক ছেড়ে গেছে ... এই ইস্যুতে তার চিন্তাভাবনার সাথে আমি একমত না হইলেও তার এই মানসিক দৃঢ়তাটাকে এপ্রেশিয়েট করি ... কিন্তু বাকি আস্ফালনকারীদের মদিনা ডট কমে না গিয়া ফেইসবুকে বসে এইরকম এবং এইরকম স্ট্যাটাস দিতে  দেখলে হাসি চাপায়ে রাখতে পারি না ...
২ ...
ফেইসবুক, ব্লগোস্ফীয়ার আর ইউনিভার্সিটি মেইল গ্রুপে মেজাজ খারাপ হওয়ার আরেকটা উৎস হচ্ছে জোকার নায়েকের ভিডিও ... ক্যাচাল করতে চাইনা বলে এইসবেও কখনো কোন প্রতিক্রিয়া দেখাই না, তবে একদিন এই [১] [২] ভিডিওটা দেখে আর থাকতে না পেরে “রামছাগল” ক্যাপশন সহ ফেসবুকে পোস্টাইলাম ...  যথারীতি  কিছু বৈপ্লবিক প্রতিক্রিয়া পাওয়া গেল [তবে আনন্দের কথা হচ্ছে ভক্তদের কেউও এই ভিডিওটায় নায়েক সাহেবকে ডিফেন্ড করার চেষ্টা করে নাই] ... প্রতিক্রিয়াগুলি সামারাইজ করলে এমন হয়ঃ ক) নায়েক সাহেব একটু ঊষ্মাপ্রকাশ করছেন ঠিকই, কিন্তু তাকে রামছাগল বলা আমার বিশাল ভুল হইসে [আমি একমত, আরো খারাপ কিছু  বলা উচিৎ ছিল]  খ) নায়েক সাহেবের কত ভালো ভালো ভিডিও আছে, সেগুলি  বাদ দিয়ে আমি এইটা  নিয়ে পড়লাম কেন?  গ) জাকির নায়েক তার কাজকর্ম বাদ দিয়ে দিনরাত ইসলামের জন্য কাজ করে যাচ্ছে, সেটাকে কেন ওভারলুক করতেসি? [আমি ওভারলুক করতেসি কারণ ১) সে কাজটা মাগনা করে না, এইটাই তার পেশা; আর ২) ভলান্টারী ডাক্তারি করতে গেলেও আমি ভুল চিকিৎসা দিয়ে রোগী মেরে ফেলার অধিকার রাখি না] ... আর,
ঘ) জাকির নায়েকের এই ভিডিওটা পোস্ট করে ইসলামের ইমেজ খারাপ করার দরকারটা কি? আমাদের ফেইসবুকে কত বিদেশী আছে, পশ্চিমারা আছে, তাদের সামনে ইসলামের ইমেজ কি হচ্ছে সেইটা লক্ষ্য রাখা দরকার না?
শেষের এই প্রতিক্রিয়াটা বেশ ইন্টারেস্টিং, কারণ আমার ধারণা ছিল সাচ্চা মুসলমানরা ইহুদি-নাসারাদের সামনে নিজেদের ইমেজ নিয়ে  মাথা ঘামায় না; এখন দেখা যাচ্ছে কেউ কেউ ঘামায় ... কিন্তু একটা খারাপ কজের প্রতিবাদ না করে চুপ থাকলে কেমনে নিজেদের ইমেজ রক্ষা পায় সেইটা ঠিক বুঝলাম না, একটা  উটপাখি বালিতে মাথা গুঁজে ভাবতে পারে ঝড় শেষ হয়ে গেসে, মানুষও যদি সেমনে ভাবে তাহলে ক্যাম্নে কি?
৩ ...
মুসলিমদের রিসেন্ট ফাইজলামিটা দেখলাম গ্রাউন্ড জিরোতে মসজিদ বানানো  নিয়ে ... ব্যাপারটার মধ্যে খোঁচাখুচির ইচ্ছাটা এতই অবভিয়াস যে এইটা নিয়ে  যুক্তিতর্কে যাওয়ারও রুচি হচ্ছে না ... [আচ্ছা তাও একটা দেই ... স্ট্যাটিসটিকালি বাংলাদেশে অন্তত চার লক্ষ মানুষের জন্মদিন পনেরোই আগস্টে হওয়ার কথা, সেই চার লক্ষ মানুষের একজন আমাদের বিরোধদলীয়  নেত্রী হইতেই পারেন ... কিন্তু তারপরেও তাঁর এইদিনে কেক কেটে জন্মদিন করাটা আমরা রুচিসম্মত কাজ মনে করি না; তাঁর জন্মদিন আসলে কবে সেই তর্কে না গিয়েও বলতে পারি যে তিনি এই কাজটা না করলেই বরং তাঁর সম্মান বাড়তো ... অথচ গ্রাউন্ডজিরোর পাশে মসজিদ বানানোকে সংজ্ঞায়িত করি ব্যক্তি স্বাধীনতা হিসাবে, চমৎকার! ]
৪ ...
উপরে যেগুলি বললাম, এমন কোন ইস্যু নিয়ে  তর্ক  করতে গেলেই সবচে বেশি  যে উত্তরটা দেয়া হয় সেটা হচ্ছে গুটিকয়েক সন্ত্রাসী ইসলামের নামে বোমাবাজি করলে তার দায় সব মুসলিমরা কেন নিবে? মুসলিমরা সন্ত্রাসী, এইটা পশ্চিমাদের একটা  স্টেরিওটাইপিং [আর ইহুদি-নাসারাদের ষড়যন্ত্র] ...
আমার প্রশ্ন হচ্ছে, মেজরিটি মুসলিমরা যে এমন না এইটা তুলে ধরার দায়িত্ব কার? এভ্রিবডি ড্র মুহম্মদ ক্যম্পেইনের প্রতিবাদ করা বেশি  জরুরী, নাকি বেশি জরুরী কার্টুনিস্টের লাশ ফেলে দেয়ার হুমকির প্রতিবাদ করা?
বেশিরভাগ মুসলিমের ভাবসাব দেখলে মনে হয় আমেরিকা আমাদের মামার বাড়ি, আমরা যেখানে খুশি সেখানে মসজিদ বানাবো আর বাধা দিলে মানবাধিকার বলে চিল্লাচিল্লি করে ফেইসবুক গরম করে ফেলবো;  পশ্চিমাদের দায়িত্ব জাকির নায়েকের বক্তৃতা শুনে শুনে বুঝে নেয়া বিন লাদেনের কাজকর্ম আমরা মোটেও সাপোর্ট করি না  ...
৫ ...
মহান জাকির নায়েককে দিয়েই শেষ করি ... এই ভিডিওতে তিনি কেন মুসলিম পুরুষদের বহুবিবাহ জায়েজ আছে তার সপক্ষে অকাট্য সব যুক্তি দিয়েছেন ... যুক্তিগুলির অসাড়তা নিয়া অনেক মানুষ  অনেক কিছু  বলে ফেলছে, আমি শুধু একটা ডায়লগ হাইলাইট করিঃ [রামছাগলের ভ্যাজর ভ্যাজর না শুনতে চাইলে পুরা টেক্সট এইখানে  পাওয়া যাবে]
Suppose my sister happens to be one of the unmarried women living in USA, or suppose your sister happens to be one of the unmarried women in USA. The only two options remaining for her are that she either marries a man who already has a wife or becomes public property.
যেই লোকের ধারণা অবিবাহিতা মেয়ে মানেই পাবলিক প্রোপার্টি সেই পারভার্টের মুখ থেকে ধর্ম নিয়ে আর কিছু শুনতে আমি আগ্রহী না ...



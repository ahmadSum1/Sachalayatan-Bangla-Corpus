প্রবাস থেকে ০৩০ ...



১ ...
আজকে সকালে ক্লাসে মাঝখানে একফাঁকে অনলাইন হওয়া মাত্র বউ টোকা দিল, "ঐ শুন, আমি ফেসবুকের প্রোফাইলের ছবি সরায়ে দিব, ফুল-লতাপাতা কিছু একটা লাগায়ে দিতেছি, ঠিকাছে?"
বললাম, "না ঠিক নাই, কয়দিন পরে বলবা বোরখা পড়া শুরু করছো ..."
ঝাড়ি খেলাম একটা, তারপরে শুনলাম সে নাকি ফ্রেন্ড রিকোয়েস্ট ইগনোর করতে করতে অতিষ্ঠ, কাজেই আর ছবিটবি দেয়া যাবে না ... শুনে আশ্বস্ত হলাম, যাক বাবা, এইটা আর যাই হোক জেহাদী জোশ না ... বললাম, "সেটা করার দরকার কি, প্রাইভেসি সেটিংস বদলায়ে দেও, ফ্রেন্ডলিস্টের বাইরে কেউ চেহারা দেখতে পারবে না ..."
এই আইডিয়া তার পছন্দ হলো, বললো কেমনে করা যায় ... কিছুক্ষন বোঝানোর পরে বললো, "ধুর এত কিছু করতে পারবো না, তুমি একটু ঢুকে করে দাও" ...
বললাম, ঠিকাছে এখনই দিতেছি...
"আর শুন, ফ্রেন্ড রিকোয়েস্টগুলি রইলো, একটু দেইখো ..."
বিকালের দিকে সময় করে ওর প্রোফাইলে ঢুকলাম, ডান কোনায় দেখি মাত্র নয়টা ফ্রেন্ড রিকোয়েস্ট জমে আছে ... দেখা শুরু করলাম ...
নয়টাই ছেলে, সেটা তো আর বলার দরকার নাই ...
কারো সাথেই কোন কমন ফ্রেন্ড নাই, একজন ছাড়া ...
এক এক করে সবগুলির প্রোফাইলে দেখলাম ... ছয়টা ছাত্র, আর তিনটা অছাত্র, মানে বুড়া ...
অছাত্র তিনটার মধ্যে একটা মহান সেনাবাহিনীর মহান ক্যাপ্টেন সাহেব, লেদার জ্যাকেট পরে মাসল ফুলিয়ে মহা ভাব নিয়ে দাঁড়িয়ে আছেন ... এড রিকোয়েস্টের সাথে কোন মেসেজ টেসেজ দেয়ার দরকার মনে করেন নাই, সেটাই অবশ্য স্বাভাবিক, উনারা দেশের মাথা, কাউরে কোন কৈফিয়ত দিতে বাধ্য না ... এই ব্যাটাকে ইগনোর করে বেশ আর্মিলাইত্থানো টাইপ একটা অনুভূতি হল ...
দ্বিতীয়টা স্ট্যান্ডার্ড চার্টার্ডের কামলা ... ঢাবি এমবিএ ... কিন্তু ফ্রেন্ডলিস্ট ভর্তি শুধু ছেলে, বাস্তবে কোন মেয়ের সাথে মনে হয় কথা বলা হয় নাই তাই ভার্চুয়াল চেষ্টা ... একটা মেসেজ আছে, "হ্যাল্লো অমুক, h r u? ওয়ান্না বী ফ্রেন্ডজ? হোপ সো" ... শখ কত ... দূরে গিয়া মর ...
তৃতীয়টা, থাক এইটার কথায় পরে আসি ...
এইবার ছাত্ররা ... একটা ঢাবি, একটা তীতুমীর কলেজ, একটা আইইউবি, একটা এশিয়া প্যাসিফিক, একটা স্ট্যমফোর্ড অথবা নর্দার্ন জাতীয় কিছু, ভুলে গেছি আর লাস্টেরটার এখনো মোচ গজায় নাই, উনি খালি ইন্টার দিয়ে সারছেন ...
লুলাকাংখা সকল জায়গায় সমানভাবে বিদ্যমান 
এইগুলির কাজকারবারো মজার ... একজন বলেছেন, "তোমাকে চেনা চেনা লাগে, তুমি কি ডি ইউ তে পড়?" [মেসেজ পাঠানো পর্যন্ত ঠিক ছিল, এড রিকোয়েস্ট দিলি ক্যান? তোর মনে পাপ  ]
একজনের মেসেজ, "আমি ফেসবুকে নতুন, লুকিং ফর ফ্রেন্ডস, সো randomly সিলেক্টেড ইউ ..." [আমরা ধন্য]
আরেকজন সোজা কথায় বিশ্বাসী, "এড মী টু ইওর লিস্ট", আগেও কিছু নাই, পরেও কিছু নাই, লে হালুয়া ...
একে একে সবগুলিকে ভাগাইলাম, এক্সট্রা সাবধানতা হিসেবে ব্লকও করা হইলো ...
এইবার আসি অছাত্র নাম্বার তিনে ... তিনি কি করেন কোথাও নাই, কিন্তু চেহারা মোটামুটি আব্বা আব্বা টাইপ, জন্মতারিখ যেটা দেয়া আছে সেই অনুযায়ী তার বয়স এখন ঊনচল্লিশ ... তিনি যে মেসেজটা দিয়েছেন সেটা হুবহু এমনঃ
"HELLO FRIEND
AMI KI TOMAR AKJON BONDHU HOTAY PARI PLSSSSSSSSSSSSSSS
TOBAY AKTA MSG PALAY KHUB KHUB KHUB KHUSHI HOBO............
AMAR NAM *****
TUMI KHUB KHUB KHUB SHUNDOR AMI KI TOMAR KONO CONTACT NUMBER PATAY PARI PLSSSSSSSSSSSS
PLS PLS PLS PLS PLS PLS SEND A ONE MSG PLSSSSSSSSSSSSSSSSSSSSSSSS
SSSSSSSSSSS "
কিছু কঠিন চ-বর্গীয় গালাগালি রোমান লেটারে লিখে পাঠিয়ে ব্লক করলাম ...
দেশে লোলপুরুষদের সংখ্যা ব্ল্যাক বেঙ্গল ছাগলের চেয়েও দ্রুতগতিতে বাড়ছে ... কিংবদন্তী হাবিবমহাজনকে খুঁজছি, এদের এই অসহনীয় মাথব্যাথার উৎস কোথায় বের করা দরকার ...
২ ...
আজকে হ্যালোইন গেল ... বাড়ি বাড়ি কুমড়া দিয়ে সাজানো, এপার্টমেন্টের মেইন গেটে দেখি কেয়ারটেকার বুড়াবুড়ি ভূত পেত্নীর মুখোশ আর স্টীকার লাগিয়ে এলাহি কান্ড করে রেখেছে ... তবে কুমড়ার মধ্যেও ভেজাল, আসল কুমড়া কাটাকাটির যন্ত্রণা না করে অনেকেই প্লাস্টিকের কুমড়া দিয়ে কাজ সেরে ফেলে ...
হ্যালোইন পার্টির দাওয়াত ছিল একটা, যেতে ইচ্ছা করলো না ... সব ভূত-পেত্নী সেজে আসবে, আমার চেহারার সাথে যদিও ভূতের ভালো মিল আছে কিন্তু তারপরেও এমনি এমনি যাওয়াটা ঠিক সুবিধাজনক লাগলো না ... বদলে রাত সাড়ে আটটায় বের হলাম ফুটবল খেলতে, চাংকুদের সাথে ...
পথে কিছু হ্যালোইন পার্টি দেখলাম ... বেশিরভাগই ভার্সিটির পোলাপান, কিম্ভূতকিমাকার শয্যা দিয়ে ঘুরে বেড়াচ্ছে ... পাশ দিয়ে যাওয়ার সময় দুইএকজন হালুম হুলুম করলো, পালটা ভেটকি দিলাম ... এক জায়গায় দেখি এক পিচ্চি চকলেটের ঝোলা নিয়ে বের হয়েছে , একলা বের হওয়ার বয়স এখনো হয় নাই তাই তার পিছে তার বাবা মা ... পিচ্চি গম্ভীরমুখে বাড়ি বাড়ি গিয়ে নক করে আর বাবা মা হাসি হাসি মুখে পেছনে দাঁড়িয়ে থাকে, মহা মজার দৃশ্য ...
ফুটবল খেলতে গিয়ে অবশ্য একটু পেজগি লাগালাম ... ইন্ডোর বাস্কেট গ্রাউন্ডে খেলা, চশমা নিয়ে তো আর খেলা যায়না, কিন্তু চশমা ছাড়া আমি আবার হাফ কানা, কোনটা কোন দলের প্লেয়ার গবেষণা করে বের করতে হয় ... অবশ্য সেটা বড় সমস্যা না, দৌড়াদৌড়ি ভাল্লাগে না তাই নিজেদের গোলির একটা সামনে দাঁড়িয়ে থাকি আর বল নিয়ে কেউ এদিকে আসা মাত্র কিক করে বল নাহলে প্লেয়ার উড়ায়ে দেয়ার চেষ্টা করি ... কিন্তু আজকে ঝামেলা পাকালাম অন্য জায়গায় ...
রবার্ট মিয়া যেখানেই যায় তার গার্লফ্রেন্ডকে সাথে নিয়ে যায়, ছেমড়ি আজকেও কোর্টের এক কোনায় চুপচাপ বসে ছিল ... খেলার মাঝখানে ব্রেকে কিছু পুলাপান ঐ কোনায় গিয়ে পানি খেয়ে হাত পা ছড়ায়ে বসে আছে, আমিও গিয়ে ধপ করে বসলাম একটার পাশে ... বসার পরে টের পেলাম এইটা রবার্টের বালিকা ... মেয়েটা একটু ইন্ট্রোভার্ট টাইপ, তার পাশে বলা নাই কওয়া নাই এভাবে বসে গিয়ে ঘোড়ার মত হাঁপানো কোন কাজের কথা না ... যাইহোক, বসে যখন পড়েছিই সাথে সাথে আর উঠি কেমনে, তাই হাই হাওআর ইউ ডুয়িং জাতীয় দুই একটা ভদ্রতার কথা বলে তারপরে ফুটলাম ...
আপাতত ঠ্যাংয়ের ব্যথায় কাহিল হয়ে আছি ...
৩ ...
সন্ধ্যার পরে মেইল চেক করে দেখি ভার্সিটি থেকে মেইল, আগামীকাল রাত থেকে সময় একঘন্টা পিছিয়ে যাবে ... খুব অবাক লাগলো মেইলটা দেখে, এই সেদিনই না ব্লগ লিখলাম সময় এগিয়ে যাওয়া নিয়ে? আট মাস হয়ে গেল এরই মধ্যে!


প্রবাস থেকে ০৪৭ ...



১...
আজকে দুপুরে ঘুম ভেঙ্গে ফেইসবুকে একটা দারূন জিনিস আবিষ্কার করলাম ... হোম পেইজে যে কয়টা স্ট্যাটাস, একটা বাদে তার সব কয়টা বাংলায় ...
আমার মনে আছে এসএসসির পর বিজয়ের একটা সিডি যোগাড় করে বাংলা টাইপ শেখার বেশ চেষ্টা করেছিলাম ... আমার ইংলিশ লেআউট শিখতেই অনেক সময় লেগেছিল [এবং আজকে এত বছর পরেও আমি আড়াই আংগুলে দেখে দেখে টাইপ করি, যদিও টাইপিং স্পীড অন্য অনেকের চেয়ে ভালো বলেই আমার ধারণা], কাজেই বাংলা শেখার সেই চেষ্টা যে খুব ফলপ্রসূ হয় নাই সেটা বলার অপেক্ষা রাখে না ... ছোটভাইটা তখন খালি স্বরে অ স্বরে আ শিখে, এম এস ওয়ার্ডে বড় বড় ফন্ট আর কালারে এ-বি-সি-ডি লেখা ছিল তার বড় একটা বিনোদন ... সে বেচারাও কিছুদিন কম্পিউটারে বাংলায় লেখার চেষ্টা করলো, তারপর ক্ষান্ত দিল ... দুই ভাই মিলে এক সাথে জব্বার কাগুরে বিদায় দিলাম ...
এরপর বহুদিন বাংলায় লিখি নাই, রোমান লেটারে ঝড়ের বেগে এসএমএস টাইপ করতাম, মেইল লিখতাম, ফেইসবুকেও লিখতাম প্রথম দিকে ... জিনিসটা যে অস্বাভাবিক, অসম্মানজনক এবং চরম রকম ব্যবহার-অবান্ধব সেইটা একবারো মনে হয় নাই ... ব্লগ লিখতে এসে ফনেটিক শিখলাম, কিছুদিন পর অভ্রতে গেলাম ফেইসবুকে লেখার জন্য ... তারপর বুঝলাম যে বাংলার চেয়ে আরামদায়ক এবং স্বস্তিকর আর কিছু হতে পারে না ...
প্রথম প্রথম ব্যাপক যন্ত্রণা করতে হইতো ... মানুষজনের পিসিতে বাংলা সেটাপ করা থাকতো না, তারা পড়তে পারি না কি লিখোস এইসব জাতীয় ঝাড়ি মারতো ... যতই সেটাপ করার লিংক দেই আর যতই বোঝাই যে বাংলা মানেই বিখাউজ বৃন্দা ফন্ট আর অক্ষরের পরে আকার-রস্বীকার না, কিন্তু কে শুনে কার কথা ... বাধ্য হয়ে নিজের প্রোফাইলের  একটা স্ক্রীণশট নিয়ে অনলাইনে তুলে রাখলাম, কেউ ধানাইপানাই করলেই সেটার লিংক দিয়ে বলতাম এইরকম দেখতে পাবি, খালি এই এই স্টেপগুলি ফলো কর ... অনেকের তাতেও আপত্তি, তবে কেউ কেউ সুইচ করল আস্তে আস্তে ... একজন দুইজন করে লেখাও শুরু করলো বাংলায় ...     
ছোটভাইটা একদিন দেখলো আমি বাংলায়  লিখি, জানতে চাইলো কেমনে কি ... অভ্র ওপেন করে বেসিক সিস্টেম আর হেল্প ফাইলটা ধরায় দিলাম ... একদিন পরে দেখি সে বাংলায় দিব্যি টাইপ করে যাচ্ছে ...
আজকে মাত্র দেড় দুই বছরের মাথায় ফেইসবুকে প্রায় সমস্ত বন্ধুবান্ধব বাংলা লিখে, না লিখলেও পড়তে পারে সচ্ছন্দ্যে ... আমাদের একটা ফোরাম আছে, সেই ফোরামের বেশিরভাগ পোস্ট এখন বাংলায় লেখা ... মাঝে মাঝে শুরুর দিকের পোস্টগুলিতে চোখ বোলাতে গেলে হোঁচট খাই, রোমান লেটারে লেখা বাংলা কিভাবে তরতর করে পড়তাম ভাবতেই অবাক লাগে ...
আমি মনে করি বাংলা ভাষার জন্য অভ্র একটা বিপ্লব ... অভ্র আসার আগে অনলাইনে বাংলা টিকে থাকবে কিনা সেটা নিয়ে সন্দিহান ছিলাম, আর এখন টের পাই বাংলা যে শুধু থাকবে তা না, দাপটের সাথেই থাকবে ... মেহদি হাসান খান সচলের একজন সদস্য, জানিনা তিনি এই পোস্ট পড়বেন কিনা কিন্তু একজন বাঙালি হিসেবে আমার  কৃতজ্ঞতা আমি এখানে জানিয়ে রাখলাম ... 
২ ...
জুন আর জুলাই খুব খারাপ দুইটা মাস ... ফুটবল লীগগুলি বন্ধ থাকে এই সময় [যাদের ফুটবলের খবর পড়লেই রাগ কিড়মিড় করে তারা এইখানে থামেন এবং পরের পার্টে যানগা, এই পার্ট ফুটবলের জন্য ...]
তার বদলে জুন জুলাইয়ে চলে দলবদল ... গুজবে গুজবে ওয়েবসাইটগুলি ছারখার হয়ে যায়, এবং বেশিরভাগ রিপোর্টেই যে সত্যতার ছিটাফোঁটাও নাই এটা জেনেও প্রতিদিন রুটিন করে এই সাইটগুলিতে ঢূঁ মারি ...
এইবার ট্রান্সফার মার্কেট রিয়েল মাদ্রিদের দখলে ... বস্তা বস্তা টাকা ছড়িয়ে ক্রিশ্চিয়ানো রোনালদো, কাকা, তরুণ হাইপ্রোফাইল ফ্রেঞ্চ স্ট্রাইকার করিম বেনজেমা, উদীয়মান স্প্যানীশ ডিফেন্ডার রাউল আলবিওলকে এরই মধ্যে কিনে ফেলেছে; ডেভিড ভিয়াকে পারে নাই, ফ্রাংক রিবেরি, জাবি আলোনসো আর মাইকনকে কেনার জন্য মুলামুলি চলছে ... নতুন কোচ, নতুন ম্যনেজমেন্ট, নতুন স্কোয়াড, এইবার স্প্যানিশ লীগ ব্যাপক জমবে আশা করা যায়; যদি কাকা আর রোনালদো নতুন টিমে মানিয়ে নিতে পারে ... সেরা খেলোয়াড়রা থাকলেই সেরা টীম হয় না, টিম কেমিস্ট্রির একটা ব্যপার আছে; ব্যাপক পরিবর্তন বেশিরভাগ সময়েই খুব বেশি সাফল্যের নিশ্চয়তা দেয় না ...
রিয়েল মাদ্রিদ এবং চেলসি ব্যক্তিগতভাবে আমার চরম অপছন্দের দল ... একটা টীম শুধু টাকা ছড়িয়ে সাফল্য কেনার চেষ্টা করছে জিনিসটার মধ্যে একটা অশ্লীল ব্যাপার আছে ... নতুন মৌসুমে এই দুইটা টীমের প্রতি আমার আন্তরিক বদদোয়া থাকল ...
রিয়াল মাদ্রিদের এই বস্তা বস্তা টাকা ছড়ানোয় সবচে বেশি ক্ষতিগ্রস্ত ক্লাব মিলান আর ম্যান ইউ ... মিলান কাকাকে হারিয়েছে, নতুন কোচ লিওনার্দো নাকি রোনালদিনহোকে নিউক্লিয়াস বানিয়ে নতুনভাবে শুরু করতে চান ... আমি রোনালদিনহোর চিরকালীন ফ্যান, আমি চাই রনি আবার বিধ্বংসী ফর্মটা ফিরে পাক, কেন জানি মনে হয় সেটা আর হবে না ... রনি ইজ গন, সর্বকালের সেরা খেলোয়াড়দের একজন হতে হতেও কেন জানি হারিয়ে গেল হঠাৎ করে ...
ম্যান ইউ হারিয়েছে রোনালদো আর তেভেজ দুইজনকেই ... এদের জায়গায় ফার্গুসনের সাইনিং ইকুয়েডরের উইংগার ভ্যালেন্সিয়া, আর মাইকেল ওয়েন ... ফার্গুসন না হয়ে অন্য কোন কোচ যদি ওয়েনকে কিনতো বলতাম বুড়ার মাথা গেছে, ফার্গুসন বলেই কিছু বলতে পারছি না ... দেখা যাক ...
গতবছর কোন একটা ব্লগের কমেন্টে বলেছিলাম যে বার্সা এইবার মনে হয় কিছু জিতবে না, তবে মোটামুটি ফাইট দিলেই আমি খুশি থাকবো ... সেই বার্সা একেবারে অনভিজ্ঞ সাঁইত্রিশ বছরের এক কোচ আর এক ঝাঁক নিজেদের ইয়ুথ সিস্টেমের প্লেয়ার নিয়ে আজকে ইউরোপের সেরা দল; শুধু রেজাল্টের দিক দিয়ে না, খেলার ধরণ, আক্রমণাত্মক মানসিকতা সবদিক দিয়েই ... পারফেকশনকে ইমপ্রুভ করা কঠিন, আর চূড়া থেকে পথ খালি নিচের দিকেই যায়, কিন্তু তাও আমি আশাবাদী ... ইউরোপ না জিতলেও চলবে, কিন্তু টাকার গরম দেখানো মাদ্রিদকে একটা শিক্ষা না দিলেই না ...
আগস্ট আসে না ক্যান ...
৩ ...
লম্বা লম্বা ট্যুর দিয়ে আসার পর কিছুদিন আমার মন মেজাজ খারাপ থাকে এবং দৈনন্দিন জীবনকে নিতান্তই অর্থহীন, পানসা আর বিরক্তিকর মনে হয় ... আপাতত সেই ফেজে আছি; খাই দাই অফিস যাই ঘুমাই আর ল্যাপী খুলে ছবি দেখি আর লম্বা লম্বা দীর্ঘশ্বাস ফেলি ... আবার কবে আরেকটা ট্যুর হবে কে জানে ...
ব্লগ আর ফেইসবুক আস্তে আস্তে একটা প্যারালাল লাইফ হয়ে যাচ্ছে ... সেখানেই আড্ডা দেই, সেখানেই উল্লাস করি, সেখানেই বন্ধুত্ব পাতাই, সেখানেই প্রেম করি, সেখানেই রাগ করি, সেখানেই দুঃখ করি, খোঁচাই এবং পচাই ... অনেকটা যেন ম্যাট্রিক্সের মত ভার্চুয়াল একটা জগত, বাস্তবের চেয়ে অনেক বেশি উজ্জ্বল এবং বর্ণিল ... ওয়াটারলুর বাঙালি কমিউনিটি একেবারে ছোট না, চাইলেই কিছু পাবলিক খুঁজে বের করে ফেলা যায়; ইচ্ছা করে না কেন জানি ... ফেইসবুক আর ব্লগ থাকাতেই মনে হয় বিচ্ছিন্নতার অনুভূতিটা ঠিক আসে না ...
সেপ্টেম্বরে আবার উড়াল দিতে হবে, আবার ইন্টারনেটে বাসা খোঁজা ... ঘন্টার পর ঘন্টা অর্থহীন সব রিসার্চ পেপার উল্টানো, মাঝে মাঝে ক্ষেপে গিয়ে খাঁটি বাংলায় চিৎকার করে বলা ধুর্বাল ...
৪ ...
দিনের বেশ বড় একটা সময় কাটে বাসে কিংবা বাসের অপেক্ষায় ... কানে গানের বীচি থাকে, তাও সময় কাটানোর জন্য বালিকাদের হাফপ্যান্টের সাইজ নিয়ে গবেষণা করার পাশাপাশি আরেকটা ভাল উপায় হচ্ছে সেল থেকে নেটে ঘুরাঘুরি ... প্রথমে ফেইসবুক, তারপরে কি?
সেই তারপরে কি খুঁজতে গিয়েই বের করলাম উইকিপিডিয়া ... যেকোন কিছু নিয়ে সার্চ দিলে আগে আসে উইকি, এভাবেই দেখা গেল বাসস্টপে ঝাঁ ঝাঁ রোদের মাঝে ঠায় দাঁড়িয়ে আমি দিব্যি উইকি পড়ে সময় কাটাচ্ছি ...
গত কিছুদিন উইকিতে যা যা পড়লাম তার মধ্যে চট করে যেগুলো মনে পড়লো তা হচ্ছেঃ
জালিয়ানওয়ালাবাগ হত্যাযজ্ঞ, সেটার লিংক ধরে জেনারেল ডায়ার, উধম সিং [সবাই কি জানেন জেনারেল ডায়ার মাত্র নব্বই জন সৈনিক নিয়ে বিনা উস্কানিতে গুলি চালিয়ে পনেরোশ মানুষ মেরেছিলেন? চল্লিশ না, পঞ্চাশ না, দেড় হাজার? যেখানে তার নিজের কথাতেই, "চাইলে তাদের ফাঁকা গুলি করে ছত্রভঙ্গ করে দেয়া যাইতো, কিন্তু তারা ফিরে আসতো আর আমাকে নিয়ে হাসাহাসি করতো"]
মিউনিখ ট্রাজেডি
মিউনিখ বিমান দুর্ঘটনা [মিউনিখ ট্রাজেডি নিয়ে সার্চ দিয়ে এইটারও লিংক পেয়েছিলাম, পরে দেখলাম এইটা ম্যাঞ্চেস্টার ইউনাইটেড টীমের প্লেয়ারদের বহনকারী বিমান দুর্ঘটনা]
আন্দেযে বিমান ভেঙ্গে পড়ার পর বেঁচে যাওয়া রাগবি খেলোয়াড়দের বেঁচে থাকার সংগ্রাম [এইটা নিয়ে একটা মুভি আছে ইথান হকের, "এলাইভ"]
স্প্যানিশ ফ্লু  [এইটার লিংক পেলাম সোয়াইন ফ্লু নিয়ে ঘাটাঘাটি করতে গিয়ে ... মাত্র দুই বছরে সারা পৃথিবীতে দশ কোটি মানুষ মারা গেছে এই ফ্লুতে, তার মাঝে পৌনে দুই কোটি ইন্ডিয়ায়, অথচ এর নাম আগে শুনি নাই, ক্যামনে কি?]
ব্ল্যাক ডেথ [স্প্যনিশ ফ্লুর লেজ ধরে এই লিংকে আগমণ ... ইউরোপে প্লেগ এটাকের কথা হালকা পাতলা পড়েছিলাম বিভিন্ন জায়গায়, সেটা যে একটা এটাক না বরং কয়েক বছর পর পর ঘুরে ঘুরে এসেছে সেটা জানলাম এইবার... ]
হ্যালিফ্যক্স এক্সপ্লোশন  [নিউক্লিয়ার এটাকের আগ পর্যন্ত মানবসৃষ্ট সবচে বড় বিস্ফোরণ ছিল প্রথম বিশ্বযুদ্ধের সময় হ্যালিফ্যক্সের বিস্ফোরণ ... দুই জাহাজের দুর্ঘটনাবশত ধাক্কা লেগে দুই হাজার মানুষ মারা যেতে পারে আর বারো হাজার ঘরবাড়ির ক্ষতি হতে পারে, তাও আজ থেকে একশো বছর আগে, বিশ্বাস করা একটু কঠিন ...]
হিরোশিমা আর নাগাসাকি [উইকিতে অন্তত একজন লোকের কথা আছে যিনি প্রথম বিস্ফোরণের সময় হিরোশিমা আর দ্বিতীয় বিস্ফোরণের সময় নাগাসাকি ছিলেন, তিনি দুইটা বোমা খেয়েও এখনো পর্যন্ত বেঁচে আছেন, বর্তমানে তার বয়স তিরানব্বই ... এই লোককে দুর্ভাগা নাকি সৌভাগ্যবান বলব বুঝতে পারছি না ...]
ধ্বংস আর মৃত্যুর প্রতি আমার একটা ফেটিশ আছে আবিষ্কার করে কিছুটা বিপণ্ন অনুভব করছি ...
৫ ...
আজকে সানি জুবায়ের দিবস, সারাদিন ওর গান শুনছি, কারো স্যাঁতস্যাতা মন খারাপের গান শুনতে ইচ্ছা করলে এইটা শোনেনঃ








     Get this widget 
|
     Track details  
|
         eSnips Social DNA    







আর যদি মন ভাল করতে চান তাহলে এই ভিডিওটা দেখেন ... অনেকেই মনে হয় দেখছেন, যারা দেখেন নাই তাদের জন্য ...



প্রবাস থেকে ০৫০ ...



১ ...
আমার প্রবাসে আসার সিদ্ধান্তটা প্রচন্ড তাড়াহুড়ার মধ্যে নেয়া, এবং সেটা কার্যকরও করা হয় একেবারে চোখের পলকে ... দেশ ছেড়ে যাচ্ছি, বহুদিন দেখা হবে না প্রিয় মানুষগুলোর সাথে এই বোধটা নিজের ভেতরে জায়গা করে নেয়ার আগেই উড়াল দেয়া ... অনেকের কাছ থেকে শুনি দ্বিতীয়বার দেশ ছাড়া নাকি প্রথমবারের চেয়ে অনেক অনেক বেশি কঠিন, আমার ধারণা সেটা সত্য; কারণ প্রথম বিদেশযাত্রার সময় আমার কোন অনুভূতিই কাজ করছিল না ... সেই আটচল্লিশ ঘন্টা মাথার কিছু সুইচ স্বয়ংক্রিয়ভাবে বন্ধ ছিল এবং সেটা ছিল একটা আশীর্বাদ ...
দেশের বাইরে আসার পর বন্ধু-বন্ধুনীরা জানতে চায় নতুন জায়গা নতুন অভিজ্ঞতার কথা ... সবাইকে আলাদা আলাদাভাবে বলার চেয়ে কোথাও জিনিসটা লিখে ফেলে লিংক দিয়ে দেয়া কম ঝামেলার, সেই চিন্তা থেকেই প্রবাস থেকে সিরিজের জন্ম ... নামটা অবশ্যই অর্থহীনের গান থেকে নেয়া, গানটা একসময় খুব পছন্দের ছিল কিন্তু গত দুই বছর ধরে ভালো লাগে না ... সিরিজের আইডিয়ার জন্য কৃতজ্ঞতা হিমু ভাইয়ের কাছে, যদিও তাঁর মত করে লেখা কোনদিনই সম্ভব না, সে চেষ্টাও করি না ...
সিরিজটা যে এতদূর আসবে এটা অবশ্য ভাবতে পারি নাই শুরুতে ... প্রথম দিকে লিখতাম শুধু নতুন নতুন অভিজ্ঞতা নিয়ে, আস্তে আস্তে নতুন নতুন সবকিছু চোখে সয়ে যেতে লাগলো আর আমার লেখার বিষয়ও কমতে শুরু করলো; বুঝলাম শিগগিরই এর ইতি টানতে হবে ... কিন্তু শেষ করা হল না, কারণ তখন আমি শুধু নিজের জন্য লেখা শুরু করলাম ... সময় খুব দ্রুত যায়, আর তার চেয়েও দ্রুত বদলাই আমরা ... প্রবাস জীবন শেষ হবে কবে, আদৌ শেষ হবে কিনা জানি না তবে তাতে পরিবর্তন আসবে অবশ্যই ... সেই বদলে যাওয়া আমিকে ধরে রাখার জন্যই এ সিরিজটা ... হয়তো সবকিছু লেখা হয় না, সবকিছু লেখা যায়ও না; কিন্তু তারপরও মাঝে মাঝে পুরনো কোন একটা লেখায় চোখ বোলানোর সময় আমি এক অন্য আমিকে দেখতে পাই ...
অশেষ কৃতজ্ঞতা আমার পাঠকদের, শুরু থেকে আজ পর্যন্ত আমার অর্থহীন সব প্রলাপ তাঁরা খুব যত্ন নিয়ে পড়েছেন, চমৎকার সব মন্তব্য করেছেন মন্তব্যের জবাব দিতে আমার চরম আলস্যের কথা জেনেও ... ধন্যবাদ সবাইকে ... ধন্যবাদ, থ্যংক ইউ, মেহসি, গ্রেসিয়াস, শুকরিয়া, আরিগাতো ...
আর একজনের কথা আলাদাভাবে না বললে অন্যায় হবে ... প্রিয় জুবায়ের ভাই ... শুরু থেকে আমার প্রতিটা পোস্ট তিনি পড়তেন, পড়ে মন্তব্য করতেন; আমার মত অলেখকের গদ্য নিয়ে তাঁর দয়ার্দ্র সব কমেন্ট যে আমার কাছে কত বড় অনুপ্রেরণা ছিল তা কি তিনি বুঝতে পারতেন? কোনদিন বলা হয়নি তাঁকে, হবেও না আর... ভালো থাকবেন বস ...
২ ...
আমি মানুষটা চরম অলস আর অসামাজিক, তবে বন্ধুদের ভালো পাই ... বাইরে আসার পর সবচে কষ্টকর একটা ব্যপার ছিল বন্ধুদের থেকে বিচ্ছিন্ন হওয়া ... তবে বিচ্ছিন্ন হয়েও যে দূরে চলে যাইনি তার পুরা কৃতিত্ব, আগেও অনেকবার বলেছি আবার বলি তাও, ফেইসবুকের ... ধুনপুন কিছু এপ্লিকেশন আর অযাচিত ফ্রেন্ড রিকোয়েস্ট থেকে গা বাঁচিয়ে চলার সিস্টেমটা শিখে ফেলতে পারলে ফেইসবুক চমৎকার একটা জিনিস ... আমরা ছয়-সাতজন চার মহাদেশে আলাদা আলাদা টাইম জোনে বসে এখনো আগের মত আড্ডা দেই, খালি সেটা হয় একটা ফেইসবুক থ্রেডে এই যা পার্থক্য ...
ভার্চুয়াল সম্পর্কে খুব একটা বিশ্বাস ছিল না ... বন্ধুত্বের জন্য পাশাপাশি আসা, সামনা সামনি দেখা হওয়াটা খুব জরুরী মনে হত ... সেই বিশ্বাসটা বদলে দেয়ার জন্যও দায়ী ফেইসবুক ... কখনও না দেখা কখনও কথা না বলা কিছু মানুষ শুধু মেসেজ চালাচালি আর কমেন্ট পাসিংয়ের মাধ্যমে আস্তে আস্তে এত কাছের হয়ে গেছে যে এখন হঠাৎ যখন কেউ প্রশ্ন করে যে ওকে কিভাবে চেনো তুমি তখন চমকে যেতে হয় ... আসলেই তো, কিভাবে চিনি? বেশি ভেজালে না গিয়ে বলে দেই, আমার বন্ধু ... 
৩ ...
ফেইসবুকে ছবি শেয়ার করি, লিংক চালাচালি করি, আনন্দ ভাগাভাগি করি দুঃখ ভাগাভাগি করি হতাশা ভাগাভাগি করি; খালি হঠাৎ হঠাৎ কিছু সময় আসে যখন বলার মত কিছু খুঁজে পাই না ... বুঝতে পারি এই সময়গুলোতে আসলে কিছু বলা যায় না, পাশে গিয়ে দাঁড়াতে পারলে, হাতে একটা হাত রাখতে পারলে হয়তো মানুষটাকে বোঝানো যেত বন্ধু তুমি আর একা নও ... এই সময়গুলোতে প্রচন্ড রাগ হয় ... দুইদিনের জীবন, কিসের জন্য এত দূরে পড়ে থাকি ...
৪ ...
কৃষ্ণকলির গান, দেখা হওয়া আর না হওয়া বন্ধুদের জন্য ...








     Get this widget 
|
     Track details  
|
         eSnips Social DNA    







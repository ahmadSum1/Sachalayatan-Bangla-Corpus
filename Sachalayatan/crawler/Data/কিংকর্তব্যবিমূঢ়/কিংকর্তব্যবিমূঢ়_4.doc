প্রবাস থেকে ০৫৫ : বিশ্বকাপ বিশ্বকাপ ...




১ ...
বিশ্বকাপ দেখে ঠিক আরাম পাচ্ছি না ...
খেলা দেখে আরাম পেতে হলে দুইটা জিনিস লাগে, একটা হচ্ছে সাপোর্ট করার মত দল; আরেকটা হচ্ছে টেবিলের উপর ঠ্যাং তুলে চেয়ারে হেলান দিয়ে খেলা দেখার স্বাধীনতা ... দুঃখজনকভাবে দুইটার কোনটাতেই ঠিক জুইত করা যাচ্ছে না ...
সাপোর্ট করার মত টীম না থাকাটা উদ্ভট ... আমাদের জেনারেশনের আর প্রায় সবার মত আমারও নব্বইয়ে ম্যারাডোনার জন্য কান্নাকাটি করে বিশ্বকাপ দেখা শুরু, কিন্তু ফুটবল কি আর ম্যারাডোনা কি সেটা বোঝার মত জ্ঞান হইতে হইতে নাইন্টি-ফোর ... কপাল খুব ভালো ছিল যে রোমারিও আর রবার্তো ব্যাজিওকে নিয়ে মিডিয়ার ব্যাপক মাতামাতির সময় কোন একভাবে রোমারিও এবং সেই সূত্রে ব্রাজিলের ভক্ত হয়ে গিয়েছিলাম; নাহলে এখনো করুণ মুখে ইতালি সাপোর্ট করে বন্ধুদের পচানি খেতে হইতো ...
যাই হোক, নাইন্টি-ফোর থেকে ব্রাজিল সাপোর্ট শুরু, নাইন্টি-এইটে রোনালদোকে দেখে ব্যাপক ডিসএপয়েন্টেড হলেও [ক্লাব ফুটবল না দেখলে এইটা সবচে কমন পার্শ্বপ্রতিক্রিয়া, রোনালদো কি জিনিস সেটা বুঝতে আমার আরো বহুদিন লেগেছে, থ্যাংকস টু ইউটিউব] টু-থাউজ্যণ্ড-টুতে ইন্টার পরীক্ষার মাঝখানে রোনালদো-রিভালদো-রোনালদিনহো দেখে মুগ্ধ; আবার টু থাউজ্যান্ড সিক্সে রোনালদিনহোর ম্যাজিক দেখার জন্য পুরাপুরি প্রস্তুত থেকে আবার ফাটা খেলেও ব্রাজিলের প্রতি সমর্থনের অভাব ছিল না ... কিন্তু তারপর থেকে আস্তে আস্তে ব্রাজিলের প্রতি মুগ্ধতায় ফাটল ধরা শুরু করেছে ... অফিসের ক্যাফেতে বসে ব্রাজিল-কোরিয়ার প্রথম ম্যাচটা দেখার সময় নিশ্চিত হলাম, এই যান্ত্রিক ব্রাজিলের প্রতি বিশেষ কোন ভালোবাসা আর অনুভব করি না এবং কোরিয়া ব্রাজিলকে আটকায়ে দিলে মনে হয় আমি একটু খুশিই হব ... দুঃখজনক 
ব্রাজিলের সাপোর্টাররা জন্মগতভাবেই এন্টি-আর্জেন্টিনা হয়, আমি অতটা কট্টর ছিলাম না [যতটা ছিলাম সেটা আর্জেন্টিনা সাপোর্টারদের গলাবাজির সমান ও বিপরীত প্রতিক্রিয়ায়]; গত চার বছর ধরে বার্সেলোনায় লিওনেল মেসির খেলা দেখতে দেখতে এতটাই মুগ্ধ যে মেসি যদি বিশ্বকাপে নিজের স্বাভাবিক খেলাটা চালিয়ে যেতে পারে তাহলে আর্জেন্টিনা কাপ নিয়ে গেলে আমি বিশেষ মাইন্ড করবো না ... গত তিন বছর মেসি যেমন অন্য গ্রহের ফুটবল খেলে চলেছে তাতে এটা তার প্রাপ্যই ...
ইউরোপের মধ্যে হল্যাণ্ডের খেলা ভালো লাগতো, এইবার ওদের প্রথম খেলাটা দেখতে পারি নাই অফিস টাইমে হওয়ায় ... তবে রিভিঊ-টিভিউ পড়ে বিশেষ সুবিধার মনে হইলো না; সেই তুলনায় স্পেনের খেলা অনেক বেশি এক্সাইটিং হওয়ার কথা ছিল ... স্পেনের মেইন ইলেভেনে বার্সার অন্তত ছয়টা প্লেয়ার খেলে, রিজার্ভ বেঞ্চে আরো দুইজন, এই টিমটার প্রতি একটা আলাদা ভালোবাসা থাকবেই ... আরো আশাবাদী হওয়ার কারণ প্রস্তুতি ম্যাচগুলিতে স্পেনের পারফরম্যন্স, ব্রাজিলের মত খাইষ্টা ডিফেন্সিভ টিমের সাথে এই পারফরম্যন্স দিয়ে বিশ্বকাপ জেতা যাবে কিনা জানি না তবে এই খেলা দেখে যা আনন্দ পাওয়া যাবে তাতে সন্দেহ ছিল না ...
প্রথম ম্যাচেই সুইজারল্যন্ডের কাছে বাম্বু খাওয়ার পর স্পেনকে নিয়েও আর কোন আশা করা যাচ্ছে না ... খাইষ্টা ডিফেন্সিভ ব্রাজিলই মনে হয় কাপটা নিয়া যাবে, আর তা দেখে হোসে মরিনহো আনন্দে মোচে তা দিবে ...
২ ...
নর্থ আম্রিকায় বসে ফুটবল দেখা যথেষ্ট পেইনফুল একটা কাজ, এমনিতেই সকার এইখানে তেমন জনপ্রিয় না হওয়ায় খুব বেশি চ্যানেল লীগের খেলাগুলি কভার করে না; আর করলেও একই লীগের খেলা কয়েকটা চ্যানেল মিলে ভাগজোগ করে দেখায় ... কোন চ্যানেলে কোন খেলা দেখাবে সেটা আগে থেকে বের করা একটা ভেজাল [হয়তো সহজ কোন উপায় আছে, আমার জানা নাই], তারউপর সেই সবকয়টা চ্যানেলের সাবস্ক্রীপশন নেয়া আরেকটা যন্ত্রণা ... দেশে কত সহজে একটা ডিশের লাইন নিয়ে নবাবের মত সব খেলা দেখতাম তা নিয়ে দুঃখ করতে করতে বিভিন্ন স্ট্রীমিং ওয়েবসাইটে গিয়ে খেলার লিংক বের করাটাই বলতে গেলে একমাত্র উপায় ...
তাই এইবার বিশ্বকাপ কয়টা ম্যাচ দেখতে পারবো সেটা নিয়ে বেশ সন্দিহান ছিলাম ... শুরুর কয়দিন আগে ঘাটাঘাটি করে দেখলাম কানাডায় ওয়ার্ল্ডকাপ দেখানোর রাইট পেয়েছে সিবিসি; তাদের ওয়েবসাইটে লেখা আছে প্রায় সব খেলা তারা লাইভ আর রেকর্ডেড স্ট্রিমিং করবে ... টাকার কথা লেখা নাই কিন্তু ধরে নিলাম ম্যাচ প্রতি কিছু একটা চার্জ করবে; আমিও সিদ্ধান্ত নিয়ে নিলাম  চার্জ যদি খুব বেশি না হয় তাহলে পয়সা দিয়েই দেখবো, কি আছে জীবনে ...
প্রথম দিন অফিস থেকে ফিরে তাই সিবিসি ডট সিএ তে লগইন করে যখন দেখলাম যে কোন খেলা কোন পয়সা ছাড়াই যেকোন সময় দেখা যাচ্ছে তখন যে কি পরিমাণ অবাক হইলাম বলার না ... সিবিসি রকস 
আপাতত খেলা দেখার মূল সমস্যা হচ্ছে সময় ... অফিসের ক্যাফেতে খেলা দেখায়, কিন্তু সারাদিন সেখানে বসে থাকাটা বুদ্ধিমানের কাজ না ... দিনের শেষে বাসায় ফিরে সিবিসির ওয়েব থেকে খেলা যায় ঠিকই, কিন্তু এই ফ্রান্স শূণ্য উরুগুয়ে শূণ্য মার্কা খেলা একবার রেজাল্ট জেনে যাওয়ার পর আর দেখার কোন অর্থ থাকে না ...
চ্যম্পিয়ন্স লীগের খেলার মান ওয়ার্ল্ডকাপের চেয়ে অনেকগুণ বেশি ভালো, সেইটা আরেকবার নতুনভাবে উপলব্ধি করলাম ...
৩ ...
খেলার মজা নেয়ার আরেকটা উপায় ফ্যন্টাসি খেলা, তাই বিশ্বকাপ শুরু হওয়ার আগের সপ্তায় থীসিস লেখার ব্যপক পেইনের মধ্যেও বসে বসে টিম বানায়ে ফেললাম ... 
খেলা শুরু হওয়ার একসপ্তার মধ্যে অবশ্য বাঁশ খেয়ে এইখান থেকেও আগ্রহ চলে গেল ... মিডফিল্ডে পার্ক জি সুংকে নিয়েছিলাম, কি মনে করে শুরু হওয়ার আগের দিন তার বদলে টিম কাহিলরে নিলাম; সেই টিম কাহিল লাল কার্ড খায়ে টিমের অবস্থা কাহিল করে দিল, আর ঐদিকে পার্ক ধুমাধুম গোল দিয়ে কোরিয়াকে সেকেন্ড রাউন্ডে তোলার ফন্দী করতে থাকলো ... ডিফেন্সে মাইকনকে নিয়েছিলাম সবার আগে, কিন্তু ব্রাজিলের খেলার আগের দিন সাবস্টিটিউট করতে ভুলে গেলাম, মাইকন সবাইকে গাড়ি গাড়ি পয়েন্ট দিল আর আমি রাগে কিড়মিড় করলাম ... সেই রাগ কমার আগেই টের পেলাম সেকেন্ড রাউন্ড শুরু হয়ে গেছে কিন্তু আমি টিম বদলাই নাই ... এইবার আর রাগ না করে হাত ধুয়ে ফেললাম, যা হালা আর খেলুমই না ...
৪ ...
বিশ্বকাপ নিয়ে ব্লগ, শেষে একটা বিশ্বকাপের গান না থাকলে কেমনে হয়? তাই স্মরণ করা হইলো রিকি মার্টিনকে ... 

চামে দিয়ে বলে রাখি, শাকিরার গানটা আমার একদমই পছন্দ হয় নাই 



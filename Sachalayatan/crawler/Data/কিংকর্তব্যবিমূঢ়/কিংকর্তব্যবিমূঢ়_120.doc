যেখানে নদী এসে থেমে গেছে ...



আয় ছুটে আয় ... ছুটে আয় খালি পায় ...
জুলাইয়ের শেষ দশদিনের প্ল্যান ... অগাস্টের শুরুতে সফল বাস্তবায়ন ... যারা দেশে থাকেন তাদের ঐ সময়টা মনে করিয়ে দেওয়ার সবচেয়ে ভাল উপায় হল রেংস ভবন ... ঐ ভবন যখন ভাঙ্গা হচ্ছিল আর জিপির সিক্সটি পার্সেন্ট সাবস্ক্রাইবার বুড়ো আঙ্গুল ব্যথা করে ফেলছিল নেটওয়ার্ক পাওয়ার চেষ্টায় সেইসময়ের কথা ... 
ছয়জনের দল ... ঘুরতে যাওয়ার ইচ্ছা ... সহজতম গন্তব্য কক্সবাজার ... শেষ মূহুর্তে দুয়েকজন ঝরে পড়বে এই চিরন্তন সত্য মাথায় রেখেই বিপুল উৎসাহে প্ল্যান করা শুরু হল ... 
আশ্চর্যের ব্যপার হচ্ছে কেউ ঝরে পড়ল না ... দুই লেকচারার ক্লাস শিফট করে ফেলল ... আইটি অডিটর তার অডিট দুইদিন আগেই খতম করল ... টেলিকমের দুই কামলা কিভাবে জানিনা ছুটি ম্যানেজ করল তাদের খাইষ্টা বসদের পটিয়ে ... আর এই অধম "চাইর-পাঁচদিন না থাকলে কি খুব সমস্যা হবে" বলে ইনিয়ে-বিনিয়ে ছুটির কথা তোলা মাত্র "তুমি এমন কি কাজ কর যে তুমি না থাকলে আমাদের চলবে না" বলে ছুটি দিয়ে দেয়া হইল ... 
স্টুডেন্ট অবস্থায় এস. আলম আমাদের বড় সহায় ছিল ... এখন অর্থমন্ত্রীদের মানুষের ক্রয়ক্ষমতাবৃদ্ধিজনিত সূত্রকে সত্যি প্রমাণ করার নেশায় উঠলাম সোহাগ ভলভোতে ... ঢালা বৃষ্টির মধ্যে রওনা দিলাম ... এক বন্ধুর বাপ এসেছিল তার পোলাকে বাসে তুলে দিতে ...  বারবার সাবধান করলেন "বিষটিবাদলার দিন, ভুলেও বেশি পানিতে নামবা না" ... "আরে চাচাজান ভাইবেন না, আমরা তো পানিতে নামবোই না, খালি হওয়া খাইতে যাইতেছি " জাতীয় বাণী দিয়ে তাকে শান্ত করা হল ... 
কক্স সাহেবের বাজারে পৌছালাম ভোরে ... বাস থেকে নামিয়ে দিল হোটেল সী প্যালেসের সামনে ... শুরু হল হোটেল খোঁজার অভিযান ... অফসীজন বলে খুব বেশি পেইন খাওয়া লাগে নাই অবশ্য ... এক হোটেলে চেকইন করেও পরে পছন্দ না হওয়ায় কিঞ্চিৎ অর্থদন্ড দেওয়া লেগেছে অবশ্য ... 
ফাইনালি উঠলাম লাবণি পয়েন্টের ঠিক মুখে হোটেল মিডিয়া ইন্টারন্যাশনালে ... হোটেলের নামটাই শুধু খ্যাত  ... বাকি সবই পছন্দ হয়েছে ... সেরা আকর্ষণ অবশ্যই  সামনের বিশাল খোলা টেরেস, যেখান থেকে দেখলাম আমার জীবনের সেরা ছবিগুলির একটা: 

সেইদিনটা গেল মোটামুটি আলস্য মেখে ... সমুদ্রে সামান্য ঝাঁপাঝাঁপি আর দুপুরে খানাদানার পরে জম্পেশ ঘুম মেরে ... সন্ধ্যার পরে বীচে বসে সমুদ্র দেখা আর রাত্রে খোলা টেরেসে গুঁড়ি গুঁড়ি বৃষ্টির মধ্যে আড্ডা ... 
পরেরদিন সকালে একটা জীপ ভাড়া করে রওনা দিলাম হিমছড়ি ইনানী ... সৈকতের পাশ দিয়ে নেভির বানানো  হাইওয়ে ... একদিকে বিশাল সাগর ... আর একদিকে  সবুজ পাহাড় ... এই কম্বিনেশন বাংলাদেশে খুব বেশি নাই:  

রওনা দেয়ার সময়ে খানিকটা গোলমাল করে ফেলায় ইনানী পৌছলাম ভরা জোয়ারের সময় ... তাতে ইনানীর মেইন আকর্ষণ কোরাল পাথর দেখা গেল না ... আমার যে তাতে খুব মুডঅফ হল সেটা বলব না ... কোরাল তো সেন্টমার্টিনেই দেখেছি ... ইনানী এসে যে দুর্দান্ত ঢেউ আর সমুদ্রের ধারে পাতা বিচিত্ররকমের মাছ ধরার জাল দেখলাম তাই বা মন্দ কি?

অনেকক্ষণ ঝাঁপাঝাঁপির পরে আবার রওনা দিলাম ... উল্টা দিকে ... থামলাম হিমছড়ি এসে ... টিকেট কাটতে হয় ইদানিং ... তখনি জানলাম হিমছড়ির বিখ্যাত ঝর্ণা পাহাড় ধ্বসে ইন্তেকাল করেছে ... গেল মেজাজ খারাপ হয়ে ... নেহায়েত টিকেট করা হয়ে গেছে (যদিও দাম দশ টাকা মাত্র) তাই কাঠফাটা রোদের মধ্যে সিঁড়ি বাওয়া শুরু করলাম ... 

ভাগ্যিস উঠেছিলাম ... নাহলে এই ছবিগুলি কিভাবে তুলতাম? সাগরের এত চমৎকার ভিউ আর কোথায় পাওয়া যায় আমি জানি না: 



ফেরার পথে অবশ্য হিমছড়ির ঝর্না বন্ধ হওয়ার দুঃখ ভুললাম পথের পাশে পাহাড়ের ভাঁজে লুকিয়ে থাকা আরেকটা ঝর্ণা আবিষ্কার করে, আগের রাতের বৃষ্টিতে সেটা তখন ঢল নেমেছে:
 
বিকালে কক্সেসবাজার বীচের কিছু ভাল ফটো তোলার শখ ছিল, কিন্তু গুঁড়ি গুঁড়ি বৃষ্টি সেই শখ খুব ভালমত পূরণ করতে দিল না ... তাও যা তুললাম তার থেকে দুয়েকটা তুলে দিলাম:


পরদিন ভোরে আবার পানিতে নামলাম, আরও দুয়েকটা ছবি নিলাম:
 
তারপর বাড়ি ফেরা ... 

 

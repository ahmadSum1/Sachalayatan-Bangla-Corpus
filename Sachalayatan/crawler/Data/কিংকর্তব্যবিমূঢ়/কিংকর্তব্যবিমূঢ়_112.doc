প্রবাস থেকে ০০৪ ...



১ ... 
কাচের আড়াল ‌থেকে ...
হ্যলিফ্যাক্স এয়ারপোর্টের বাইরে হাড্ডি কাপানো ঠান্ডায় পনেরো মিনিট দাঁড়ানোর পরে একটা ট্যাক্সি পাওয়া গেল ... ড্রাইভার খুব ভদ্রলোকের মত ডেস্টিনেশন শুনল, দেন বললো, “জাস্ট আ মিনিট ... আই হ্যাভ টু আস্ক মাই কোম্পানি ... ” লে হালুয়া, আমি তো জানতাম বিদেশের ট্যাক্সিয়ালারা সুবোধ বালক, দরজা খুলে উঠে বসে খালি হুকুম করলেই হয়, গাড়ি চলতে শুরু করে ...
ড্রাইভার ব্যাটা ওয়াকিটকি (নাকি মোবাইল? আমাদের দেশের সেই সিটিসেল আমলের ফিলিপ্স ডিগা সাইজের সেট, যেটা বনেদি ব্যবসায়ীরা লাখটাকা দিয়ে কিনতো, তারপর পাঁচ হাজার টাকা দিয়ে এসিস্ট্যান্ট রাখতো পিছে পিছে মোবাইল নিয়ে ঘোরার জন্য) নিয়ে কিছুক্ষণ গুজগুজ ফুসফুস করে বললো, “ওকে, উলফভিল উইল কস্ট হান্ড্রেড থার্টি বাকস, উইল ইট স্যূট ইউ?”
হাইওয়ে ...
কানাডার মাটিতে পা রাখার অনেক আগে থেকেই পাবলিক পইপই করে সাবধান করে দিয়েছে, “খবরদার, কোন কিছুর দাম সেভেন্টি দিয়া গুণ করবি না, দুই টাকা মানে দুই টাকাই, তারচে বেশি না, বুঝছস?” কিন্তু অভ্যাস যাবে কেমনে? হান্ড্রেড থার্টি বাকস শোনা মাত্র আমার মগজ সয়ংক্রিয়ভাবে হিসেব করে জানিয়ে দিয়েছে, হান্ড্রেড থার্টি ক্যাড মানে মোটামু্টিভাবে সাত হাজার প্লাস তিন সাতে একুশ মানে সব মিলিয়ে প্রায় নয় হাজার টাকা! ... হাউ কাম ... আমি দুনিয়ার এক মাথা থেকে আরেক মাথায় যাই সত্তর-বাহাত্তর হাজারে, আর হ্যলিফ্যাক্স থেকে একশ মাইল যেতে দিয়ে ফেলব দশ হাজার ... টাকা এত সস্তা?
কিন্তু ঝামেলা হচ্ছে আমি এসেছি একটা অড টাইমে, এই সময়ে ইউনিভার্সিটি ট্রান্সপোর্টের ব্যবস্থা করে না, আবার একদিন পরে আসলে সুপারভাইজার নিজেই পিক করতো, কিন্তু ঐদিন উনিও শহরের বাইরে ... সাথে গন্ধমাদন সাইজের তিনটা বাক্স, বাসে করে যে যাব সেই অবস্থাও নাই ... কাজেই কি আর করা ...  মোগলের সাথে বসলে মোগলাই পরটা, আর শচীনের সাথে বসলে কফির জায়গায় বুস্ট ...  
কাষ্ঠহাসি দিয়ে গলায় আরো ভালো করে মাফ্লার পেচাতে পেচাতে সুপ্পারস্পীডে বাংলা থেকে ইংলিশে ট্রান্সলেট করে কোনরকমে গলা দিয়ে বের করি, “ইয়াহ দ্যাটস ওকে, বাট ডোন্ট য়্যু গো অন মিটার ...” ব্যাটা বলে “ইয়া উই ডু, বাট ইন কেসেস অফ লং ডিস্ট্যান্স উই হ্যভ সাম এমাউন্ট ফিক্সড বাই দ্য কোম্পানী ...  ” তারপর একটা সহৃদয় হাসি দিয়ে যোগ করে, “ডোন্ট ওরি, আই উইল টার্ন মাই মিটার অন ... ইউ উইল সী দ্যাট ইন কেস অফ উলফ ভ্যালী, ইট উইল বী মোর অন দ্য মিটার ...”
“ঠিকাছে ... যা বলেন আপ্নে ...”, ব্যাটা মাল তোলে, আমি গাড়িতে উঠে হাঁফ ছাড়ি ... ঠান্ডাটা আসলেই বেশি ... 
ভেবেছিলাম প্রথম দেখা বরফের কিছু ভাল ছবি তুলব গাড়ি ছাড়ার আগে, কিন্তু ঠান্ডায় তখন এতটাই কাবু যে গাড়ি থেকে বের হয়ে ফটু নেয়ার সেক্স হল না ... 

২ ... 
“সো ফ্রম হোয়াট কান্ট্রি আর ইউ ইন?”
আমি জানালার কাচে লেন্স ঠেকিয়ে চলন্ত গাড়ী থেকে বরফের ফটু নেয়ার কসরতে ব্যস্ত, ট্যাক্সিঅলার কথায় ঘাড় ঘুরাই, “বাংলাদেশ ...”
“ওহ, দ্যাট কান্ট্রী ...”
“য়্যু নো দ্যাট? য়্যু এভার হার্ড অফ দ্য নেম?”
“ইয়া অফ কোর্স ... ইটস ইন দ্য সবকন্টিনেন্ট ...”
চমৎকৃ্ত হই, আবার হই না ...কারণ আমার পুরা জার্নিতে আমি যতগুলি সাদা চামড়ার মানুষের সাথে কথা হয়েছে সবাই একডাকে চিনেছে বাংলাদেশকে ... এমিরেটস দুবাই টু লন্ডন ফ্লাইটের লাস্যময়ী ইংরেজ তরুণী, হিথ্রোতে হাসিখুশী কমবয়সী আমেরিকান যুগল, কিংবা এয়ার কানাডার সহযাত্রি ঘাড়মোটা কানাডিয়ান ... কাউকে এক্সপ্লেইন করতে হয়নি বাংলাদেশ কোথায় ... এবং আরো ভাল লেগেছে এই কারণে যে কেউই বাংলাদেশকে তলাবিহীন ঝুড়ি কিংবা সিডরের দেশ বলে উল্লেখ করেনি ... বরং একজন চিনেছে বিলেতের বাঙ্গালি কমিউনিটির জন্যে, কেউবা ভার্সিটির বাংলাদেশী সহপাঠির কল্যাণে, আর শেষোক্তজন ডক্টর “ইনুস”এর জন্যে ...
ভাল্লাগছে ব্যপারটা ...
হ্যলিফ্যক্স শহরতলী ...
ট্যাক্সিঅলারে জিজ্ঞেস করি, “হাউ ডু ইউ নো বাংলাদেশ? হ্যাভ ইউ মেট এনিওয়ান?”
“কামন ম্যান, আই এম ফ্রম ইউক্রেন ... হোয়াই ডোন্ট আই ডোন্ট নো এবাউট এনাদার এশিয়ান কান্ট্রী? ডু য়্যু নো ইউক্রেন?”
আমি বল্লাম, “ইয়াহ, প্লেস অফ শেভচেঙ্কো, ডিনামো কিয়েভ ...”
“ইয়েস”, ব্যটা আনন্দে স্টিয়ারিংয়ে একটা থাবড়াই দিয়ে ফেললো ... 
গাড়ী একটু কেঁপে আবার সোজা চলা শুরু করলো ... 
বরফঢাকা প্রান্তর ...
৩ ... 
এরপরে সারা রাস্তা গপ্পো মারলাম ... জানলাম ব্যাটা কানাডার সিটিজেন, কানাডায় আছে প্রায় পনের বছর ধরে ... বউও কানাডিয়ান সিটিজেন, কিন্তু দুয়েক বছর থেকেই দেশে ফিরে গেছে ... “শী ডাজন্ট লাইক দিস প্লেস ইউ নো ... দিস কান্ট্রি ইজ বোরিং ... ” আরো জানা গেল, বউ হচ্ছে পরিবারের একমাত্র কন্যা, কেউ তাকে বিদেশ থাকতে দিতে রাজি না ... তাই পোলা নিয়ে বউ থাকে কিয়েভ, আর বেচারা ভদ্রলোক তিন মাস কানাডা থাকেন, আর তিন মাস কিয়েভ ... নিজের ট্যাক্সি, নিজের লাইসেন্স, পরিচিত কোম্পানি, তাই তিন মাসের জন্য ডুব দিতে সমস্যা হয় না ... এই ডুব মারার সুবিধার কারণে ভদ্রলোক এই কাজ ছেড়ে অন্য কাজ নিতেও আগ্রহী নন (এই কাজে পয়সাও ভাল যা বুঝলাম)...  

কথাপ্রসঙ্গে জানা গেল, ব্যাটা নিজ দেশে প্রাইমারী স্কুলের টীচার ছিল, এখানে এসেও প্রথমে টীচিং লাইনে থাকার চেষ্টা করেছে, দুয়েকটা কোর্স নিয়ে এক এলিমেন্টারী স্কুলে শিক্ষকতা নাকি শুরুও করেছিল, কিন্তু পারেনি, কারণটা তার ভাষায় এইরকম, “দীজ আর স্মার্ট কিডস য়্যু নো, বাট দেয়ার প্যরেন্টস ডোন্ট টীচ দেম রেস্পেক্ট দেয়ার এল্ডার্স ... আই কুডন্ট বিয়ার দেম ফর লং ...”

মাথা ঝাঁকিয়ে একমত হই, আসলেই এই দেশের পোলাপান বদ, আর মনে মনে ভাবি, নটরডেমে নিমাই বা জাইঙ্গারে তো কম জালাই নাই, কিন্তু তাই বলে তারা পড়ানো বাদ দিয়ে ট্যাক্সিক্যাব চালানো শুরু করলে কেমন হতো? অনেক চেষ্টা করেও দৃশ্যটা কল্পনা করা গেল না ...
বাকি রাস্তা অনবরত কথা বললাম দুইজনে, বিষয় বাংলাদেশ আর ইউক্রেনের রাজনৈতিক, অর্থনৈতিক, সামাজিক আর আইন-শৃঙ্খলা পরিস্থিতি ... বাংলাদেশের মানুষজন অনির্বাচিত সরকার ব্যবস্থা নিয়ে খুশি কিনা, বাংলাদেশে একটা বাড়ি কিনতে কত খরচ হয়, সরকারী অফিসাররা কতটা করাপ্ট, রাতে বাড়ি থেকে বের হলে নিরাপত্তা বিঘ্নিত হয় কিনা, পুলিশ ঘুষ খায় কিনা, ইউনিভার্সিটিতে পড়ার খরচ কেমন এইসব হাবিজাবি ... যতটা সম্ভব না ভাল না মন্দ টাইপ উত্তর দেই, তারপর তার দেশের কথা জিজ্ঞেস করি, উত্তর দেখি মোর অর লেস সেইম! ঐখানেও পুলিশ ঘুষ খায়, ঐখানেও পাবলিক ছ্যাক খেতে খেতে এখন আর কোন পার্টি ক্ষমতায় গেল তা নিয়ে মাথা ঘামায় না, ঐখানেও একটা প্রাইমারী স্কুলের টীচার সল্পোপার্জনের কারণে দেশ ছেড়ে বউ ছেড়ে বাচ্চা ছেড়ে পড়ে থাকে বিভূঁইয়ে ... 
কিছু কিছু গল্প বদলায় না কখনো ...
ভার্সিটির সাথে পথম সাক্ষাত ...
৪ ...
ডেভিড কপারফিল্ডের একটা দুই ঘন্টার জাদু প্রদর্শনীর ভিডিও দেখেছিলাম ... মানুষ কেটে ফেলা, আকাশে ওড়া, আইফেল টাওয়ার ভ্যানিশ করে দেয়ার মত চোখ ধাঁধানো কিছু খেলা (খেলাই তো, নাকি?)... দেখলে বিস্ময়ে বাকরূদ্ধ হয়ে যেতে হয় ... মানুষের ক্ষমতা কি অসীম ভেবে শ্রদ্ধায় মাথা নুয়ে আসে ... 
এই চোখ ধাঁধানো প্রদর্শনীর একদম শেষে ডেভিড বলতে শুরু করে তার ছেলেবেলার কথা ... তার বয়স যখন চার বা পাঁচ তখন কোন এক শীতের ভোরে সে জানালা দিয়ে বাইরে তাকায় ... দেখে তার পরিচিত পৃথিবী রং বদলে সাদা হয়ে আছে ... সে বাইরে তাকিয়ে থাকা অবস্থাতেই আকাশ থেকে সাদা সাদা পেঁজা তুলার বল নেমে আসতে থাকে ... বিস্মইয়াভিভূত ডেভিড চিৎকার করে তার মাকে ডাকে ... 
তার ভাষায়, “দ্যাট ইজ দ্য গ্রেটেস্ট ম্যাজিক আ’হ্যাভ এভার সীন ...”

দেড় ঘন্টার জার্নি শেষে উলফভিলে ঢোকার ঠিক আগে ড্রাইভার একটা গ্যাস স্টেশনে গাড়ি থামায় ... আলো কমে এসেছিল আগেই ... আমি ভাল করে তাকিয়ে দেখি কখন জানি গুঁড়ি গুঁড়ি তুষারপাত শুরু হয়েছে ... ছোট ছোট তুলার বল হেলতে দুলতে নেমে মিশে যাচ্ছে আদিগন্ত বিস্তৃত সাদায় ... আমি গ্লাভস-টুপি-মাফ্লার কিছু না জড়িয়ে দরজা খুলে বের হই ... দুই হাত মেলে চেয়ে চেয়ে দেখি কিভাবে হাতের পিঠে বরফ জমতে থাকে ...   
গ্যাস স্টেশনে ... দ্য গ্রেটেস্ট ম্যাজিক ...
একটু পর খেয়াল করে দেখি আমার ইউক্রেনিয়ান ট্যাক্সি ড্রাইভার কখন জানি আমার পেছনে এসে দাঁড়িয়ে কৌতুকভরা চোখে তাকিয়ে আছে ...
[পোস্টটা দেয়ার আগে ইউটিউবে সার্চ দিয়ে ডেভিডের ভিডিওটা পেলাম ... দেখলাম স্মৃতি কিছুটা প্রতারণা করেছে ... কাহিনীটা পুরোপুরি আমি যেমন বলেছি তেমন না ... তাও লেখাটা আর ঠিক করলাম না ... কিছু ভুলভাল নাহয় থাকলই]
 

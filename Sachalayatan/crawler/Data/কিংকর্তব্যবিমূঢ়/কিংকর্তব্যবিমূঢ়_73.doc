প্রবাস থেকে ০০৩ ...



১ …
হ্যালিফ্যাক্স নামার পরে প্রথম টের পেলাম যে আমি আর বাংলাদেশে নাই ... এত ঠান্ডা বাংলাদেশে হওয়ার কোন উপায় নাই (মাইনাস ফিফটিন, বুঝতে হবে )... প্লেনের দরজা দিয়ে বের হয়ে মোবাইল টানেল (আমি জানি না এইটার নাম কি, জানতে ইচ্ছাও করছে না এই মূহুর্তে) পার হয়ে টার্মিনাল বিল্ডিংয়ে ঢোকার আগেই মোটামুটি জান শেষ ... 
প্লেনটা দেখতে ছোট হলেও মানুষ আসলে কম না ... আর হুড়াহুড়ি না করে সবার শেষে ধীরেসুস্থে বের হওয়ায় কাস্টম চেকিংয়ে সবার পিছে পড়লাম ... কি আর করা ... ঘাড় বাঁকা করে সুন্দরী তরুণীদের দেখায় মনোযোগ দিলাম ... 
আমার ঠিক পেছনের যে ভদ্রলোক, চেহারা এবং ভাবেসাবে পুরাই ভারতীয়, দেখলাম বেশ মন দিয়ে আমাকে পর্যবেক্ষণ করছেন, একবার মনে হল কিছু বলতে গিয়েও থেমে গেলেন, আমি তার কাজ সহজ করে দিলাম, বললাম “হাই, আর য়্যু ফ্রম ইন্ডিয়া?” ... “ইয়া আই য়্যাম ...” ব্যস আলাপ শুরু হল ...
ভদ্রলোক কেরালার, মুসলমান, বয়স ফিফটি ফাইভ (“আয়্যাম এন ওল্ড ম্যান, আই হ্যাভ চিলড্রেন এল্ডার দ্যান ইউ”) ... কানাডায় আছেন তিন-চার বছর মাত্র ... তার আগে ইন্ডিয়াতেই ছিলেন ... পেশায়  প্রকৌশলী, বউ ডাক্তার ... পোলাপান ছড়িয়ে আছে দুনিয়ার বিভিন্ন প্রান্তে ...এই বয়সে এসে দেশ ছাড়লেন কেন সেটা জানার কৌতুহল হচ্ছিল খুব, শোভন হবে না ভেবে চেপে গেলাম ... 
ভদ্রলোক থাকেন সেন্ট জোন্স, নিউফাউন্ডল্যান্ডে ... বললাম তাহলে হ্যালিফ্যাক্সে নামলেন কেন? ... জবাব শুনে বেশ অবাক হলাম ... সেন্ট জোন্স যদিও এনএলের রাজধানী, ওখানে কোন ব্রিটিশ ফ্লাইট নামে না ... তাদেরকে হ্যালিফ্যাক্স এসে সেখান থেকে লন্ডন বা অন্য কোথাও যেতে হয় ... 
যাহ বাবা, এর চেয়ে দেখি আমাদের চিটাগাং এয়ারপোর্ট ঢের ভাল ...
সেন্ট জোন্সের মেমোরিয়াল ইউনি হচ্ছে আইইউটিয়ানদের একটা ঘাঁটি, মেকানিকাল-ইলেক্ট্রিকালের অনেক পোলাপান আছে ঐখানে, ওদের কথা মনে পড়লো ... সামনের সামারে একটা ঢুঁ মারতে হবে ... ফেরি যায় নাকি হ্যালিফ্যাক্স থেকে ... 
হ্যালিফ্যক্স এয়ারপোর্ট
২ ... 
আমার পুরা বিমানযাত্রায় যে জিনিসটা নিয়ে খানিকটা টেনশনে ছিলাম সেটা হচ্ছে ইমিগ্রেশন অফিস আর স্টাডি পারমিট ... যদিও আমার সবুজ পাসপোর্টে চকচকা লাল একটা ভিসা আছে, তাও নাকি কানাডিয়ান ইমিগ্রেশন আমার কাগজপত্র দেখে সন্তুষ্ট না হলে পারমিট না দিয়েই ভাগিয়ে দিতে পারে ... এবং এই টাইপ ঘটনা নাকি একেবারে রেয়ার না ... চাকরি-বাকরি সব ছেড়ে দিয়ে আসলাম এখন ভাগিয়ে দিলে তো সমস্যার কথা ... 
বাস্তব কিন্তু ভিন্ন ... ইমিগ্রেশনের মহিলা যথেষ্টর চেয়েও বেশি হেল্পফুল ... “ওয়াও ইউ আর গোয়িং দেয়ার, দ্যাটস আ গ্রেট স্কুল, আই ওয়েণ্ট দেয়ার ফর মাই আণ্ডারগ্র্যাড” ... ঘ্যাচাঘ্যাচ সীল দিয়ে স্যাটস্যাট স্ট্যাপ্লার মেরে মিষ্টি হাসি দিয়ে “ওয়েলকাম টু কানাডা ... গুড লাক উইথ ইওর স্টাডীজ”... আমি মুগ্ধ ... 
ইমিগ্রেশন পার হয়ে লাগেজ কালেক্ট করতে গিয়ে দেখি চেইন আর ঘুরে না ... এক কোনায় আমার দুই বিশাল বাক্স হিমু ভাইয়ের বিষণ্ন বাধাকপি আর গালাকাটা আদার মত পড়ে আছে ... হাঁফ ছেড়ে বাঁচলাম ... বিদেশ-বিভূঁইয়ে এমনিতেই অনেক যন্ত্রণা, লাগেজ হারানোর যন্ত্রণা সাথে না থাকলেও হবে ... 
প্লেনে নামার আগে একটা ফর্ম ফিলাপ করতে হয় ... তাতে ডিক্লেয়ার দিতে হয় সাথে ফায়ারার্মস (প্লেনে ফায়ারার্মস নিয়ে আমি উঠব কিভাবে কেউ বলতে পারবেন?), ড্রাগস-টোবাকো আর ফুড আইটেম আছে কিনা লিখতে হয় ... এই জায়গাটায় একটু ঝামেলায় পড়েছিলাম ... আমার কাছে ছিল মশলার প্যাকেট আর রান্না কিছু মাছ-মাংস জাতীয় খাবার (পরিচিত বড়ভাইয়ের জন্য) ... এয়ারহোস্টেস মারফত জানা গেল মাছ কোন সমস্যা না, বাট মাংস দেখলে নাকি ঝামেলা করে ... সো টেকনিক্যালি লিখলাম “স্পাইসেস, ড্রাই ফুড, ফিশ এটসেটরা ” ... কোন ঝামেলা হলে “এটসেটরা” দিয়ে বাঁচার বুদ্ধি ... 
বুদ্ধিটা হাতে হাতে কাজে দিল, কাস্টমসের বিশালদেহী ভদ্রলোক আমার আজদাহা লাগেজ দুইটা এক পলক দেখলো, আমার ফিলাপ করা ফর্মটা দেখলো, পাস্পোর্ট নিয়ে একবার ঊল্টায়ে দেখলো, দেন বললো, “ওকে, ইউ গো দিস ওয়ে ... ওয়েল্কাম টু কানাডা ... “ মুখ ফস্কে বের হয়ে গেল, “ইউ উইল নট চেক দীজ থিংস?” ... ব্যাটা চোখ সরু করে বললো “আর ইউ ক্যারিইং এনিথিং ইল্লিগাল? ইফ দ্যাট, গেট আউট অফ দ্য এয়ারপোর্ট বিফোর আই চেঞ্জ মাই মাইন্ড ... আদারওয়াইজ ইউ ক্যান স্টে আ বিট লংগার, টেক আ কফি এট টিম হর্টন্স, দেন কল আ ট্যাক্সি এন্ড গো এওয়ে ... “
হেসে ফেললাম, ব্যাটা মজার আছে ...
এয়ারপোর্ট
৩ ...
হ্যালিফ্যাক্স এয়ারপোর্টটা ছোট, বাট যা যা থাকা দরকার সবই আছে ... তবে লন্ডন দুবাই দেখার পরে এটাকে আর কিছুই মনে হয় না ... আমি একটা ট্রলি যোগাড় করে হাঁটতে থাকি, উলফভিল পর্যন্ত যাওয়ার ব্যবস্থা করতে হবে ...
বের হওয়ার ঠিক আগে আবার দেখা হয় আদি কেরালা নিবাসী হামিদ সাহেবের সাথে ... তার কানেক্টিং ফ্লাইটের আরো ঘন্টাখানেক বাকি ... আমি ট্যাক্সি খুঁজছি শুনে তিনি বললেন এক্সিট লাঊঞ্জ থেকে ট্যাক্সি না নিতে ... আমি বললাম তাহলে কোত্থেকে নিব? উনি বললেন, ডিপারচার লাউঞ্জে চলে যাও, ওইখানে দেখবা লোকজন ট্যাক্সি নিয়ে এয়ারপোর্ট আসে, ঐ ট্যাক্সিগুলি ধর ... দে উইল কস্ট এটলিস্ট টুয়েন্টি বাকস লেস দ্যান দ্য এয়ারপোর্ট ট্যাক্সিস ...
কথাটা মনে ধরল ... তাই ধন্যবাদ আর বিদায় জানিয়ে মালগাড়ি ঠেলতে ঠেলতে রওনা দিলাম ডিপারচার লাউঞ্জের দিকে ... দুইপা এগোতেই ভদ্রলোক পিছু ডাকলেন ... বললেন তোমার মেইল এড্রেসটা দাও, আই ইউল মেইল ইউ সামটাইমস ... এড্রেস নিয়ে “গুডলাক সান” বলে বিদায় দিলেন ... 
রওনা হওয়ার আগে দেশে অনেকেই বলেছিল, সাবধান, রাস্তায় অপিরিচিত পাব্লিকের সাথে বেশি কথা বলবা না, ঝামেলায় পড়বা ... ঠিক করলাম নেক্সট টাইম দেশে ফিরে তাদেরকে ডেকে বলতে হবে, “জীনা, তুমরা ঠিক না ... দুনিয়াতে এখনো ভালমানুষই বেশি ... কথা না বললেই ঠকবা ... “
৪ ... 
ডিপারচার লাউঞ্জের দরজা ঠেলে বের হওয়া মাত্র প্রচন্ড ঠান্ডা ধাক্কা দিল ... কনকনা ঠান্ডা বাতাস, যতদূর চোখ যায় খালি সাদা বরফ ... ভাগ্য ভাল তুষারপাত হচ্ছিল না ... জ্যাকেটের পকেটে দুই হাত লুকিয়ে আমি ট্যাক্সির জন্য ওয়েট শুরু করলাম ...    
বরফ, গাড়ির জানালা থেকে ...
 

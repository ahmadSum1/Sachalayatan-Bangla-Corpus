বাড়ি ফেরা ...



১ ...
আন্ডারগ্র্যাড জীবনের শুরুর দিকে, যখন এম্পিথ্রী প্লেয়ারের এত প্রচলন হয়নি আর মোবাইলে টোন কম্পোজারের চেয়ে বড় কোন ফীচার কল্পনা করা যায় না, সেই আমলে আমি কিভাবে কিভাবে একটা ডিস্কম্যানের মালিক হয়ে গেলাম ... পুরান জিনিস, সেটায় শুধু সিডি বাজে, এম্পিথ্রী চিনে না ... ব্যাটারীতে চলে, দুইটা পেন্সিল ব্যাটারী দিলে ছয়-সাত ঘন্টা বাজে ... তাই প্রতিবার হল থেকে বাড়ি যাওয়ার জন্য বের হওয়ার সময় ভার্সিটির গেটের সামনের দোকান থেকে একজোড়া পেন্সিল ব্যাটারী কেনা একটা নিয়ম হয়ে গেল ...
ব্যাটারী কিনলেও সিডি আর কিনতাম না ... এক রুমমেটের সিডি-রাইটার ছিল, সেটা দিয়ে অল্প কয়েকটা সিডি বার্ন করে নিলাম, ঘুরায়ে ফিরায়ে সেগুলিই শুনতাম ... গান শোনার নেশার তখন খালি হাতেখড়ি, একটু একটু করে নতুন নতুন গান শুনে দেখি ...
এইসময় হাতে আসলো একটা এলবাম, স্বপ্নবাজি ... সঞ্জীবদার ... আমার সাধারণত এক এলবামের কয়েকটা গানের বেশি কখনোই পছন্দ হয় না ... এই এলবামটা ব্যতিক্রম, সবগুলি গান ভালো লেগে গেল ... বার্ন করে ফেললাম ...
তারপর ঢাকা থেকে সৈয়দপুরের লম্বা বাস জার্নির পুরাটা সময় সঞ্জীবদা কানের কাছে "যাই পেরিয়ে ভিজে সবুজ বন" শুনিয়ে যেতে লাগলেন ...
সেই তিন বছর ঢাকা-সৈয়দপুর এত বার যাওয়া-আসা করা হয়েছে যে রাস্তার প্রতিটা জায়গা, প্রতিটা বাঁক আস্তে আস্তে মুখস্থ হয়ে গেল ... মহাখালি থেকে উত্তরা, টংগী পার হয়ে গাজীপুরে আইইউটির সামনে দিয়ে সোজা জয়দেবপুর চৌরাস্তা ... চৌরাস্তায় বাসটার একটা স্টপেজ ছিল, তার ঠিক পাশেই একটা দোকানে ধুমায়ে শিংগারা ভাজতো ... প্রতিবার মনে হত চট করে নেমে গিয়ে কয়েকটা শিংগারা কিনে ফেলতে হবে, শেষমেষ কোনবারই নামা হয় নাই ... জয়দেবপুরের পর টাংগাইল-কালিয়াকৈর, চিপা ভাঙ্গা রাস্তা; মীর্জাপুর পার হওয়ার পর রাস্তা আস্তে আস্তে চওড়া হতে থাকে ... দুইপাশে লোকালয় কমে আসে এবং খুব পরিকল্পিতভাবে লাগানো গাছের সারি স্পষ্ট হয়ে ওঠে ... বাতাসে একটা অন্যরকম গন্ধ ভাসে, বোঝা যায় যমুনা আর বেশি দূর নাই ...
যমুনা ব্রীজ প্রথমবার দেখে একটু হতাশ হয়েছিলাম ... পৃথিবীর এগারোতম দীর্ঘ সেতু, প্রায় পাঁচ কিলো লম্বা, অথচ এই মাথা থেকে স্পষ্ট ঐ মাথা দেখা যাচ্ছে; এবং দেখে মোটেও সেটা পাঁচ কিলো দূরে মনে হচ্ছে না ... বাস ব্রীজে ওঠার একটু পর বুঝলাম ব্রীজটা আসলেই লম্বা ... কয়েক মিনিট পার হয়ে যাওয়ার পরও অন্য মাথা আগের মত কাছেই থাকে ...
যমুনা সেতু পার হলে সিরাজগঞ্জ ... একটা তিনমাথা আছে সেখানে, তিন্নীর বিশাল ছবিওয়ালা একটা বিলবোর্ড সহ; বামে নওগাঁ সোজা রাজশাহী আর ডানে মোড় নিলে রংপুর-দিনাজপুর ... ডানে মোড় নিয়ে কিছুক্ষণ যাওয়ার পর ফুড ভিলেজ নামের একটা ভুয়া রেস্টুরেন্ট ... তারপর শেরপুর, বগুড়া, গাইবান্ধা, রংপুর, পাবলিক স্কুল [পাবলিক স্কুলের সামনে ফাস্টফুডের দোকানের লম্বা লাইন দেখে বুঝলাম রংপুর ক্যান্ট পাবলিক থেকে এত জুটি পয়দা হয় কিভাবে], মেডিকেল কলেজ পার হয়ে বামে মোড় নিলেই রাস্তার পাশে লেখা দেখা যায় সৈয়দপুর সাতচল্লিশ কিলোমিটার ... ডিস্কম্যানের ব্যাটারীর দাগ কাঁপাকাপি করে, একটু পরে বন্ধ হয়ে যাবে বলে ধামকি দেয় ...
বাড়ি ফেরা নামের গানটা এভাবেই আমার বাড়ি ফেরার সাথে আষ্টেপৃষ্ঠে জড়িয়ে যায় ... এই গানটা আমার সবসময়ের প্রিয় একটা গান; এম্পিথ্রী প্লেয়ারে শাফলে চলতে চলতে হঠাৎ করে যখনই গানটা শুরু হয় আমার বাড়ি ফিরতে ইচ্ছা করে ...








     Get this widget 
|
     Track details  
|
         eSnips Social DNA    





২ ...
ঘুম ভাঙ্গা পথ
শেষ হতে বল কত বাকি
ভোর হবে বলে চোখ মেলে রাখি ...
সাতশো আঠারো দিন পর আজকে বাড়ি ফিরবো ... দ্বিতীয়বার দেশ ছাড়া প্রথমবারের চেয়ে বহুগুণ ভয়ংকর হবে জানি, তবে আপাতত সেই চিন্তাটা ধামাচাপা দিয়ে রাখা ছাড়া গতি নাই ...


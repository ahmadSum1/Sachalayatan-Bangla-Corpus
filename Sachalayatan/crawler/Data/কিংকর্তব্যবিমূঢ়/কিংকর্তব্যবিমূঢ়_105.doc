প্রবাস থেকে ০১০ ...



১ ...
সময়ের কাজ সময়ে করা সম্পর্কে বাবা-মা কিংবা শিক্ষকদের কাছে থেকে বাণী শুনেন নাই এমন কোন পাবলিক মনে হয় বাংলাদেশে পাওয়া যাবে না ... সারাজীবনই শুনে এসেছি আজকে যা করতে পারো সেটা কখনো কালকের জন্য ফেলে রাখবা না ... আমার প্রতিবারই বলতে ইচ্ছা করত, তাহলে আমার বিয়েটা দিয়ে দিচ্ছ না ক্যান? ... থাবড়া খাওয়ার ভয়ে অবশ্য বলা হয় নাই কখনো ...
একটা মজার কথা মনে পড়ল ... ইন্টার দেয়ার পর আমাদের এক বন্ধু একদিন হঠাৎ হন্তদন্ত হয়ে জানাল, “দোস, কম্পিউটার কিনতেছি, তাড়াতাড়ি আয়, কি কনফিগারেশন কিনুম বুঝতাছি না” ... এখনকার পোলাপানের অবস্থা মনে হয় অন্যরকম, আমাদের সময় কম্পু কিনা একটা জোরগলায় বলার মত খবর ছিল ... আর সেটার কনফিগারেশন ঠিক করা ছিল একটা বিশাল ঝামেলার ব্যপার ... দশ-বারো গিগা হার্ডডিস্ক আর বত্রিশ মেগা মেমরির উপরে ভাবতে পারতাম না কেউই ... যাই হোক, বন্ধুর পিসি নিয়া গবেষণা করছি, সে হঠাৎ বললো, “দ্যাখ অবস্থা, ক্লাস সিক্স থেকে কইতাছি একটা গিটার কিন্যা দিতে, সেইটা দিছে মেট্রিকের পর ... ক্লাস নাইন থেইকা কইতাছি একটা কম্পু কিনুম, সেইটা দিতে রাজি হইছে কালকে রাত্রে ... তাই ঠিক্করছি এখন থেইকাই চিল্লান শুরু করমু বিয়া দেন বিয়া দেন, তাইলে ইনশাল্লা পাচ-সাত বছরের মধ্যে করায়ে দিবে, কি কছ?” ... আমাদের মাথা দুলিয়ে মেনে নিতেই হল অতি উত্তম প্ল্যান ...
প্রবাস থেকে সিরিজটা লেখা শুরু করেছিলাম অনেকটা ডায়রির মত ... জানিনা ভবিষ্যতে কি হবে কিন্তু এই সময়টা নিশ্চিতভাবেই বদলাবে ... ভালোর দিকে বা খারাপের ... বদলে যাওয়ার আগের সময়টা ধরে রাখার জন্য এই ক্ষুদ্র প্রচেষ্টা ... হিমু ভাইয়ের সিরিজটা দেখেই আইডিয়াটা প্রথম মাথায় আসে, কিন্তু তাঁর মত রস দিয়ে লেখার ক্ষমতা তো আর খোদা দেয় নাই, তাই ঠিক করলাম যা দেখব তাই লিখব ... পাঁচ সাত পার্সেন্টের বেশি পানি মিশাব না গ্যারান্টীড ...
কিন্তু লিখতে গিয়ে টের পেলাম ঝামেলা আছে ... সেই সময়ের কাজ সময়ে করা থিওরি ... এখানে লাইফে বৈচিত্র কম ... দিনের পর দিন কেটে যায় একই রুটিনে ক্লাস পড়া রান্না খাওয়া নিয়ে ... মাঝে মাঝে হয়তো নিস্তরঙ্গ জীবনে একটা ঢিল পড়ে ... ব্যস্ততার মাঝে সেগুলি নিয়ে আর লেখা হয় না ... অনেকদিন পরে যখন অভ্র অন করে বসি, তখন দেখি অনেক কিছু অতীত হয়ে গেছে, অথচ লেখার মত কিছু নাই ...   
আজকে তাই একটু ফ্ল্যাশব্যাক মারি ... 
২ ...
গত সপ্তার আগের সপ্তার ঘটনা ... মনে হয় থার্সডে, কারণ সাড়ে নয়টার ক্লাস ছিল না ... যা হয়, হেলতে দুলতে ক্যম্পাসে পা দিলাম বারোটার পরে ... সুপারভাইজারের চোখ এড়িয়ে রুমে ঢুকে ল্যাপ্টপ অন করা মাত্র সবুজ ভাই হাজির, “ওই এতক্ষণে আসছ? জলদি সেকেন্ড ফ্লোরে যাও ...” (সেকেন্ড ফ্লোর মানে কিন্তু দোতলাই, বাঙ্গালি সারা জীবনই ফ্লোর আর তলার মাঝে পাকায়ে ফেলে) ...
“ঘটনা কি?”
“আরে বেকুব মেইল দেখ নাই এখনো? জলদি যাও, খানাদানা আছে ...”
খানাদানার নাম শুনে আর দেরি করলাম না ... ফ্রী পিজা খাওয়ার জন্য অনেকসময় অখাদ্য সব সেমিনারে গিয়ে বসে থাকি, সেখানে এটা তো অন্যরকম কেস মনে হচ্ছে ... (আজকাল অবশ্য চালু হয়ে গিয়েছি, সেমিনারে কখন খাবার দেয় একটা ধারণা হয়ে গিয়েছে, ঠিক তার একটু আগে ঢুকি, খাবার শেষ করেই ভাগি ... সবুজ ভাই শফিক ভাই অলরেডি আমাকে নোয়াখাইল্যা নাম দিয়ে ফেলেছে ...)
দোতলায় কমন রুমে গিয়ে দেখি এলাহি কারবার ... যেদিকে তাকাই নাকবোচা পোলাপানে ভর্তি, সাথে সব টীচার আর গ্র্যাড স্টুডেন্ট ... আর টেবিল ভর্তি খাবারদাবার ... ঘটনা কি? 
রবার্টকে দেখলাম এক কোনায় ... কাঠি দিয়ে ঘাসের মত কিজানি চাবাচ্ছে ... আমাকে দেখেই হই হই করে উঠল, “এদিক আস, কি খাবা কও ...”
আমি বললাম খাওয়া পরে, আগে কও ঘটনা কি?
জানা গেল সেদিন চাইনিজ নববর্ষ, তাদের সবচে বড় ফেস্টিভ্যাল, তাই এই পার্টি ... রবার্ট চোখ টিপে জানিয়ে দিল রাতে তাদের আরো বড় পার্টি আছে, তাতে অনেকরকম মজা আছে, আমি চাইলে সে আমাকে নিয়ে যাবে ...
বললাম, থাক বাবা, আগে এই পার্টিটা এনজয় করি, রাতেরটা রাতে দেখা যাবে ...
খাওয়া দাওয়ার ব্যবস্থা ভাল, বেশ ভাল স্বীকার করতেই হবে ... কয়েক রকমের কুকি, পাই, এগ রোল, ড্রাইড ফিশ (ঘাসের মত দেখতে, খেতে অবশ্য খারাপ না), কোক বীয়ার সোডা ... রবার্ট অবশ্য এগুলি খেতে দিল না বেশি ... এক কোণায় ইলেক্ট্রিক কুকারে কি জানি সেদ্ধ হচ্ছে, সেদিকে পাঠিয়ে দিল ...
গিয়ে দেখি ভাপা পুলির মত এক ধরণের জিনিস ... একটু পর পর স্টীম থেকে তুলে প্লেটে সাজিয়ে রাখা হচ্ছে ... আর পোলাপান গিয়ে একেকজন আটদশটা করে মেরে দিচ্ছে ...
শুভ ন‌ববর্ষ ...
উপস্থিত সুধীবৃন্দ ...
খানাদানা ...
তিন রকমের ডাম্পলিং, সাথে শুকনা মরিচের সস ...
মিস্টার ঝ্যাং, রান্নায় ব্যস্ত ...
চাংকু পোলাপাইন ...
ডাম্পলিং সহ মিস্টার রবার্ট ...
আমি প্লেট নিয়ে এগিয়ে গেলাম ... একটার পেটে খালি কাঁটা গাথব, ওমনি হাজির আমাদের চীনদেশি শিক্ষক মিস্টার ঝ্যাং, ছোঁ মেরে আমার সামনে থেকে প্লেট নিয়ে বললেন, “ডোন্ট ঈট দিস ... নট ফর ইউ” ... আরে আজিব, সমস্যা কি?
ঝ্যাং সাহেব নিজেই ব্যাখ্যা করলেন, “এইটা পর্ক, তোমরা তো নিশ্চই পর্ক খাও না ... এইগুলি নেও ... চিকেন আর ভেজ ... চিকেন কি খাও?”     
বাহ ব্যাটার বুদ্ধি আছে দেখা যাচ্ছে, সাবকন্টিনেন্টের পোলাপান পর্ক খায় না এটা খেয়াল রেখেছে, আর চিকেন কেউ খায় কেউ খায় না সেটাও খেয়াল করেছে ...
আমি অবশ্য ভেজিটেবলে গেলাম না, চিকেন মারলাম বেশ কয়েকটা ... খেতে বেশ ভাল ... এগুলির নাম নাকি “ডাম্পলিং” ... রবার্ট আর এন্থনির কাছে জানলাম এগুলি নাকি তাদের নিউ ইয়ার উৎসবের একটা অপরিহার্য অংশ ... দেশে থাকুক আর বিদেশে, ডাম্পলিং ছাড়া তাদের চলে না ...
ডাম্পলিং খেতে খেতে জিজ্ঞেস করলাম, “এটা তোমাদের কততম ইয়ার” ...
রবার্ট বলে, “ফার্স্ট ইয়ার ...”
আমিতো অবাক ... বুঝলাম প্রশ্নটা বুঝে নাই ... আবার করলাম ... অনেকক্ষণ আলোচনার পর বুঝলাম, তাদের প্রতি বারো বছরে একটা সাইকেল ... এবার একটা নতুন সাইকেল শুরু হচ্ছে ... কিন্তু টোটাল যে কত বছর বা কত নাম্বার সাইকেল চলছে কারোরই ধারণা নাই ...
আমি হাসি চাপলাম ... বাংলাদেশে দেখেছি রমনায় পয়লা বৈশাখ পালনকারী বেশিরভাগেরই বাংলা কোন সাল শুরু হচ্ছে সেটা নিয়ে কোন ধারণা থাকে না ... এখানেও একই জিনিস দেখে মজা লাগল ... 
৩ ...
চলে আসার আগে এমান্ডা (মোটাগাটা চাইনিজ মেয়ে) জানতে চাইল, “তোমাদের কি আলাদা নিউ ইয়ার আছে?”
বুক ফুলায়ে বললাম, “ইয়েস ... চোদ্দই এপ্রিল” ...
তারপরে চোদ্দই এপ্রিল বাংলাদেশে কিভাবে পালন করা হয় সেটা নিয়ে একটা বক্তৃতা দিলাম ... চাপাবাজি মনে হয় ভালই হয়েছিল, কারণ রবার্ট এমান্ডা কেভিন সবাই দেখি মুগ্ধ ... “ওয়াও দেয়ারস সো মাচ ফান!”
আমি বত্রিশপাটি বের করে কেলাতে থাকলাম ... যেন এই ফানের পুরা কৃতিতবই আমার ...
পাকি সাজিদ খুব দুঃখের সাথে জানাল, তাদের এমন কোন আলাদা নববর্ষ নাই ... শুনে আমার কেলানি আরও বাড়ল ...
৪ ...
আগে শুনেছিলাম নর্থ আমেরিকা পুরাটাই নাকি চাইনিজ দিয়ে ভরে যাচ্ছে ... সেটার চাক্ষুষ প্রমাণ পাচ্ছি কানাডা আসার পর ... যেদিকে তাকাই চাইনিজ আর চাইনিজ ... ইভেন গ্র্যাড লেভেল চাইনিজের সংখ্যা সাদাদের চেয়ে অনেক বেশি ... ক্লাসের এক কোনায় হয়তো দুয়েকটা কানাডিয়ান বসে থাকে ... আর বাকি সব নাকবোচা ...
এই চাইনিজ ছেলেগুলিকে দেখলে আসলেই শ্রদ্ধা করতে ইচ্ছা হয় ... এরা প্রচন্ড রকমের হার্ডওয়ার্কিং আর ডিটারমাইন্ড ... প্রায় কারোরই দেশে ফিরে যাওয়ার ইচ্ছা নাই ... হায়ার স্টাডি করে এখানেই সেটেল করার প্ল্যান ... আর সেই প্ল্যান বাস্তবায়নে তাদের অধ্যবসায় চোখে পড়ার মত ...
বেশিরভাগ চাইনিজই ইংরেজিতে দুর্বল ... বলতে কিংবা বুঝতে প্রথম প্রথম ভাল সমস্যায় পড়ে ... অনেককেই এখানে এসে কিছু প্রিলিমিন্যারি কোর্স করতে হয় যেগুলি চীনে পড়ায় না (এদিক থেকে বাংলাদেশ বস, যা যা দরকার সব পড়িয়ে দিয়েছে, কম বেশি যেমনি হোক) ... সব কিছু উপেক্ষা করে এরা রাতদিন পড়ে ... ইংলিশ বইয়ের কোনায় কোনায় চাইনিজ ফুটনোট লিখে ভরিয়ে ফেলে ... 
তবে এদের একটা দুর্বলতা চোখে পড়েছে, এরা টু মাচ সিস্টেমেটিক ... যেটা যেভাবে লেখা আছে সেভাবেই করবে তার বাইরে কিচ্ছু ট্রাই করবে না ... এ কারণে একটু ব্যাতিক্রমী টাইপ সমস্যা দিলে এরা ভাল ঝামেলায় পড়ে, বাঙ্গালির বিটলা বুদ্ধি তখন ভালো কাজে দেয় ... 
কে জানি বলেছিল কেমিস্ট্রি ল্যাবে কোন প্রফেসর যদি বলে বীকার পানি দিয়ে তিনবার ধুয়ে নিবা তাহলে প্রতিটা চাইনিজ সারাজীবন সেটা তিনবার করেই ধুবে, কখনো দুই বা চারবার না, ভুলে চারবার ধোয়া হয়ে গেলে সেতা রেখে আরেকটা বীকার নিবে ... এদেরকে দেখার পর মনে হচ্ছে কথাটা ভুল না ...
চাইনিজদের সম্পর্কে আরেকটা কথা প্রথম শুনেছিলাম হুমায়ূন আহমেদের বই থেকে ... যেহেতু পশ্চিমারা চাইনিজদের নাম উচ্চারণ করতে পারে না তাই এরা এদেশে আসার আগে নিজেদের জন্য একটা ওয়েস্টার্ন নাম নিয়ে নেয় ... পুরো শিক্ষাজীবন পার করে সেই নামটা নিয়ে ... এখানে এসে দেখি আসলেই কথা ঠিক ... এখানে প্রতিটা চাইনিজ ইংলিশ নামে পরিচিত ... রবার্টের আসল নাম নান ক্যাং, এন্ড্রুর নাম তাং ফে, এন্থনি আর কেভিন অন্য কোন নাম কখনোই বলে নাই তাই জানিও না, এমান্ডাও এত চমৎকারভাবে “হাই, আয়্যাম এমান্ডা” বলে যে কারও বোঝার সাধ্যও নাই যে তার আসল নামটা “ইয়েই ইয়েই” জাতীয় কিছু একটা ...
৫ ...
গত পরশু ক্লাসের শেষে ল্যাপ্টপে সচলায়তন ওপেন করেছি, পাশ থেকে রবার্ট উঁকি দেয়, “হোয়াট কাইন্ড অফ ল্যাংগুয়েজ ইজ দ্যাট?”
আমি বলি, “বাংলা” ...
রবার্ট কিছুক্ষণ খুঁটিয়ে খুঁটিয়ে দেখে ... তারপর বলে, “হাউ ক্যান ইউ রীড সাচ এ জিব্রিশ ল্যাংগুয়েজ?”
আমি আর সবুজ ভাই কিছুক্ষণ হাঁ করে তাকিয়ে থাকি, তারপরে হো হো করে হাসতে হাসতে গড়িয়ে পড়ি ...
 

ফেয়ারওয়েল ব্যাচ '০৩ ...




ইয়াহু গ্রুপসে অনেক আগে থেকেই মেইল এসেছে ... একটা না, অনেকগুলি ... 
আগের দিন রাতে মেসেন্জারে নক করে বিরজু মহারাজ ... কিরে, আসবি তো? ... 
সকালে অফিস যাওয়া মাত্র ভোলডু সাব্বিরের ফোন ... ঐ শালা, কখন বাইর হবি? ... 
গাজী, জ্যোতি, রায়হান, নুমায়ের, এমনকি নিরাসক্ত মহসীন পর্যন্ত বারবার মনে করিয়ে দেয়, ঠিক সাড়ে চারটায় বাইর হমু কিন্তু ... খবরদার কাজকাম ঝুলায়ে রাখবি না ... 
কোকেন সাবেররে ফোন দেই, কিরে যাবি না আজকে ... ব্যাটা আকাশ ফাটিয়ে হাসে ... আরে গাধা হালা, আমিতো কাইল থেইকাই আইউটি ... জুনিয়রগো লগে ঘুরতাছি ...
রওনা দিতে দিতে বিকাল হয়ে যায় ... অফিস ছুটির টাইম ... কোন ক্যাব পাইনা ... কোনরকমে একটাকে ধরি ... শালা গুলশান থেকে গাজীপুরের ভাড়া চায় সাড়ে তিনশ ... ইচ্ছা করে লাথি মারি ধরে ... কিন্তু ঠেকা তো আমার ... তাই চড়ে বসি পাঁচজন একটা ক্যাবে ... ভোলডু ভোটকা হওয়ার চিরকালীন সুবিধা পায় ... একলা পা ছড়িয়ে সামনে বসে জ্ঞানগম্ভীর বাণী ছাড়ে ... আমরা চারটা পেছনে বসে গালি দেই ...
গেটের বাইরেই গাদা গাদা পোলাপান চোখে পড়ে ... 
শাহীনের দোকানটা আগের মতই আছে ... 
গেটের আনসার মামা আমাদের দেখে পরিচয় নেওয়ার আগেই চিৎকার দেয়, মামারা ভালা আছেন নি? ... 
আমরা দাঁত কেলাই ... কিছুই বদলায়নি দেখা যাচ্ছে ...  
অডিটরিয়ামের বাইরেই দেখা হয়ে যায় অনেকের সাথে ... 
ফিয়াশ, আশফাক, সাদাত, বগলা, নাফিজ, বলদা মারুফ, বদু, খুররম, জিতু, ব্যাটম্যান (BATএ জব করে যে ম্যান) সাদ, ব্যাঙ ওশেন, মাচো রনি, নন-মাচো রনি, চাপাবাজ মিফতা, হুজুর তুষার ... সবাইরে দেখি অনেকদিন পর ... 
আদনানকে এই প্রথম দেখলাম বিয়ে করার পর ... একটু শুকিয়ে গিয়েছে মনে হল ... পরাগের কেইস উল্টা ... শ্বশুরবাড়ির দাওয়াত খেতে খেতে আরও ফুলেছে ... 
জিপিম্যান সরফরাজ চলে এসেছে কুমিল্লা থেকে ... 
দোদুল আর বিলাই চিটাগাং থেকে ... 
গুখা তানিম বরিশাল থেকে, ছয়টা ফেরি পার হয়ে ... 
বড় ভাইদের মধ্যে দীপু ভাই, রাজু ভাই, ওলিন ভাইকে দেখি ... স্টীম ইন্জিনের মত ধোঁয়া ছাড়ছে সবাই ... 
শুভ ভাই, মাহবুব ভাই আসলেন আরেকটু পরে ... 
মুখচোরা ফয়সাল ভাই এক কোণায় দাঁড়িয়ে আছেন চুপচাপ ... 
দীপু ভাই আমাদের দেখেই চিৎকার দেয়, কিরে তোদের ব্যাচের কেউ তো মনে হয় আসতে বাকি রাখস নাই ... 
আমরা হাসি ... ছোটভাইদের ফেয়ারওয়েল ... সাহস দিতে হবে না ওদের ... 
অন্য কারণটা বলি না ... বলি না যে আইইউটি  আসার ছোট্ট কোন চান্সও আমরা ছাড়ি না ... 
গতবার আমাদের ফেয়ারওয়েলে যেমন বড় ভাইরা সবাই ছিলেন ... 
এইবার বড়ভাইদের সংখ্যা অনেক কমে গিয়েছে খেয়াল করি ... আবেদীন ভাইকে চোখে পড়ে না ... অমিত ভাইকে দেখি না ... নিঝুম ভাই   নয়ন ভাইও আসেননি বোধহয় ... রুবায়েত ভাইয়ের সাথে অফিসে কথা হয়েছিল ... আসবেন বলেছিলেন ... শেষে সময় করে উঠতে পারেননি বোধহয় ... 
এমনই হয় ... সময়ের সাথে সাথে দায়িত্বের চাপ বাড়ে ... চাওয়া-পাওয়ার ব্যবধানও বাড়তে থাকে দ্রুত ... অ্যাটাচমেন্টও কি কমে যায় একটু? 
আমাদের ব্যাচের অনেকেই সামনের বার আর আসবে না ... কেউ কেউ আসতে পারবে না ... কেউ কেউ আসবে না ... 
এবার যেমন শাকিল আসতে পারে নাই ... অস্ট্রেলিয়ায় বসে সে শুধু ফটো আপলোড করতে বলে ... 
তৌফিক চলে গেছে কানাডা সদ্য বিয়ে করা বউকে রেখে ...
আতিক ফিনল্যান্ড ... সাইফ সৌদী ... 
ব্যাঙও বোধহয় চলে যাবে জার্মানী ... 
পারভেজ অফিস থেকে ছুটি ম্যানেজ করতে পারে নাই ...  
সামনের বার এই লিস্টটা আরও বাড়বে ... 
কে জানে আমি নিজেই আসতে পারবো কিনা ... 
অনুষ্ঠানটা বেশি জমেনি এবার ... তবে পোলাপানের প্রচুর চেষ্টা ছিল সেটা ভাল লেগেছে ... 
শেষ হওয়ার কিছুটা আগেই বের হয়ে আসি ... 
জুনিয়রদের মধ্যে দেখা হয় ফাহাদ, সিবগাত, রাসেলের সাথে ... কি খবর ভাইয়া ... মোটা হয়ে গেছেন দেখি ... বলেন কবে সিভি নিয়া আসব ... আরে এত চিন্তা কর ক্যান ... দেখবা কোম্পানীগুলি আইসা তোমাগো সিভি নিয়া যাইব ... ভাইয়া আরে অনুষ্ঠান কেমন লাগল ... আবার জিগায় ... ঝাক্কাস ... 
রাতের খাওয়া সারি চিরচেনা প্রিন্স হোটেলে ... বেশি ভাল লাগে না ... বেশি কাস্টমার দেখে মামাদের মাথা আউলায়ে গেছে মনে হয় ... 
খাওয়ার পরে জেমসের কনসার্ট ... নাচানাচি করি কিছুক্ষণ সব চিন্তা ঝেড়ে ফেলে ... এক ঝলক শুধু মনে হয় পাঁচ বছর আগে ফার্স্ট ইয়ারে পড়ার সময় আমরাও একটা জেমসের কনসার্ট পেয়েছিলাম ... ঠিক এই গানগুলির সাথে এভাবেই নেচেছিলাম সেদিন ... 
বেশিক্ষণ থাকতে পারিনা ... ঘড়িতে এগারটা বাজে ... আর দেরি করলে ঢাকায় ফেরা কঠিন হবে ... বের হয়ে আসি আমি আর জ্যোতি ... জেমস গাইতে থাকে আলভিদা আলভিদা ... মনে হয় যেন গানটা আমাদের জন্যই ... 
শাহানের সাথে দেখা হয় বের হওয়ার মুখেই ... বলে, ফাহিম থাইকা যাও আমার বাসায় ... সারারাত আড্ডা দিমুনে লেইকের ধারে ... ভোরে চইলা যায়ো ... 
রাজি হতে গিয়েও পারিনা ... মনে হয় পরদিন সকাল দশটায় মিটিং আছে একটা সিমেন্সের সাথে ... দুপুরের মধ্যে পিজিসিবির কানেক্টিভিটি রেডি   করতে হবে ... ফনের রিপন ভাই তাড়া দিচ্ছে দুইদিন ধরে ... 
শাহানের থেকে বিদায় নিয়ে তাই গাজীপুর-ঢাকা  লোকালে চড়ি ... 
মহাখালী মোড়ে নামা মাত্র তুমুল বৃষ্টি শুরু হয় ... মোবাইলটা ব্যাগের চিপায় লুকিয়ে ভিজতে ভিজতে হাঁটতে থাকি দুইজন ...     
(ছবিটা রাতের বেলায় তোলা আইইউটি ক্যাফেটেরিয়ার)
 

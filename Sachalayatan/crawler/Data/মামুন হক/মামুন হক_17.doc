দিন গুনছি...



আমার দীর্ঘদিনের আক্ষেপ—সময়ের ঘোড়া এত দুরন্ত গতিতে ছুটতে থাকে যে প্রায়শই এর কোন কুল কিনারা করতে পারিনা। বিশেষ করে ৯২ সালের পর থেকে জীবন যেন রকেটের গতিতে ছুটে চলেছে। বছর কেটে যায় মাসে , মাস সপ্তাহে আর সপ্তাহ দিনে। দিন শুরু হতে না হতেই শেষ। কোথায় ছুটেছি, কোথায় চলেছি জানার বা বোঝার আগেই।
কিন্তু ইদানীং সময়ের ঘোড়া ছুটছে তো নাই, খুঁড়িয়ে খুঁড়িয়েও হাঁটছে না, কেমন যেন স্থবির হয়ে আছে। আসলেই অপেক্ষার প্রহর কাটে শম্বুকের গতিতে। 
দিন গুনছি।
আর মাত্র ১০ দিন। 
বন্ধুরা বলে, তুই শেষ, গেইম ওভার। বাপ হচ্ছিস এখন বুঝবি ঠ্যালা। স্বাধীনতা শেষ, ঘুমের বারোটা, আরামের তেরোটা,গায়ে ফুঁ দিয়ে বেড়ানোর চৌদ্দটা । তার উপরে তোর আবার একসাথে একজোড়া। দুধ গরম করতে করতে হাতে কড়া পড়বে, অনিদ্রায় চোখের নিচে কালি আর দুশ্চিন্তায় মাথাজোড়া টাক দেখা দেবে। পুরান পাপীরা সাথে আরও যোগ করে আণ্ডা-বাচ্চা মানুষ করতে গিয়ে জীবন জেরবার হবার বীভৎস সব বর্ণনা।
সব শুনে আমি বলি, আমার যে আর তর সয়নারে বাপ!
প্রথমবার মা হতে যাবার উত্তেজনায় বউও আটখানা। রাতে একদম ঘুম হয়না। না পারে বেশিক্ষন শুয়ে-বসে থাকতে, না পারে একটানা কিছুক্ষন হাঁটা-চলা করতে। হাতে-পায়ে পানি চলে এসেছে, উদরের সাইজ বাড়তে বাড়তে হাউসফুল, চলে-ফেরে দুলকি চালে। ক্ষুধার কোন আগা-মাথা নেই। এই খিদে নেই বলে সন্ধ্যে বেলাতেই লেপ-কাঁথা মুড়ি দিয়ে শুয়ে থাকবে, আবার রাত দুপুরে আমাকে ঘুম থেকে উঠিয়ে বলবে চিকেন নাগেট খাব! মাঝখানে কিছুদিন গেল জলপাই খাবার নেশা। কাচা,পাকা, জারানো, ক্যানড, বোতলবন্দী কোন ধরনের জলপাইয়েরই নিস্তার মেলেনি তার হাত থেকে। কখনো অস্বস্তিতে কাতরায়, অনিদ্রায় খিস্তি করে, এত কষ্ট কেন কেবল মেয়েদেরই এ জাতীয় জটিল দার্শনিক প্রশ্নবাণে আমাকে জর্জরিত করে—তবুও  তার চোখে-মুখে অদ্ভুত এক আনন্দের আলো-ছায়া খেলা করতে দেখি। 
চারমাস পেরোবার পর থেকেই শুরু হয়েছিল কেনা-কাটার বহর। আমি শুরুতে একটু গাঁই-গুঁই করেছিলাম। পৃথিবীতে কতো অযুত-নিযুত মা ন্যূনতম সুযোগ সুবিধা ছাড়াই সন্তানের জন্ম দিচ্ছে, অনিঃশেষ প্রতিকূলতার পাহাড় ঠেলে তাদের লালন-পালন করছে—আমরা কেন যা ইচ্ছা তাই কিনে ঘর ভর্তি করবো? আমার নিজের শৈশবের কাহিনীও তাকে বলেছি—অজ পাড়াগাঁয়ের অন্ধকার ঘরে আমার জন্ম, দুধের অভাবে আটার লেই খেয়ে বেড়ে ওঠা ইত্যাদি ইত্যাদি। কিন্তু বেচারীকে টলানো যায়নি। আমিও ভেবে দেখলাম যেভাবেই দেখি এই বেচারীও তো একজন মা। পৃথিবীর লক্ষ-কোটি অভাগিনী মায়েদের দুঃখ-দুর্দশা দূর করা আমার সাধ্যের অতীত, যতই না তাঁদের জন্য আমার পরাণ পুড়ুক—কিন্তু এই একজন মা যে কিনা আমার ঘরেই থাকে,থাকবে তার মুখে হাসি ফোটানো তো আমার জন্য দুঃসাধ্য কিছু না। মায়েদের মুখে হাসি ফোটানো—নিজের ঘর থেকেই না হয় শুরু হোক। আত্মপীড়নের হাত থেকে বাঁচার সাথে সাথে নিজের সাধের কল্লাটাও বেঁচে যায় তাহলে।
কেনাকাটা এখনো শেষ হয়নি। নিজেরা কিনছি, আত্মীয়-স্বজনেরা পাঠাচ্ছে, বন্ধুরা দিচ্ছে তবুও দেখা যায় আরও এটা সেটা কতো কী বাকি রয়ে গেছে। যমজ অতিথি আসছে সে অজুহাতে বউ পারলে গোটা বেবীশপটাই বাড়িতে নিয়ে আসে। সেদিন দেখলাম এক গাদা হ্যাঙ্গার কিনে নিয়ে এসেছে কোত্থেকে যেন। বনসাঁই হ্যাঙ্গার। হাতে নিয়ে আমিও যেন গলে গেলাম। এত ছোট্ট, এত আহলাদী, এত মিস্টি সব রঙবেরঙের হ্যাঙ্গার। হয়তো এর কোন দরকারই নেই-- তবুও ওগুলোর দিকে তাকালেই মায়ার মন ভরে যায়।
জোড়া পুতুলদের ঘর সাজানো-গোছানোও চলছে প্রতিদিন। আজ এভাবে সাজানো হয় তো কাল আবার উল্টে-পালটে যায় সব। তবুও গর্ভধারিনীর মনের শান্তি মেলেনা। এভাবে না রেখে ওভাবে রাখলে বোধহয় ভালো হয়--এই চক্রের কোন শেষ দেখছিনা। এদিকে বাক্স-প্যাঁটরা, ফার্নিচার টানা হেঁচড়া করে আমার দফারফা। সামনে আরও কতো ভোগান্তি আছে তা খোদাই জানে!
নাম বাছা-বাছি নিয়ে মহা হুলস্থুল চলছে-চলবে। যদিও আমিও বউকে শুরুতেই বলেছিলাম যে নাম নিয়ে আমার তেমন মাথা ব্যথা নেই। সমস্ত কষ্ট-যন্ত্রণা সইতে হচ্ছে তাকে, বাচ্চাগুলো ভূমিষ্ঠ হবার পরেও স্টিম রোলার চলবে মূলত তার উপর দিয়েই—সুতরাং নাম বিষয়ক সিদ্ধান্ত নেবার একছত্র মালকিন সে নিজেই। তখনো বুঝিনি বেচারীকে কতো বড়ো ঝামেলায় ফেলতে যাচ্ছি। দুনিয়ার সমস্ত নামের সাইটে দিনরাত ঘাঁটাঘাঁটি করে সে বিশাল তালিকা সে বানালো তাতে মোটামুটি তিন ফর্মার একটা ছড়ার বই হয়ে যায়। তারপর শুরু হলো প্রতিটা নামের চুলচেরা বিশ্লেষণ, আর আমি ছাড়া আর কেউ যেহেতু জানেনা যে ছেলে না মেয়ে আসছে আমাদের ঘরে তাই এই প্রক্রিয়ার এক সদস্য বিশিষ্ট সক্রিয় উপদেষ্টা কমিটির কর্মী-সভাপতি সব কিছুই এই শর্মা। যাই হোক অনেক আলোচনা, গবেষণা ইত্যাদির পরে নাম বিষয়ে আমরা মোটামুটি একটা সিদ্ধান্তে পৌছাতে পেরেছি—আর কিছুদিন ধৈর্য্য ধরেন সবাই জানতে পারবেন।
আমাদের বাড়ির মিনিপুষিটা বেশ কিছুদিন ধরে খুব অস্থির। বউ এখন আলাদা শোয়—গেস্ট রুমে। রাতে তার ঘুম হয়না আগেই বলেছি, তাই সে ঘরে রাত জেগে পড়াশোনা করে , কম্প্যু নাড়ে বা টিভি দেখে। আমার যেহেতু সকালে উঠেই অফিসে যেতে হয়, ঘুম আমার জন্য ফরজ। মিনিটা আগে আমাদের শোবার ঘরেই থাকতো। ইদানীং শুধু বউ যে ঘরে থাকে সেখানে যাবার জন্য পাগল হয়ে যায়। দরজা খোলা পেলেই এক লাফে খাটে, খাটের পাশেই জানালা—পর্দা দিয়ে ঢাকা। বেড়ালটা সেই পর্দার ওপাশে যাবার জন্য হুলস্থুল বাঁধিয়ে দেয়। একদিন বিরক্ত হয়ে পর্দা সরিয়ে দিলাম। এতে যদি পুষিটা পাগলামী কিছুটা কমে। কৌতুহলী হয়ে নিজেও তাকাই পর্দার ওপারে। দেখি জানালার ওপাশে কার্নিশ।  কার্ণিশের উপরেই বাসা বেঁধেছে একটা পায়রা। আর পায়রায় কোল ঘেঁষে শুয়ে আছে ছোট্ট দু’টো পায়রার ছানা। পর্দার ওপাশে পায়রা ঘুমায় তার ফুটফুটে দুই বাচ্চা কোলে—আর এপাশে বউ ঘুমায় তার মধ্যে বেড়ে উঠতে থাকা এক জোড়া শিশু নিয়ে।
মাঝে মাঝে মনে হয় বাঁচার জন্য পিথিমী আসলে খুব একটা খারাপ জায়গা না।
অনেক বকবক করলাম। এ জাতীয় অভিজ্ঞতার মধ্য দিয়ে আপনাদের অনেকেই আগে গিয়েছেন, অনেকে সামনে যাবেন। তাই এই আবেগের বাড়াবাড়ি দেখে বিরক্ত হবেন না আশাকরি।
আপাতত সকলের দোয়াপ্রার্থী। সদ্যজাত শিশুর লালন-পালন সংক্রান্ত উপদেশ-পরামর্শ ভিক্ষার পালাও আসছে সামনে।
যেহেতু যমজ তাই বিশেষজ্ঞ ডাক্তারদের পরামর্শ অনুযায়ী সার্জারীর মাধ্যমে ওদের পৃথিবীতে আনার সিদ্ধান্ত নেয়ে হয়েছে। আমার জন্মদিন ফেব্রুয়ারীর ৬ তারিখে। ডাক্তার প্রথমে জানালো সে দিনই হবে অপারেশন। শুনে মিশ্র প্রতিক্রিয়ায় আটকে ছিলাম অনেকটা সময়। গত বিষ্যুদবারে  ডাক্তার তারিখ বদলে করলো  আরও একদিন আগে -- ফেব্রুয়ারীর পাঁচ তারিখে। জন্মদিনে এর চেয়ে ভালো উপহার আর কী হতে পারে?
আর মাত্র দশ দিন...


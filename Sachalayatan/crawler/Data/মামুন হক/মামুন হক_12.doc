 বাড়ি গেল আলী হোসেন



 এই লেখায় আপনাদের আলী হোসেনের দুর্ভাগ্যের কথা জানিয়েছিলাম। আজকে সেই ব্যাপারটার একটা সুরাহা হলো।   দীর্ঘ পাঁচ মাসের কবর-শ্মশানের টানাটানি, সরকারী-বেসরকারী অফিসে দেন-দরবার, সচিবালয়-দূতাবাস-আইন-আদালত- ডাক্তার-হাসপাতাল-পুলিশ-আবেদন-নিবেদন-হতাশা-দাঁতে দাঁত চাপা -নির্বিষ দীর্ঘশ্বাস সব মিলিয়ে সে এক নিদারুণ অভিজ্ঞতা বটে। ভুল সময়ে ভুল জায়গায় মরে গিয়ে লাল ফিতার দৌরাত্মে মাসের পর মাস তাইওয়ানের হিমাগারে আটকে থাকার পর আজ জুম্মাবাদ তাইপে মসজিদে তার নামাজে জানাজা অনুষ্ঠিত হয়। তারপর রাতে সাড়ে আটটার থাই এয়ারলাইন্সের কার্গো বিমানে তাকে বাড়ির পথে উঠিয়ে দেয়া হয়েছে। কাল দুপুর নাগাদ সে ঢাকা পৌছে যাবে। তার ছোট ভাইয়ের সাথে কথা হয়েছে, এয়ারপোর্টের বাকি আনুসাঙ্গিকতা সারতে সে হাজির থাকবে। আলী হোসেনের বাবাও ফিরে আসছেন সৌদি আরব থেকে, ছেলেকে শেষ দেখা দেখতে। আর তার মা তো বাড়িতেই আছেন, ছেলের অপেক্ষায়। 
আলী হোসেন নামী দামী কেউ না, দেশ-দশের উন্নতিতে তার বড় কোন অবদানের রেকর্ড নাই, জীবিত বা মৃত অবস্থায় তার দেশে ফেরায় বিরাট কোন ক্ষতিবৃদ্ধিও নাই-- কিন্তু সে আমাদের মাটির ভাই। বিদেশে মরে পঁচার চাইতে তার কপালে দেশের মাটি জুটবে, তার বাপ-মা-ভাই-বোন, আত্মীয়-স্বজন, পাড়া-প্রতিবেশি, বন্ধু-বান্ধব তাকে শেষ বিদায় জানাবার সুযোগ পাবে সেটা ভাবতেই ভালো লাগছে। এতটুকু সম্মান তার জন্মগত অধিকার।
আগের লেখাটায় অনেক দুঃখ/হতাশার কথা বলছি, আজকে আর নতুন করে কাউরে শাপ-শাপান্ত করতে ইচ্ছা করছেনা। করেও লাভ নাই, না করেও লস নাই। তার চেয়ে বরং এই প্রক্রিয়ার সাথে যুক্ত সবাইকে ধন্যবাদ আর কৃতজ্ঞতা জানিয়ে যাই।
এই ঘটনার কথা শুনে সরকার যতোটাই নির্লজ্জ দায়িত্বজ্ঞানহীনতার পরিচয় দিয়েছে, দেশ-বিদেশের সাধারণ মানুষ ততটাই সাহায্যের হাত বাড়িয়ে দিয়েছেন। মনে পড়ে ফুটপাতের সেই দোকানীর কথা। লোকমুখে শুনে সে তার সারা জীবনের সঞ্চয় নিয়ে হাজির হয়েছিল, যদিও সেটা গ্রহণের প্রয়োজন পড়েনি, তবুও তাকে ধন্যবাদ জানাই।
তাইওয়ানে আরেক প্রবাসী বাংলাদেশী মনজুরুল ইসলাম ভাই আমার ঘর-সংসার নিয়ে ইদানিং অতিরিক্ত ব্যস্ত হয়ে যাবার সময়টায় দারুণ  আন্তরিকতায় সব সামাল দিয়েছেন, প্রায় প্রতিদিন ফোনে যোগাযোগ রেখেছেন বাংলাদেশ-তাইওয়ান-হংকং-সৌদী আরবে অবস্থিত সকল পক্ষের সাথে--আমার চাইতেও বহুগুণ দক্ষতায়। তাকেও আন্তরিক ধন্যবাদ।
বেশ কয়েকজন সচল প্রত্যক্ষ এবং পরোক্ষভাবে সাহায্য করেছেন। আপনাদের ধন্যবাদ না দিলেও চলে জানি, কিন্তু ভালোবাসা আর কৃতজ্ঞতা জানবেন।
পুরো ঝামেলাটা নিজের ঘাড়ে উঠিয়ে নিয়ে যিনি জান লড়িয়ে দিয়েছেন, যার সদয় সক্রিয়তা ছাড়া এই কাজটা শেষ করাই বোধহয় অসম্ভব হয়ে  দাঁড়াতো তিনি তাহির চৌধুরী, পাকিস্তানী বংশোদ্ভূত তাইওয়ানিজ। মানবিক কারণেই তিনি সর্বান্তকরণে দিন-রাত খেটেছেন আলী হোসেনকে তার জন্মভূমির কাছে ফিরিয়ে দিতে, আমিও একজন মানুষ হিসেবেই তাকে অশেষ ধন্যবাদ জানাই।
 এমন দুর্ভাগ্য যেন আর কারও না হয়, এমন লেখা যাতে আর কাউকে লিখতে না হয়, আমাদের দেশ যেন তার নাগরিকদের ন্যূনতম সম্মান দিতে শেখে,কিছুটা হলেও দায়িত্বশীল হয় --এই কামনাই করছি।
আমার মাটির ভাই আলী হোসেন, আপনার শেষ যাত্রা শুভ হোক।


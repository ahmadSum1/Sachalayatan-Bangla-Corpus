অণুগল্পঃ অণুগল্প



বিছানায় হেলান দিয়ে রাশেদ কলম কামড়াচ্ছে। নতুন ধরনের এক ছোট গল্পের প্রতিযোগিতায় লেখা জমা দেবার শেষ দিন কাল । গুনে গুনে একশ’শব্দের মধ্যে লেখার নিয়ম। গল্পটা মাথায় আছে কিন্তু কলমে আসছেনা। খুব ব্যতিক্রমধর্মী কিছু হওয়া দরকার, একেবারে পাঠকের মাথায় বাড়ি দিয়ে দিতে হবে। আজকাল সাপের কামড় খেলেও লোকে মরেনা, স্বাভাবিক খাবারেও খিদে মেটেনা, কুড়ালের জাউ ভালো পায়। রাশেদ ঝুঁকে পড়ে মেঝে থেকে কলমের মাথাটা খুঁজে নেয়। নরম সরম মাথা কামড়াতে আরাম বেশি। বেশ কয়েক লাইন লেখার পরে থামে, পড়ে মনে হয় কিছুই হয়নি।
পাশ থেকে স্ত্রী বলে -‘ শেষ হয়নি? কয়টা শব্দ হয়েছে?’
রাশেদ দীর্ঘশ্বাস ফেলে বলে- ‘ সাতানব্বইটা’


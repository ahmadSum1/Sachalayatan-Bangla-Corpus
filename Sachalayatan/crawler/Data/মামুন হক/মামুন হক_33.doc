দ্য অ্যালকেমিস্ট-৫




দ্য অ্যালকেমিস্ট-৪
‘এগুলো নাও’- রত্নখচিত বর্মের ঠিক মাঝখানে বসানো একটি সাদা আর একটি কালো পাথর তুলে নিয়ে বৃদ্ধ বললেন। 
“এদের নাম উরিম আর থুমিম। কালোটি ‘হ্যা’ সূচক আর সাদাটি তার বিপরীত। তুমি দৈব ইশারা বুঝতে না পারলে এগুলো তোমার কাজে আসবে। তবে সব সময় উদ্দেশ্যমূলক প্রশ্ন করতে হবে” ।
“কিন্তু, যতটা সম্ভব নিজের সিদ্ধান্ত নিজেই নেয়ার চেষ্টা করবে। গুপ্তধনের সন্ধান পিরামিডের কাছে গেলে পাবে, এটা তুমিই আগেই জানতে। আমি তোমার কাছ থেকে পারিশ্রমিক নিচ্ছি সিদ্ধান্ত নিতে তোমাকে সাহায্য করার কারণে”।
ছেলেটি পাথর দু’টিকে একটি থলেতে ঢুকিয়ে রাখল। এখন থেকে সব সিদ্ধান্ত সে নিজেই নেবে।
“মনে রেখ সব কিছু মিলে আসলে একটাই সত্ত্বা এবং এর বাইরে আর কিছু নেই। ভুলেও দৈব ইশারার ভাষা ভুলে যেওনা। এবং সবচেয়ে গুরুত্বপূর্ণ কথাটি হলো- শেষ পর্যন্ত তোমার অদৃষ্টকে অনুসরণ করে যাবে” ।
“তবে আমি যাবার আগে তোমাকে একটা ছোট গল্প বলে যাই।
“কোন এক ব্যবসায়ী পৃথিবীর সবচেয়ে জ্ঞানী লোকটির কাছে তার ছেলেকে পাঠালেন। সুখী হবার রহস্য জেনে আসতে। দীর্ঘ চল্লিশ দিন একটানা মরুভূমির মধ্য দিয়ে পথ চলে ছেলেটি অবশেষে পাহাড়ের উপরে অবস্থিত একটি চমৎকার প্রাসাদের সামনে এসে পৌছাল। জ্ঞানী লোকটি সেই প্রাসাদেই বাস করতেন।
“কোন দরবেশ বা সাধু-সন্ন্যাসী দেখার পরিবর্তে ছেলেটি প্রাসাদের দরবারে প্রবেশ করে বিশাল এক কর্মযজ্ঞ দেখতে পেল। ব্যবসায়ীরা আসছে-যাচ্ছে, ঘরের কোনায় কোনায় লোকজন ছোট ছোট দলে ভাগ হয়ে আলাপ-আলোচনা করছে, একটা বাদক দল সুমধুর সঙ্গীত পরিবেশন করছে, একদিকে খাবারের আয়োজন-- ঐ অঞ্চলের সবচেয়ে সুস্বাদু আর দামী সব খাবার শোভা পাচ্ছে সেখানে। জ্ঞানী লোকটি ঘুরে ঘুরে সবার সাথে কথা বলছিলেন, ছেলেটিকে প্রায় দুই ঘন্টা অপেক্ষা করতে হলো তার দৃষ্টি আকর্ষনে সক্ষম হতে। 
“জ্ঞানী লোকটি খুব মনোযোগ দিয়ে ছেলেটির আসার কারণ শুনলেন, কিন্তু বললেন যে এই মুহূর্তে সুখী হবার রহস্য ব্যাখ্যা করার সময় তার হাতে নেই। তিনি তাকে প্রাসাদের চারপাশ সব ভালোভাবে ঘুরে দেখে আরও ঘন্টা দুয়েক পর ফিরে আসতে বললেন। 
“তবে এই সময়ের জন্য আমি তোমাকে একটা কাজ দেব’- জ্ঞানী লোকটি একটি ছোট চামচের উপরে দু’ফোটা তেল ঢেলে সেটা ছেলেটির হাতে ধরিয়ে দিয়ে বললেন। 
“যতই ঘোরাঘুরি কর খেয়াল রাখবে চামচ থেকে তেল যেন গড়িয়ে পড়ে না যায়’।
“ছেলেটি খুব সাবধানে প্রাসাদের নানা সিড়িপথ দিয়ে ওঠানামা করে খুব ঘুরল, কিন্তু একটিবারও চামচের উপর থেকে চোখ সরালো না। দু’ঘন্টা পর সে আবার সেই জ্ঞানী লোকের কাছে গিয়ে হাজির হলো।
“কী কী দেখলে? খাবার ঘরের দেয়ালে ইরানী নকশী কাঁথাটি দেখেছ? ঐ বাগানটি দেখেছ যেটা সাজাতে  প্রধান মালির প্রায় দশ বছরের পরিশ্রম ব্যয় হয়েছে? গ্রন্থাগারে চামড়ার উপরে লেখা পান্ডুলিপিগুলো চোখে পড়েছে?’—জ্ঞানী লোকটি জানতে চান।
ছেলেটি খুব বিব্রত হয়ে জানালো যে সে কিছুই ভালোভাবে দেখেনি। পুরো সময়টাই সে চামচের দিকে খেয়াল রেখেছে যাতে তেল উপচে পড়ে না যায়।
“তাহলে আবার যাও, গিয়ে খুব ভালো করে দেখ আমার পৃথিবীর বিস্ময়গুলোকে। কাউকে বিশ্বাস করার আগে তার ঘর-বাড়ী ভালো ভাবে চিনে নিতে হয়। 
“নিশ্চিন্ত হয়ে ছেলেটি আবার চামচ হাতে নিয়ে প্রাসাদের সবকিছু ঘুরে ঘুরে দেখতে লাগল। এবারে সে দেয়ালচিত্র গুলো খুব খুঁটিয়ে খুঁটিয়ে দেখল। বাগান দেখল, চার পাশের নয়ানভিরাম ছোট পাহাড় গুলো দেখল, ফুলের সৌন্দর্য উপভোগ করল। যে দিকেই তাকায় ফুলেল রুচির ছাপ চোখে পড়ে। দেখা শেষে সে জ্ঞানী লোকটির কাছে ফিরে গিয়ে সব সবিস্তারে বর্ণনা করল। 
“কিন্তু চামচের উপরে যে দু’ফোটা তেল ছিল তার কী হলো?’— জ্ঞানী লোকটি জানতে চাইলেন।
“ছেলেটি চমকে উঠে চামচের দিকে তাকিয়ে দেখে সব তেল কখন গড়িয়ে পড়ে গেছে সে খেয়ালও করেনি। 
“শোন ছেলে, তোমাকে দেয়ার মতো উপদেশ আমার কাছে শুধু একটিই আছে। সুখী হবার রহস্য হলো পৃথিবীর সব বিস্ময়কর সৌন্দর্যকে চোখ খুলে দেখা, কিন্তু চামচের উপরে থাকা তেলের ফোটার কথা একেবারেই ভুলে না গিয়ে’—পৃথিবীর সব জ্ঞানী লোকের গুরু বললেন” ।
রাখাল ছেলেটি চুপ রইল। সে বৃদ্ধ রাজার বলা গল্পটির অর্থ বুঝতে পেরেছে। রাখাল হয়তো ভ্রমণপিয়াসু হতে পারে, কিন্তু কখনই পশুপালের কথা ভুলে যাওয়া চলবেনা।
বৃদ্ধ লোকটি ছেলেটির দিকে গভীর দৃষ্টিতে তাকালেন, তার পর দুই হাত একসঙ্গে করে অদ্ভুৎ অঙ্গভঙ্গিতে ছেলেটির মাথার উপরে কিছু ইশারা করলেন। 
তারপর তার ভেড়াগুলো বুঝে নিয়ে দৃষ্টিসীমার বাইরে চলে গেলেন।
			***********
তারিফিয়ার সবচেয়ে উঁচু জায়গাটিতে একটা পুরানো দুর্গ আছে, মুরদের তৈরী। দুর্গের দেয়ালের উপর থেকে আফ্রিকা দেখা যায়। সালেমের রাজা মেলশিজদেক সেদিন দুপুরা দুর্গের দেয়ালের উপরে বসে চোখে মুখে ল্যাভেন্টার বাতাসের ছোঁয়া অনুভব করছিলেন। ভেড়াগুলো কাছেই অস্থির ভাবে চরে বেড়াচ্ছিল, এখনও নতুন মালিকে অনভ্যস্ত আর হঠাৎ ঘটে যাওয়া পরিবর্তনের ধাক্কায় উত্তেজিত। তারা কেবল খাবার আর পানি পেলেই খুশী।
মেলশিজদেক ছোট একটি জাহাজকে বন্দর ছেড়ে চলে যেতে দেখলেন। ছেলেটির সাথে তার আর কোনদিনই দেখা হবেনা, যেমন হয়নি এক দশমাংশ পারিশ্রমিক আদায়ের পর ইব্রাহিমের সাথে আর কখনও । সেটাও ছিল তার কাজ।
ঐশ্বরিক শক্তির কোন প্রত্যাশা থাকা উচিত না, কারণ তাদের অদৃষ্ট বলে কিছু নেই। কিন্তু মেলশিজদেক মনে প্রাণে ছেলেটির সাফল্য কামনা করলেন।
এটা দুঃখজনক যে সে অচিরেই আমার নাম ভুলে যাবে, আমার উচিৎ ছিল তাকে আরও কয়েকবার  মনে করিয়ে দেয়া –তিনি ভাবলেন। তাতে করে সে আমার বিষয়ে কথা বলতে গেলেই পরিচয় হিসেবে বলতে পারত যে মেলশিজদেক আমার নাম, আমি সালেমের রাজা। 
তিনি খানিকটা অপ্রস্তুত ভঙ্গিতে আকাশের দিকে তাকিয়ে বললেন, “ প্রভু, আমি জানি যে এটা সব ক্ষুদ্রতার ক্ষুদ্রতা ছাড়া আর কিছু নয়, কিন্তু একজন বৃদ্ধ রাজাকে মাঝে মাঝে একটু অহংকারীও হতে হয়”।


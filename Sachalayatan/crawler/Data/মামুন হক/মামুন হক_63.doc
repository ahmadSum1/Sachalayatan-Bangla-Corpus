তাইওয়ানের রূপকথা



চন্দ্র-সূর্য হ্রদের কাহিনী
অনেক কাল আগের কথা। সে সময়ে শাও নামের এক উপজাতি তাইওয়ানের মধ্যাঞ্চলে পাহাড়ী এলাকায় বস বাস করত। উপজাতির লোকজন ভুট্টা, টারো, ধান ইত্যাদির আবাদ করত। মাঝে মাঝে তারা মাছ ধরতে বা শিকার করতেও যেত। তাদের জীবন ছিল বেশ নির্ঝঞ্ঝাট , শান্তিময়।
কোন এক রোদে ঝলমল সকালে, শাও লোকজন যখন মনোযোগ দিয়ে ক্ষেতে-খামারে কাজ করছিল , তখন হ ঠাৎ করে  গগনবিদারী শব্দে আকাশ-বাতাস প্রচন্ড ভাবে কেপে ওঠে। আকাশের দিকে তাকিয়ে ভয় পেয়ে সবাই চিৎকার করে বলে -
" হায় কি সর্বনাশ! সূর্যটা যেন কোথায় হারিয়ে গেল!!"
তারা বিশ্বাস করতে পারছিলনা যে তাদের চোখের সামনে থেকে এত শক্তিশালী আর উজ্জ্বল সূর্যটা এভাবে ঊধাও হয়ে যেতে পারে। চারদিকে অন্ধকারের ঘনঘটা নেমে এল, উপায়ান্তর না দেখে তারা এক অপরের সাহায্যে ধীরে ধীরে নিজ নিজ বাড়ীতে চলে আসল।
সৌভাগ্যবশত সে রাতে আকাশে চাঁদ উঠল। চাঁদের আলোর সাহায্যে লোকজন ঘর-গৃহস্থালির টুকটাক কাজ করতে শুরু করে। হঠাৎকরে আরেকটা প্রচন্ড শব্দে সবকিছু কেপে উঠল, ঘর-বাড়ি সব ভেঙ্গে পড়ার উপক্রম হয়। আকাশের দিকে তাকিয়ে সবাই অসহায়ভাবে কেঁদে ওঠে-
" হায়! চাঁদটাও হারিয়ে গেল! আমরা এখন কি ভাবে বাঁচব?"
সবাই সাংঘাতিক ভয় পেয়ে গেল, কিন্তু বুঝতে পারলনা কিসের অভিশাপে তাদের ভাগ্যে এমন দুর্ভোগ নেমে আসল।
সেইদিন থেকে আকাশে চাঁদ বা সূর্য কোনটাই আর দেখা দিলনা। অন্ধকারে ছেয়ে গেল সমস্ত পৃথিবী। ক্ষেতের ফসল নষ্ট হয়ে গেল, মাছেরা হারিয়ে গেল আরো গভীর পানিতে, কলি থেকে ফুল আর ফুটলনা, গবাদিপশুগুলো কেমন প্রানহীন হয়ে গেল। সবাই চিন্তা করে সূর্য ছাড়া তারা কিভাব বাঁচবে, কিন্তু ভেবে চিন্তে কোন রাস্তা বের হয়না।
ওখানকার এক নতুন দম্পতি, দাচেং আর শুইশি চিয়ে ভুট্টা চাষ করে জীবন ধারন করত। সূর্য উধাও হয়ে যাওয়ায় তাদের সব ফসল ধ্বংস হয়ে গেল। একদিন শুইশি চিয়ে তার স্বামীকে বলল-
" যদি সূর্য আর কোন দিন দেখা না দেয়, তাহলে গ্রামের সবাই না খেতে পেয়ে মরে যাবে। আমাদের একটা উপায় বের করা দরকার।"
দাচেং সম্মতি জানিয়ে বলে- " আমার ধারনা সূর্য কোন এক গভীর উপত্যকার নীচে  আটকে পড়েছে। চলো আমার সেটা খুজে বের করি।"
পরদিন তারা দৃঢ় সংকল্প নিয়ে গভীর জঙ্গলের মধ্য দিয়ে সূর্যের সন্ধানে যাত্রা শুরু করে। তাদের দু'জনের হাতেই একটি করে মশাল ছিল। আসীম সাহসের সাথে তারা অনেক পাহাড়, জঙ্গল, নদী পাড়ি দেয়। একটার পর একটা মশালও জ্বলতে জ্বলতে শেষ হয়ে যায়, কিন্তু সূর্য বা চাঁদের দেখা মেলেনা। সমস্ত পৃথিবী অন্ধকার চাদরে ঢাকা।
অবশেষে তারা একদিন বিশাল এক পাহাড়ের চূড়ায় উঠে পড়ে। শুইশিচিয়ে দূরে কোথাও হাল্কা একটু আলোর আভা দেখতে পেয়ে চিৎকার করে ওঠে-
"ঐ যে দেখ! হ্রদের মধ্য থেকে কিসের যেন আলো বেরিয়ে আসছে। আমার মনে হয় চাঁদ আর সূর্য ওখানেই লুকিয়ে আছে।"
দাচেং উত্তেজিত হয়ে উঠল, সে খুশিতে আত্মহারা হয়ে বলে-
" ঠিক বলেছ! আমারো তাই ধারনা। পেয়েছি! আমরা চাঁদ-সূর্য দু'টোকেই খুজে পেয়েছি!"
তারা দৌড়ে হ্রদের ধারে চলে গেল, গিয়ে যা দেখল তাতে তাদের চোখ ছানাবড়া। ভয়ংকর দুইটা ড্রাগন দু'টো আগুনের বল নিয়ে লোফালুফি করে খেলছে, আর সেই খেলনা গুলোই হল চাঁদ আর সূর্য।
" এখন বুঝতে পারছি চাঁদ-সূর্য কিভাবে উধাও হল। এই ড্রাগনগুলো তাদের খেলনা বানাতে তাদের চুরি করেছে।"- দু'জনে একসাথে বলে উঠল। দাচেং আর শুইশিচিয়ে খুব রেগে গেল, তারা ইচ্ছা  চাঁদ-সূর্যকে উদ্ধার করে আকাশে ফিরিয়ে দেয়া কিন্তু ড্রাগনের ভয়ে তারা হ্রদের বেশী কাছে যেতে পারছিলনা। তারা বড় একটা পাথরের উপরে বসে ভাবতে লাগল কিন্তু কোন বুদ্ধি খুজে পেলনা।
হঠাৎ তারা যে পাথরটির উপর বসে ছিল সেটার নীচ থেকে সাদা ধোঁয়া বেরোতে লাগল। দাচেং সমস্ত শক্তি জড়ো করে ধাক্কা দিয়ে পাথরটি সরিয়ে তার আড়ালে লুকিয়ে থাকা একটি গুহামুখ আবিষ্কার করে। গুহার অনেক ভেতর থেকে ধোয়া বেরোচ্ছিল, শুইশিচিয়ের মনে হল গুহার মধ্যে কেউ বাস করে। তারা ভেতরে গিয়ে রহস্যের সমাধান করতে সিদ্ধান্ত নিল। আঁকাবাকা গুহাপথে তারা চলতে থাকে,  চারপাশ স্যাঁতসেতে, অন্ধকার যেন আরো ঘনিয়ে আসে ।  এক পর্যায়ে তারা লাল একটা আগুনের কুন্ড দেখতে পায়। ধোঁয়া এখান থেকেই আসছে। চারদিকে তাকিয়ে তারা বুঝতে পারে যে  এটি একটি রান্না ঘর, ঘরের এক কোনে সাদা চুলের এক বৃদ্ধা রান্না করছেন।
শুইশিচিয়ে নরম ভাবে প্রশ্ন করে; " কেমন আছেন ?"
বৃদ্ধা খুব আশ্চর্য হয়ে ধীরে ধীরে মাথা উঠিয়ে আগন্তুকদের দেখে,-
" তোমরা আবার কোত্থেকে এলে? আমি কত বছর কোন মানুষ দেখিনা। অনেক বছর আগে এই বদমাশ ড্রাগনগুলো আমাকে ধরে নিয়ে এসে এখানে বন্দী করে। সেই থেকে আমার আর মুক্তি নেই, তার উপর প্রতিদিন আমাকে ওদের রান্না করে খাওয়াতে হয়।"
দু'জনে এবার তাদের আসার ঘটনা খুলে বলে। সব শুনে বৃদ্ধা মাথা নাড়ায়-" এই ড্রাগনগুলো খুব ভয়ংকর, তোমরা এদের লড়াইয়ে হারাতে পারবেনা।"
কিন্তু দমে না গিয়ে তারা জানায় যে করেই হোক তারা চন্দ্র-সূর্যকে উদ্ধার করেই ছাড়বে । তাদের সংকল্পে বৃদ্ধাও সাহসী হয়ে ওঠেন। একটু ভেবে বলেন -
" একটা উপায় বোধ হয় আছে। আমি একবার ওদের বলতে শুনেছি যে আলি পর্বতের নীচে লুকানো স্বর্ণের কাঁচি আর আর কুড়াল যদি কেউ ওদের গায়ে ছুড়ে দেয় তাহলে দু'জনেই কেটে টুকরা টুকরা হয়ে যাবে। তোমরা যদি ঐ পর্বতের নীচ থেকে ওগুলো উদ্ধার করে নিয়ে আসতে তাহলে হয়তো লড়াইয়ে ড্রাগন দু'টোকে হারাতে পারবে।"
দাচেং সাহসের বৃদ্ধাকে অভয় দেয়-" আমরা যে করেই হোক ঐ স্বর্ণের কাঁচি আর কুড়াল খুজে বের করবই, তারপর ড্রাগনগুলোকে মেরে চন্দ্র-সূর্য আর তোমাকে উদ্ধার করব।"
তরুন দম্পতি অনেকদিন পথ চলে আলি পর্বতের পাদদেশে এসে হাজির হয়। তারপর সব ভুলে পর্বতের মাটি খুড়তে শুরু করে। দিন যায়, রাত যায়, আলি পর্বত বিশাল এক গর্তে পরিনত হয়, হঠাৎ মাটির নীচে তারা দু'টো সোনালী কিছু দেখতে পায়।
" ওগুলো নিশ্চয়ই সেই স্বর্ণের কাঁচি আর কুড়াল!"- তারা আনন্দে চেচিয়ে ওঠে।
যাদুকরী কাঁচি আর কুড়াল নিয়ে তারা তখনই হ্রদের দিকে যাত্রা শুরু করে। পাহাড়-জঙ্গল ডিঙ্গিয়ে তারা যখন হ্রদের কাছে পৌছায় ড্রাগনদু"টো তখনও তাদের 'অগ্নি-গোলক' নিয়ে খেলছিল। দাচেং প্রথমে স্বর্ণের কাঁচিটি হ্রদের পানিতে ছুড়ে ফেলে, ওটা গিয়ে পড়ে একটা ড্রাগনের গায়ে আর সাথে সাথেই সেটা টুকরা টুকরা হয়ে যায়। সমস্ত হ্রদের পানি রক্তে লাল হয়ে ওঠে। শুইশিচিয়ে সোনালী কুড়ালটি ছুড়ে মারে অন্য ড্রাগনটির গায়ে, বিকট চিৎকার করে সেটিও ছিন্ন-ভিন্ন হয়ে যায়। খেলা বন্ধ হয়, চন্দ্র-সূর্য হ্রদের পানিতে ভাসতে থাকে।
ড্রাগনগুলোকে মেরে ফেলার পর তারা গিয়ে সেই বৃদ্ধাকে উদ্ধার করে নিয়ে আসে। কিন্তু সমস্যার শেষ হয়না, চাঁদ আর সূর্যকে কিভাবে আবার আকাশে ফেরৎপাঠাবে এটা নিয়ে  তারা অনেক ভেবেও কোন  রাস্তা বের করতে পারেনা। তখন বৃদ্ধা  তাদের জানান যে তারা যদি ড্রাগনের চোখ খেতে পারে তাহলে মুহূর্তেই অনেক লম্বা-চওড়া আর শক্তিশালী হয়ে যাবে, তখন আকাশের চাঁদ-সূর্য যায়গামত বসিয়ে দিতে আর কোন সমস্যা হবেনা।
একথা শুনে তারা দু'জনেই হ্রদে ঝাপিয়ে পড়ে ড্রাগনের চোখ খুলে এনে খেয়ে ফেলে। সাথে সাথেই তারা দু'জনেই ধীরে ধীরে বড় হয়ে উঠতে শুরু করে । বড় হতে হতে তারা পাহাড়ের মত বিশাল হয়ে যায়। তখন দু'জনে মিলে একসঙ্গে সূর্যকে ধরে আকাশের দিকে জোড়ে ছুড়ে দেয়। সূর্য উড়তে উড়তে আকাশের মাঝে গিয়ে থেমে যায়, তারপর আবার মাটিতে ফিরে আসে। তারা বার বার চেষ্টা করে কিন্তু একই ব্যাপার ঘটে। বৃদ্ধা সাহায্যে এগিয়ে আসেন। তিনি জানান হ্রদের পাড়ে যে পাম গাছ গুলো আছে ওগুলো দিয়ে সূর্যকে ধরে আকাশে তুলে দিতে, তাহলেই সূর্য তার কক্ষপথ ফিরে পাবে। তারা তাই করে। দুই গাছের মাঝে সূর্যকে আটকে মাঝা আকাশে তুলে ধরে রাখে সারা দিন, সূর্য আস্তে আস্তে তার পুরোনো কক্ষপথে অভ্যস্ত হয়ে উঠে নিজে নিজে চলতে শুরু করে। রাত নেমে যাওয়ার পর তারা চাঁদকেও একই পদ্ধতিতে আকাশে ফেরৎ পাঠায়। 
 পৃথিবী  আবার আলোয় ঝল মলে হয়ে ওঠে। ক্ষেতে ফসল ফলে, গাছে ফুল ফোটে, মানুষের মুখে হাসি ফিরে আসে। সুর্যাস্তের পর আকাশে চাঁদ ওঠে, মানুষ চাঁদের আলোয় পথ চলে। 
কিন্তু দাচেং আর শুইশিচিয়ে আশংকা করে যে হয়তো আবার অন্য কোন ড্রাগন এভাবে চন্দ্র-সূর্যকে আবার চুরি করতে পারে, তাই তারা ড্রাগন হ্রদের পাশে দিন রাত পাহারা দিতে থাকে। অনেক বছর পরে তাদের বিশাল দেহ দু'টি পর্বতে পরিনত হয়। সে দু'টোর নাম আজ  দাচেং পর্বত আর শুইশি পর্বত। আর সেই হ্রদটিকে বলা হয়   ' চন্দ্র-সুর্য্য হ্রদ' ।
বিঃদ্রঃ সেই তরুন দম্পতির প্রতি কৃতজ্ঞতা জানাতে প্রতিবছর চন্দ্র-সূর্য হ্রদের পাড়ে বিশেষ নাচের আয়োজন করা হয়। নাচুইন্যা বুড়া-বুড়ি আছেন কারা কারা, ঢোলের বাড়ি পড়তে আছে, আইস্যা পরেন মিয়ারা!


সাদা-কালো



নতুন বাসায় উঠেছি মাস কয়েক হলো। পড়শীদের সাথে এখনও তেমনভাবে আলাপ-পরিচয় হয়ে ওঠেনি। তবে প্রায়ই পাশের অ্যাপার্টমেন্টের জানালায় ছোট একটা বাচ্চাকে দেখি। বছর চার-পাঁচ হবে হয়তো বয়স। মিস্টি একটা ছেলে। আমাকে দেখলেই বলে উঠতো শুশু নি হাও (ছোট চাচ্চু হ্যালো )। আমিও নি হাও , কেমন আছো, কী খেয়েছ ইত্যাদি দুয়েকটা কথা বলে বিদায় নিতাম। সপ্তাহদুয়েক আগে ছেলেটাকে আবার দেখলাম, তড়িঘড়িতে ওর নি হাওয়ের জবাব দেয়া হয়নি, কিন্তু মনে হলো এবার আমাকে আর ছোট চাচ্চু বলে ডাকেনি। ম্যান্ডারিনে বয়স অনুযায়ী বড়ো-ছোট ভাই-বোন, চাচা-মামা সবার জন্য আলাদা আলাদা সম্বোধন আছে। ভাবলাম বুড়িয়ে যাচ্ছি তাই হয়তো আর শুশু (ছোট চাচ্চু) না বলে ওলিসাং ( কাকা বাবু) বলে ডেকেছে। পরে আরেকদিন খেয়াল করে শুনি বাচ্চাটা আমাকে আর চাচ্চু বলে ডাকছেইনা, আমাকে বলছে হেই লাউশি নি হাও , মানে কালো শিক্ষক কেমন আছেন। 
তাইওয়ানের বেশিরভাগ বিদেশীই শিক্ষকতা করেন। সে কারণে অনেকে বিদেশী দেখলেই ভেবে নেয় যে ইনিও শিক্ষক। কিন্তু আমাকে কালো শিক্ষক ডাকার মর্তবাটা বুঝতে একটু কষ্ট হলো। পরদিন সকালে যখন দেখলাম আমার স্ত্রীকে বেরুতে দেখে বাচ্চাটি তার মা কে বলছে , মা দেখো দেখো সাদা শিক্ষক , তখন কিছুটা বুঝতে পারলাম। সেদিনই বাচ্চাটির মায়ের সাথে দেখা হলো লিফটে উঠতে গিয়ে, কৌতুহল চেপে রাখতে না পেরে জানতে চাইলাম তার বাবুটা আমাদের কালো আর সাদা শিক্ষক বলে ডাকছে কী কারণে। মহিলা মুচকি হেসে জানালেন আমাদের নাম জানা না থাকায় তিনি নিজেই বাচ্চাকে শিখিয়েছেন ঐটা হইল কালা মাস্টার আর ঐটা ধলা, আমাদের গায়ের রঙ অনুযায়ী। আর সবার মতো তিনিও ধরে নিয়েছেন যে আমিও শিক্ষক। আমি সাদা-কালোর আলোচনায় না গিয়ে মহিলাকে আমাদের নাম বললাম (আর সবার মতো আমাদেরও চাইনিজ নাম আছে), এবং বাচ্চাটাকে ডাকিয়ে তাকেও শিখিয়ে দিলাম। এভাবে গাত্রবর্ণের উপর ভিত্তি করে সম্বোধন শিখানোর মাধ্যমে কচি মনে কী ধরণের দীর্ঘমেয়াদী প্রভাব যে পড়তে যাচ্ছে সেটা ভেবে আমি বেশ অস্বস্তি বোধ করলেও ভদ্রমহিলাকে মোটেও সেটা নিয়ে চিন্তিত মনে হলোনা। এখানে এটাই দস্তুর। যদিও মনে পাপ নিয়ে কেউ কাউকে সাদা বা কালো বলে ডাকে বলে মনে হয়নি কখনোই, তবুও ব্যাপারটা যথেষ্ট আপত্তিকর।
মনে পড়ে যে হেয়ার ড্রেসারের কাছে আমরা নিয়মিত যেতাম, একদিন খেয়াল করে শুনি তারা নিজেদের মধ্যে আমাদের নিয়ে কথা বলছে। আমাদের তারা ডাকে সাদা-কালো দম্পতি বলে । এমনিতে আমাদের খুবই পছন্দ করে, কালো বলে আমার যত্ন-আত্তিতেও কোনদিন খামতি করেছে বলে মনে পড়েনা। তবুও এভাবে সম্বোধিত হতে মোটেও ভালো লাগেনা। তাদের সে কথা বলতেই জবাব এলো এ তো নিছক রসিকতা করে বলা, তারা আরও হাসি-তামাশা করে আমাদের ছানা-পোনা হলে তাদের গায়ের রঙ কী হবে সেসব নিয়ে। আসলেই রঙচঙে এই দুনিয়া।
আমরা আগে নিয়মিত ব্যাডমিন্টন খেলতাম। সেখানে বয়স্কা একজন পরিছন্নতা-কর্মী ছিলেন। ভালো মানুষ, ঘুরে ঘুরে সব ঝকঝকে তকতকে করে রাখতেন। সেই ভদ্রমহিলা অনেকদিন আমাদের আশপাশ দিয়ে ঘুরে গেছেন, কী যেন বলতে গিয়েও বলেন নি। তারপর একদিন আর চেপে রাখতে না পেরে আমাদের এক স্থানীয় বন্ধুকে বলেই বসলেন, " আচ্ছা এত সুন্দর লাল চুলের সাদা মেয়েটা কী বুঝে ঐ কালো লোকটাকে বিয়ে করলো?"
এই প্রশ্নের জবাব কীভাবে দেই? 
গত সপ্তাহান্তে পাশে শহরে একটা ফুটবল টুর্নামেন্ট ছিল। সারা তাইওয়ানের প্রবাসীদের ১৬টি দল নিয়ে দুইদিনের জমজমাট আসর। আমি নিজে আর খেলিনা, ম্যানেজার হিসেবে দল নিয়ে গেলাম। সেমিফাইনালে আমাদের সামনে পড়লো প্রবাসী ঘানাইয়ানদের দল ব্ল্যাক স্টারস। ঘানার দলটা খুব ভালো, কিন্তু খেলে কঠিন শারীরিক ফুটবল। কাউকে ইচ্ছাকৃত আঘাত করার উদ্দেশ্যে না, এটাই ওদের খেলার ধরন। প্রথম বিশ মিনিটেই ওদের নির্মম ট্যাকলে আমার দুইজন খেলোয়াড় মাঠ ছাড়তে বাধ্য হলো। এর মধ্যে রেফারী ওদের পক্ষে একটা চরম বিতর্কিত পেনাল্টি দিল, অথচ ফাউল হয়েছিল বক্সের বাইরে। সব মিলিয়ে মেজাজ পুরাই সপ্তমে। দ্বিতীয়ার্ধে  ফর্মেশন পালটে অল আউট অ্যাটাকে গিয়ে ওদের পুরা চেপে ধরলাম। গোল শোধ  হতে হতেও হয়না। টেনশনে বেঞ্চ ছেড়ে সাইড লাইনের পাশে দাড়িয়ে চিৎকার-চেঁচামেচি করি আর সিগারেট ফুঁকি। 
খেলা শেষের মিনিটে দশেক আগে আমাদের লেফট উইঙ্গারকে বিশ্রী ফাউল করে ফেলে দিল। শুধু তাই না, পড়ে যাবার পরেও বেচারার নিস্তার নাই, মারাত্মক ভাবে ওর পা মাড়িয়ে দিল প্রতিপক্ষের বিশালদেহী এক ডিফেন্ডার। আমি আর মেজাজ নিয়ন্ত্রণে রাখতে পারলাম না। সাইডলাইনে দাঁড়িয়ে অকথ্য ভাষায় ব্যাটাকে গালাগালি করতে লাগলাম, আসলেই অকথ্য ভাষায়। সব মনে নাই, তবে প্রচুর এফ ওয়ার্ড জাতীয় শব্দ ছিল তাতে, আর বলেছিলাম বাপের ব্যাটা হলে খেলা শেষে যেন আমার সাথে দেখা করে যায়। আমার গালাগালির তোড়ে ঘানাদার চোয়াল ঝুলে পড়লো। রেফারী এসে আমাকে হলুদ কার্ড দেখালো,ঐ ব্যাটাকেও। কিন্তু আমার হিসাবে ওটা লাল কার্ডের অপরাধ ছিল। রেফারী বললো ফাউলের জন্য শাস্তি দিয়েছে, পা মাড়ানোটা অনিচ্ছাকৃত। হলুদ কার্ড বা আমার গালির বন্যা কোনটার কারণে জানিনা, ঐ বেচারা এর পরে কেমন যেন ঝিমাতে ঝিমাতে মাঠ ছেড়ে বেঞ্চে গিয়ে বসলো। খেলার মধ্যেই ওদের ক্যাপ্টেন এসে আমাকে বলে--তোমার এভাবে গালি দেয়া উচিৎ হয়নি, ছেলেটি খুবই সেন্সেটিভ।
যাই হোক ঐ বিতর্কিত গোলেই আমরা হারলাম। সবার মন খারাপ। দল নিয়ে নিজেদের বসার জায়গায় যাচ্ছি। হঠাৎ কাঁধে টোকা। ঘুরে দেখি সেই বাক-বিতন্ডা, বিশ্রী ফাউল- পা মাড়ানোর নায়ক। ভেবেছিলাম যুদ্দংদেহী, রাগে নাকের পাটা ফোলা চেহারা দেখব। তার বদলে চোখে পড়লো বিষন্ন , অবসন্ন একটা মুখ। আমার মেজাজ ততক্ষনে কিছুটা ঠান্ডা হয়েছে। সে কিছু বলার আগেই সরি বলে নিলাম। তাতে বেচারার চেহারা আরও কাঁদো কাঁদো হয়ে গেলো। ধীরে ধীরে আমাকে বলে--" দ্যাখো আমি দেশে থাকতে ছোটবেলায় এক সাদা লোকের বাসায় কাজ করতাম। সে উঠতে বসতে আমাকে ফাক ইউ, কুত্তার বাচ্চা, বেজন্মা বলে গালি দিত। আমি তাতে অভ্যস্ত হয়ে গেছিলাম, সাদা লোকেরা আমাদের সব সময়েই গালি দেয়। তাই বলে তুমি??? নিজে কালারড লোক হয়ে ঐ কথাগুলো তুমি আমাকে কীভাবে বললে? আমি এখানে ফুটবল খেলতে এসেছি, কড়া ট্যাকল খেলারই অংশ, সে কারণে আমাকে সাদা লোকদের মতো গালি দেয়া কী তোমার ঠিক হয়েছে?"
আমি আকাশ থেকে পড়লাম। সাদা-কালোর সমীকরণ আমার মাথায়ই ছিলনা। তবুও বেচারার কথা শুনে আমার লজ্জায় মাটিতে মিশে যেতে ইচ্ছা হলো। অনেকভাবে ক্ষমা-টমা চেয়ে বেচারার মন গলালাম, কিন্তু এটা বোঝাতে পারলাম না যে এখানে সাদা-কালোর কোন ব্যাপার নেই। ওর ধারণা প্রতিটা সাদা মানুষই কালো মানুষদের ঘৃণা করে। হয়তো ছোটবেলায় ওকে এটাই শেখানো হয়েছে। পুরস্কার বিতরনীর শেষে  ওদের পুরো  দলের সাথেই দেখা করে হাত ঝাঁকাঝাঁকি, ওয়েল ডান বয়েজ জাতীয় কথাবার্তা বলে আসলাম। ট্রফি হাতে সেই ছেলেটা ঝকঝকে সাদা দাঁতের যেই চমৎকার হাসিটা উপহার দিল তা সহজে ভুলবোনা।
কেবল সাফল্যেরই কোন রঙ নেই।


পৃথিবী কি আসলেই রসাতলে যাইতেছে?



ষোড়শ শতাব্দীতে কাম-কলা এবং নন্দনতত্ত্বের পীঠস্থান প্যারিসে একটা জনপ্রিয় বিনোদন ছিল 'বেড়াল পোড়ানো'। ঐতিহাসিক নরমান ডেভিসের তথ্য অনুযায়ী, একটা বেড়াল ছানাকে সিলিং হতে রশিতে ঝুলিয়ে, আস্তে আস্তে ঝলসে, পুড়িয়ে, কাবাব বানিয়ে পরিশেষে ভস্মীভূত করে ফেলা হতো। আর সেই দৃশ্য দেখে স্যাডিস্ট আনন্দে খিক খিক করে হাসতেন রাজা, রানি, মন্ত্রী-আমলা আর দেশের 'সুশীল' সমাজ। বেড়ালের কষ্ট যত বেশী হতো , শিল্প-সাহিত্যের সূতিকাগার ফরাসী দেশের এলিট শ্রেনীর লোকজনের আনন্দের মাত্রা  পাল্লা দিয়ে বাড়তে থাকত।
আজকের পৃথিবীতে এ জাতীয় ধর্ষকামী ঘটনা কালেভদ্রেও ঘটতে দেখা যায়না। বিচ্ছিন্ন এই উদাহরণের মধ্য দিয়ে ইতিহাস আমাদের এটুকু অন্তত জানিয়ে যায় যে মানব জাতির মধ্যে সহিংসতার মাত্রা এখন কিছুটা হলেও ক্রমহ্রাসমান। ইরাক, আফগানিস্তান, প্যালেস্টাইনে নৃশংসতার এই যুগেও একথা বলা যায় যে, দ্বিতীয় বিশ্বযুদ্ধের পর থেকে দুনিয়াতে দৃষ্টিগ্রাহ্য সহিংসতার মাত্রা এখন অনেক কমে এসেছে।
একথা বললে সম্ভবত অত্যুক্তি হবেনা যে মানবজাতি এখন আগের চেয়ে অনেক বেশী সদয় এবং শান্তিপ্রিয়। আনন্দের বা বিনোদনের মাধ্যম হিসেবে নিষ্ঠুরতা, কুসংস্কারের বলি হয়ে নরবলি , দাস প্রথা, ঔপনিবেশিকতা, বিনা বিচারে হত্যা বা অত্যাচার (সাধারণ শাস্তি হিসাবে), ভিন্ন মতের লোকদের ঝাড়ে বংশে নির্বংশ করা, রাজনৈতিক স্বার্থ পুরণে পাইকারী গুপ্ত হত্যা, যুদ্ধ বন্দীদের গণ ধর্ষন, নির্বিচার গণহত্যা - ইত্যাদি নিত্য নৈমিত্তিক ঘটনার পরিবর্তে কদাচিত দুর্ঘটনায় পরিণত হয়েছে। সোজা বাংলায় এসব অমানবিক কার্য কলাপের পরিমাণ এই যুগে অনেক অনেক কম। আর ঘটলেও তার বিপক্ষে দ্রুত জনমত তৈরী হচ্ছে, নৃশংসতা প্রতিরোধে মানুষ এখন আগের চেয়ে অনেক বেশি সচেতন এবং ঐক্যবদ্ধ। 
এবার কিছু প রিসংখ্যান জানাই আপনাদের। উনবিংশ শতাব্দীর শুরুর দিকেও ইংল্যান্ডে প্রতি এক লাখে ২৪ জন মানুষ আততায়ীর হাতে নিহত হতেন, বর্তমানে তা নেমে এসেছে শুন্য দশমিক ছয় জনে। ১৯৫০ নাগাদ পৃথিবীতে যুদ্ধ-বিগ্রহে বছরে ৬৫০০০ মানুষ মারা যেতেন, এই শতাব্দীতে যা নেমে এসেছে  বছরে ২০০০ জনে। রাস্ট্র বিজ্ঞানী বারবারা হার্ফ এর মতে কোল্ড ওয়ার পরবর্তী বিশ্বে গণহত্যা শতকরা ৯০ ভাগ কমে এসেছে। 
সহিংসতা, নিষ্ঠুরতার গ্রাফ সূচালো ভাবে নেমে আসার পরেও কি বলা যায় যে মানব জাতি ধ্বংসের দিকে এগিয়ে যাচ্ছে? গেলে তা কী ভাবে, আর তার প্রতিকারের উপায়ই বা কী?
তথ্য সূত্রঃ A history of violence by Steven Pinker
** অতি সিরিয়াস বিষয় হইবার কারণে দ্রোহী এবং ঋণ খেলাপী ধুগোর এই পুস্টে মন্তব্য করাকে কাছা খুলিয়া নিরুৎসাহিত করা যাইতেছে।
বোনাস ম্যাটেরিয়ালঃ
চিন্তা ভাবনায় বিশেষ কোন ভাবের উদয় হইলে আমি প্রায়শই অনুভব করি যে এই বিশাল বিশ্ব চরাচর এবং উহার অধিবাসীগণকে  লহিয়া কেহ একজন প্রতিনিয়ত খেলিয়া যাইতেছেন। আমার সত্ত্বা ইহাতে প্রায়শই বিদ্রোহ করিয়া বসে, খেলাধূলা কী কাহারো ব্যক্তিগত সম্পত্তি ? কেহ আমাকে নিয়া খেলিলে আমিও নিজেকে লহিয়া উড়াধুরা খেলিয়া যাইব। তো কোন একদিন মেলবোর্ণের পার্ক ভিলে কর্মক্ষেত্র হইতে শ্বশুরালয়ে ফিরিবার পথে বাটির সম্মুখে এক উদ্যানে একটি অর্ধমৃত চর্মগোলককে নিরীহ ভাবে পড়িয়া থাকিতে দেখিয়া সারাদিন কর্পোরেটের অত্যাচারে বিবর্ণ আমার মধ্যে জীঘাংসা জাগিয়ে ওঠে। আমি বাটিতে প্রবেশ না করিয়া চর্মগোলের উপরেই ঝাল ঝাড়িতে ব্যস্ত হইয়া যাই। ইহা দেখিয়া আমার সুন্দরী শ্যালিকা সেই ধূসর গোধুলীতে তাহার ক্যামেরায় দৃশ্যের খন্ডাংশ আবদ্ধ করিয়া রাখে ।
    
আসুন আমরা এইভাবে জীবনের ঘাত প্রতিঘাত গুলোকে লহিয়া বিয়াফক খেলাধূলা করিয়া জীবনকে উপভোগ করি। পরিশেষে সেই অমর বাণী;' আইছি লেংটা যামু লেংটা মাঝখানে কী গন্ডগোল!'


দ্য অ্যালকেমিস্ট




ভূমিকাঃ
আমার একটা ডাইরী আছে যেখানে মরার আগে কি কি করে যেতে চাই তার একটা তালিকা বানানো আছে। ঐ খান থেকে ভালো কয়েকটা আপনাগোরে শুনাইঃ-
১। কয়েক লাখ গাছ লাগানো, যাতে মরার আগেই যে পরিমাণ অক্সিজেন বিনষ্ট করছি বাঁচার নামের তামাশায় তার কিছু হইলেও বদলা দিয়ে যেতে পারি
২। বুয়েনেস আইরেসে এস্তাদিও আলবার্তো জ়ে আর্মান্দোতে দিয়েগো মারাদোনার পাশে বসে বোকা জুনিয়রস আর রিভার প্লেটের মধ্যের খেলা দেখা
৩। একটা কইন্যা সন্তানের বাপ হওয়া
তারপর নানা আব ঝাপ টাইপের খেয়াল...লিস্টির এগারো নম্বরে আছে-
নিজের লেখা একখান পুস্তক প্রকাশিত হতে দেখে যাওয়া যার মলাটে আমার দাঁত কেলানো ছবি থাকবে। 
এই জাতীয় বিশাল সব স্বপ্ন বাস্তবায়ন হইতে সময় লাগে আর এর জন্য প্রচুর প্রস্তুতিরও দরকার হয়। তো আমি বাকী সব খেয়াল পূরণের আক্টিভিটিজ শুরু করে দিছি অনেক আগে থেকেই ( বিয়া করছি মাত্র দুই বছর তাই কইন্যা বানানোর মকশো করতে পারি নাই, কিন্তু সেইটা এই বছরের কার্ডে আছে...জোরে বলেন আমিন!)। কিন্তু বই লেখার  ক্ষমতা নাই, ঐ স্বপ্নটার কি হবে? ব্যাপারটা খুব পীড়া দিতে লাগল। কয়েক বছর আগে আমারে এক দোস্ত পাওলো কুয়েলহোর লেখা 'দ্য অ্যালকেমিস্ট' বইটা পড়তে দিল , বইটা পইড়াই আমি কাইত, পড়ে মনে হলো যে এই বইটা বাংলাদেশের প্রতিটা মানুষের পড়া দরকার। তখনই ভাবলাম নিজে যেহেতু লিখতে পারিনা ভালো একটা বই অনুবাদ করলে কেমন হয়? আইডিয়াটা নিজের কাছেই মনে ধরল আর আমি সিরিয়াসলি অনুবাদে নেমে গেলাম। কিন্তু করতে গিয়া দেখি অনুবাদ করতেও অনেক এলেম লাগে শুধু দুই চাইর পাতা ইংরাজি জানলেই হয়না। অনেকবার ভাবছি যে থাউক সবাইরে দিয়া সব কাম হয়না, বই লেখাটা না হয় বাদই যাউক, কিন্তু কেন জানি স্বপ্নটা হত্যা করতে পারলাম না। বইটা আমি হাতে লিখে অনুবাদ করা শুরু করি, কারন তখন কম্প্যুটারে বাংলা লিখতে জানতাম না। অনুবাদের বাজারপ্রিয় রীতিনিতি সম্পর্কে আমার কোন জ্ঞান নাই, শুনছি ভাবানুবাদ না কি যেন খুব পপুলার, আমি সে রকম কিছু করি নাই, মূল লেখাটায় গম্ভীর একটা টোন আছে ঐটা বজায় রাখার চেষ্টা করছি। হয়তো হইছে, হয়তো অশ্বডিম্ব প্রসব ছাড়া কিছুই হয় নাই, কিন্তু আমি আসলেই এটার পেছনে অনেক সময় দিয়েছি। আপনারা যদি কষ্ট করে পড়ে কিছু মতামত দিতেন তাহলে বিষয়টা পরিস্কার হইত। যদি অফ যাইতে বলেন তাইলে বিবেচনা  করে দেখব, আর যদি মনে হয় যে চলবে তাইলে বাকীটাও শেষ করতাম।
খুবই কাচা হাতের কাজ, আমি জানি অনেক এডিটিং  দরকার হবে, তবুও আপনারা আপন মানুষ... কোন এক নাদানের অযৌক্তিক স্বপ্ন বাস্তবায়নে এতটুকু কষ্ট আপনাদের দেয়ার আধিকারবোধ এতদিনে জন্মে গেছে আর আপনারাই দায়ী এর জন্যে। পুরোটা পড়ার যন্ত্রণা আপনাদের দেবোনা, দুই এক চ্যাপ্টার পড়ে ভালো মন্দ জানালেই কৃতজ্ঞ থাকব।
আগাম ধন্যবাদ সবাইকে।
________________________________________
দ্য অ্যালকেমিস্ট
মূল: পাওলো কুয়েলহো 
১.
ছেলেটির নাম সান্তিয়াগো। সে যখন তার পশুপাল নিয়ে পরিত্যক্ত গীর্জাটিতে পৌছাল তখন সন্ধ্যা নামছিলো। ছাদ অনেক আগেই ধ্বসে পড়েছে আর পবিত্র স্থানটির যত্রতত্র ব্যাপকভাবে আগাছা জন্মে উঠেছে। সান্তিয়াগো রাতটি ওখানেই কাটানোর সিদ্ধান্ত নিল । সবগুলো ভেড়া ভাঙ্গা দরজাটার মধ্য দিয়ে ধীরে ধীরে ভেতরে প্রবেশ করার দৃশ্য সে তাকিয়ে দেখল । তারপর বড় কয়েকটি ডাল আড়াআড়ি ভাবে সেখানে রাখল যাতে রাতের বেলা ভেড়াগুলো বাইরে চলে যেতে না পারে । ঐ অঞ্চলে কোন নেকড়ের আনাগোনা ছিলনা, তবে রাতের বেলা কোন ভেড়া একা বাইরে চলে গেলে পরের পুরোটা দিন ওটাকে খুঁজতেই কেটে যেত । আলখাল্লা দিয়ে মেঝেটা ঝেড়ে নিয়ে, সদ্য শেষ করা বইটাকে বালিশ বানিয়ে সে শুয়ে পড়ে । মনে মনে নিজেকে বলে তার উচিৎ আরো মোটা বই পড়া, ওগুলো টেকে বেশীদিন আর বালিশ হিসেবেও বেশি আরামদায়ক । 
রাত অন্ধকার থাকতেই তার ঘুম ভেঙ্গে গেল । উপরে তাকিয়ে আধভাঙ্গা ছাদের মধ্য দিয়ে সে আকাশে তারা দেখতে পাচ্ছিল । আমি আরো একটু বেশী ঘুমাতে চেয়েছিলাম-সে ভাবে । ঘুমের মাঝে এক সপ্তাহ আগে দেখা স্বপ্নটাই সে আবার দেখেছে আর এবারো স্বপ্ন শেষ হবার আগেই তার ঘুম ভেঙ্গে গেছে । ছেলেটি জেগে উঠে লাঠি দিয়ে ঘুমন্ত ভেড়াগুলোকে জাগাতে শুরু করল । এটা তার চোখে পড়েছে যে তার ঘুম ভাঙ্গার সাথে সাথেই অধিকাংশ ভেড়াগুলো জেগে ওঠে। মনে হয় কোন রহস্যময় শক্তি তার জীবনকে ভেড়াগুলোর সাথে গেঁথে দিয়েছে , এদের সঙ্গেই কেটেছে তার জীবনের গত দুইটি বছর , খাদ্য আর পানীয়ের খোজে গ্রাম থেকে গ্রামে ঘুরে বেড়িয়ে ।
" ওরা আমার সাথে চলতে এতটাই অভ্যস্ত যে আমার দৈনন্দিন সময়সূচী পর্যন্ত ওদের জানা "-ছেলেটি স্বগতোক্তি করে । একটু ভেবে তার মনে হল এর বিপরীতও হতে পারে, হয়ত সে নিজেই ওদের সময়সূচী অনুযায়ী চলতে অভ্যস্ত হয়ে পড়েছে । 
কয়েকটি ভেড়া সবসময়েই উঠতে বেশী সময় নেয় । ছেলেটি লাঠি দিয়ে সেগুলোকে খোঁচাতে লাগল , একের পর এক,নাম ধরে ডেকে ডেকে । সে বিশ্বাস করে যে ভেড়াগুলো তার কথা বুঝতে পারে । তাই অনেকবারই সে তার পছন্দের বইগুলো থেকে ওদের পড়ে শুনিয়েছে, অথবা নিঃসঙ্গ এক রাখালের সুখ-দুঃখের কথা বলেছে।কখনো চলার পথে দেখা বিষয়ের উপরে ওদের সাথে মতামত বিনিময়ের চেষ্টাও করেছে । 
কিন্তু গত কিছুদিন যাবৎ সে ওদের সাথে কেবল একটি বিষয়ে কথা বলেছে-সেই মেয়েটি, চারদিন পড়ে তারা যে গ্রামে পৌছাবে সে গ্রামের এক ব্যবসায়ীর মেয়ে । এর আগে ঐ গ্রামে সে মাত্র একবারই গিয়েছে -গতবছর । ব্যবসায়ী লোকটির মনোহারী এবং শুকনা  দ্রব্যের একটি দোকান আছে ।  নিজে সামনে থেকে সে ভেড়ার পশম তোলা দেখত, যাতে করে তাকে কেউ ঠকাতে না পারে । এক বন্ধু তাকে দোকানটি সম্পর্কে জানালে ছেলেটি তার ভেড়ার পাল নিয়ে ওখানে গিয়েছিল। 
***********************************
"আমি কিছু পশম বিক্রী করতে চাই "-ছেলেটি ব্যবসায়ীকে জানায়। বেচাকেনায় ব্যস্ত লোকটি তাকে  দুপুর পর্যন্ত অপেক্ষা করতে বলে। তখন সময় কাটাতে সে বাইরে সিড়িতে বসে একটি বই খুলে পড়তে শুরু করল ।
"আমি জানতাম না যে রাখালরা আবার পড়তেও জানে "-পেছন থেকে একটি মেয়েলি কন্ঠ ভেসে আসল । মেয়েটি আন্দালুসিয়ার আর সব মেয়েদের মতই দেখতে , ঢেউ খেলানো দীর্ঘ কালো চুল আর বিজয়ী মূরদের (উত্তর আফ্রিকা থেকে আগত মুসলিম জাতি যারা স্পেন বিজয় করেছিল) মত চোখ তার ।
"আসলে আমি বই থেকে যা শিখি, আমার ভেড়ার পাল থেকে তার চেয়েও বেশী শিখে থাকি " -সে জবাব দিল। 
পরবর্তী দু'ঘন্টার আলাপে মেয়েটি তাকে জানাল যে ব্যবসায়ী লোকটি তার বাবা , এবং তারা গ্রামীন জীবন সম্পর্কে আলাপ করল যেখানে প্রতিটি নতুন দিন অন্যান্য সব পুরনো দিনের মতোই। ছেলেটি তাকে আন্দালুসিয়ার শহরতলী আর অন্যান্য যে সব শহরে সে থেমেছে সেগুলো সম্বন্ধে জানাল । ভেড়ার পালের সাথে কথা বলার চেয়ে এটি একটি চমৎকার ও আনন্দময় পরিবর্তন ছিল ।
"তুমি কি করে পড়তে শিখলে?"-মেয়েটি একপর্যায়ে জানতে চাইল ।
"যে ভাবে আর সবাই শেখে, -বিদ্যালয়ে" – সে বলল ।
"তো তুমি পড়াশোনা করেও কেন সামান্য রাখাল হলে?" - ছেলেটি দায়সারা গোছের একটি জবাব দিয়ে প্রশ্নটি কাটিয়ে দিল । সে নিশ্চিত ছিল যে মেয়েটি কখনই এটা বুঝতে পারবেনা । সে তার ভ্রমন কাহিনী বলে যেতে লাগল আর মেয়েটির মূরদের মত উজ্জল চোখদু'টি শিহরণ ও বিস্ময়ে বড় হতে থাকে । এক পর্যায়ে ছেলেটি আশা করতে লাগল এই দিনটি যেন আর কখনই শেষ না হয়, ব্যবসায়ী লোকটি যেন আরো ব্যস্ত হয়ে পড়ে এবং তাকে আরো তিন দিন অপেক্ষায় রাখে । এমন এক আশ্চর্য অনুভূতি সে বোধ করতে লাগল যা সে আগে কখনো করেনি-একই যায়গায় চিরদিন থাকার ইচ্ছা। আন্দোলিত চুলের এই মেয়েটির কারনে তার জীবন আর কখনই আগের মত থাকবেনা ।
কিন্তু অবশেষে ব্যবসায়ী লোকটি হাজির হয়ে তাকে ভেড়ার পশম তুলতে বলল । পশম তোলা শেষ হলে দাম মিটিয়ে দিয়ে লোকটি তাকে আবার আগামী বছর আসার অনুরোধ জানাল । 
***************************
এবং আর মাত্র চারদিন পরেই সে ঐ গ্রামে যাবে । ভাবতেই তার উত্তেজনা বোধ হলো, কিছুটা অস্বস্তিও , হয়তো এতদিনে মেয়েটা তাকে ভুলে গেছে । পশম বিক্রির উদ্দেশ্যে আরো কত রাখাল এই পথে আসা যাওয়া করে ।
" এটা কোন ব্যাপার না"-সে ভেড়াগুলোকে লক্ষ্য করে বলে- " আমি অন্য যায়গায় আরো মেয়েদের চিনি " ।  
কিন্তু এটা তার মনে একটা বড় ব্যাপার হয়েই ছিল । সে জানত যে রাখালরা নাবিক বা ফেরীওয়ালাদের মতোই , চলতি পথে তারা হঠাৎ এমন সব যায়গার সন্ধান পায় যা তাদের নিরুদ্বিগ্ন ঘোরাফেরার আনন্দকে ভুলিয়ে দেয় । 
সকালের উজ্জ্বলতা বাড়ার সাথে সাথে ছেলেটি সূর্যকে মাথার উপরে নিয়ে পথ চলতে থাকে । ভেড়াগুলোকে কখনই কোন সিদ্ধান্ত নিতে হয়না -সে ভাবে , হয়তো একারণেই এরা সবসময় আমার কাছাকাছি থাকে। কেবল মাত্র খাদ্য আর পানীয়ই চিন্তার বিষয় ওদের কাছে । যতদিন ছেলেটি আন্দালুসিয়ার সবচেয়ে ভালো মাঠগুলোর সন্ধান জানবে, ততদিন তাদের বন্ধুত্বে ঘাটতি হবেনা । তাদের দিনগুলো সব একই রকমের ,আপাতদৃষ্টিতে অন্তহীন সময় সূর্যোদয় আর সূর্যাস্তের মধ্যে , যৌবনে  বই পড়ার কোন চিন্তা ওদের মাথায় আসেনা ,এবং ছেলেটি যখন ভেড়াগুলোকে লোকালয়ের নিশানা সম্পর্কে বলে তখন ওরা কিছুই বোঝেনা । কেবল খাদ্য আর পানীয়ের মধ্যেই ওদের জগৎ সীমাবদ্ধ, এবং এর বদলে ওরা উদার ভাবে পশম জোগায়, আর মাঝে মধ্যে মাংস । আমি যদি কোনদিন দানবে পরিনত হই এবং এদের সবাইকে মেরে ফেলার সিদ্ধান্ত নেই, একের পর এক, তাহলে এরা সাবধান হবে অধিকাংশ জবাই হয়ে যাওয়ার পর--ছেলেটি ভাবল। ওরা আমাকে বিশ্বাস করে, এতটাই যে ওদের নিজস্ব সূক্ষ্ম অনুভূতিগুলো পর্যন্ত ব্যবহার করতে ভুলে গেছে, কারণ একটাই-আমি চলার পথে ওদের  তরতাজা রাখি ।
ছেলেটি তার নিজের ভাবনায় নিজেই অবাক হয় । হয়ত যত্রতত্র আগাছা জন্মে ওঠা গীর্জাটিতে ভুত-প্রেত বাস করে । এর কারনেই সে একই স্বপ্ন দু'বার দেখেছে এবং তার বিশ্বস্ত সঙ্গীদের প্রতি রাগান্বিত বোধ করছে । সে আগের রাত্রের অবশিষ্ট পানীয় থেকে কিছুটা পান করে আলখাল্লাটি শরীরে আরেকটু জড়িয়ে নিল । তার জানা ছিল যে আর কয়েকঘন্টা পরে সূর্য যখন তেজীভাবে উঠবে চারদিক তখন এত গরম হয়ে যাবে যে ভেড়ার পাল নিয়ে আর পথ চলা যাবেনা । এটা এমন এক সময়ের কথা যখন সমগ্র স্পেন গ্রীস্মকাল ঘুমিয়ে কাটিয়ে দিত । রাত নামা পর্যন্ত সবকিছু গরমে তেতে থাকত আর পুরো সময়টাই তাকে আলখাল্লা বয়ে বেড়াতে হতো । ভারী এই পোষাকটার ওজন নিয়ে তার মনে বিতৃষ্ণা আসতেই তার মনে পড়ল ভোররাতে এটাই তাকে উষ্ণ রাখে ।
পরিবর্তনশীল পরিস্থিতি সম্পর্কে আমাদের সচেতন থাকতে হবে--সে ভাবে, আর একই সঙ্গে কৃতজ্ঞতা বোধ করে ভারী পোষাকটির ওজন এবং উষ্ণতার প্রতি । 
আলখাল্লাটির একটি বাস্তব প্রয়োগ আছে,আছে নির্দিষ্ট উদ্দেশ্য,যেমন আছে তার নিজের জীবনেরও । তার জীবনের লক্ষ্য ভ্রমন করা আর গত দু'বছরের একটানা দীর্ঘ ভ্রমনের কারনে আন্দালুসিয়ার সমস্ত লোকালয়গুলো সে খুব ভালো করে চেনে । তার পরিকল্পনা হলো এবার দেখা হলে ঐ মেয়েটির কাছে ব্যাখ্যা করবে কী করে এক সামান্য রাখাল পড়তে শিখল । সেটা হচ্ছে ষোল বছর বয়স পর্যন্ত  নিয়মিত বিদ্যালয়ে পড়াশুনা করা । তার বাবা-মা চেয়েছিলেন তাকে ধর্মযাজক বানাতে যাতে করে সে তাদের সাধারন কৃষক পরিবারে সম্মান বয়ে আনতে পারে । ভেড়ার মতই ছিল তাদের জীবন , প্রতিদিন উদয়াস্ত পরিশ্রম করতে হত খাদ্য আর পানীয়ের জন্য । ছেলেটি লাতিন,স্প্যানিশ আর ভূ-তত্ত্ব নিয়ে পড়াশুনা করছিল । কিন্ত বাল্যকাল থেকেই তার কাছে ধর্মের আগে পৃথিবীকে ভালোভাবে জানা বেশী গুরুত্বপূর্ণ মনে হতো । কোন এক দুপুরে সাহস সঞ্চয় করে পরিবারের সবার সামনেই তার বাবাকে জানাল, সে ধর্মযাজক হতে চায়না । তার ইচ্ছা পর্যটক হবার ।
****************************
"শোন ছেলে-পৃথিবীর বিভিন্ন দেশ থেকে পর্যটকেরা এই গ্রামে এসেছে " -তার বাবা বলতে থাকেন -" তারা নতুনত্বের সন্ধানে আসে কিন্তু যখন তারা ফিরে যায় তাদের নিজেদের মধ্যে কোন পরিবর্তন দেখা যায়না । তারা পাহাড় ডিঙ্গিয়ে দুর্গ দেখতে যায় আর ভাবতে বসে যে অতীত দিনগুলো বর্তমানের চেয়ে ভালো ছিল । তাদের চুল সোনালী বা গায়ের রং কালো ,কিন্তু আসলে তারা এখানে যারা বাস করে তাদের মতই সাধারন মানুষ "।
" আমি যেখানে তারা বাস করে ঐ শহরগুলো দেখতে চাই "--ছেলেটি ব্যাখ্যা করার চেষ্টা করে।
" ঐ লোকগুলি যখন আমাদের অঞ্চল দেখে, তারা চিরদিন এখানেই থেকে যেতে চায় " -তার বাবা পাল্টা যুক্তি দেখালেন ।
 ঃ "ভালো কথা, কিন্তু আমি তাদের দেশ দেখার পাশাপাশি তাদের জীবনযাত্রাও দেখতে চাই, বুঝতে চাই "-ছেলেটি নাছোড়বান্দার মত বলে ।
-"একটা কথা ভাবো যে যারা এখানে দেশভ্রমনে আসে তাদের অনেক টাকা আছে,ভ্রমনের খরচ তারা বহন করতে পারে । আমাদের মধ্যে কেবল রাখালরাই ভ্রমন করতে পারে " ।
ঃ "বেশ, আমি তাহলে একজন রাখালই হব "--ছেলেটি সরল অথচ দৃঢ় ভঙ্গীতে জানাল।
বাবা একথা শুনে চুপ হয়ে গেলেন । পর দিন তিনি তার ছেলেকে তিনটি স্প্যানিশ স্বর্ণমুদ্রা ভর্তি একটি থলে হাতে দিয়ে বললেন " আমি এগুলো একদিন পথে কুড়িয়ে পেয়েছিলাম । ভেবেছিলাম এগুলো তোমার উত্তরাধিকার হিসেবে রেখে যাব । যাই হোক, এখন তুমি ভেড়া কিনতে এটা ব্যয় করতে পারো । ভেড়ার পাল নিয়ে পথে নাম কিন্তু একদিন তুমি ঠিকই বুঝবে যে আমাদের দেশ সবচেয়ে ভালো আর আমাদের মেয়েরা সবচেয়ে সুন্দরী ।" 
বাবা ছেলেকে আন্তরিক ভাবে আশীর্বাদ করলেন । ছেলেটি বাবার চোখে তাকিয়ে তার মনের গহীন কোনে লুকিয়ে রাখা এক স্বপ্নকে এখনো জীবন্ত দেখতে পেল । বাবার স্বপ্নও একই-দেশভ্রমনের , পৃথিবীকে জানার । যদিও সেটা ঢাকা পড়ে আছে কঠিন জীবন যুদ্ধের আড়ালে, যুগযুগ ধরে খাদ্য, পানীয় আর বাসস্থান সংস্থানের একঘেয়ে সংগ্রামের নীচে ।
************************
লালচে দিগন্তে হঠাৎ করেই সূর্য দেখা দেয় । ছেলেটি তার বাবার সঙ্গে শেষ আলাপের কথা ভাবছিল , ভেবে একটু খুশী হল যে সে ইতিমধ্যেই অনেক দুর্গ দেখেছে , অনেক মেয়ের সাথে আলাপ হয়েছে (কিন্তু তাদের কেউই তার মত নয় যার জন্য সে গত কয়েকদিন যাবৎ গভীর আগ্রহে অপেক্ষা করছে) । সহায়-সম্বল বলতে তার আছে কেবল একটা আলখাল্লা , একটি বই যেটা অন্য একটি বইয়ের সাথে বদলে নেয়া যাবে আর একটা ভেড়ার পাল । তবে সবচেয়ে গুরুত্বপূর্ণ হল তার প্রতিদিনের জীবন তেমনই যেমন সে স্বপ্ন দেখেছিল । যদি আন্দালুসিয়ার প্রান্তর তাকে ক্লান্ত করে তোলে তাহলে সে ভেড়ার পাল বিক্রি করে সাগরে পাড়ি দিতে পারবে । আর যতদিনে সাগর তাকে ক্লান্ত করে তুলবে ততদিনে তার অনেক নতুন শহর দেখা হয়ে যাবে , পরিচয় হবে অনেক সুন্দরী মেয়ের সঙ্গে এবং অনেক নতুন সুযোগ মিলবে সুখী হওয়ার । তাত্ত্বিক ধর্মীয় আলোচনার মধ্যে আমি সৃষ্টিকর্তাকে খুজে পাইনি -উদীয়মান সূর্যের দিকে তাকিয়ে সে ভাবে । 
যখনই সম্ভব হয় সে নতুন পথে ভ্রমন করে । সেই ভাঙ্গা গীর্জাটিতে তার আর কখনই যাওয়া হবে না যদিও সে পথে তার আরো অনেকবার ভ্রমন করা হবে । পৃথিবী বিশাল আর অক্লান্ত , তাকে শুধু ভেড়ার পালকে একবার পথ দেখিয়ে দিলেই হয়, এরপর সে অন্যান্য আকর্ষনীয বিষয়ে মনোযোগ দিয়ে পথ চলতে পারে । সমস্যা হল তারা এরা বোঝেওনা যে প্রতিদিনই তারা নতুন পথে চলছে । নতুন মাঠ বা নতুন মওশুম তাদের নজরে পড়েনা । তাদের সমস্ত চিন্তা-চেতনা কেবল মাত্র খাবার আর পানি নিয়ে ।
হয়ত আমরা সকলেই ওদের মতোই-ছেলেটি ভাবে । এমনকি আমিও,সেই ব্যবসায়ীর মেয়েটিকে দেখার পর থেকে আমি আজ পর্যন্ত অন্য কোন মেয়ের কথা ভাবিনি । সূর্যের দিকে তাকিয়ে সে অনুভব করল যে দুপুরের মধ্যেই তারা তারিফিয়াতে পৌছে যাবে । সেখানে সে তার বইটি আরো মোটা একটি বইয়ের সাথে বদলে নেবে, ভর্তি করে নেবে পানীয়ের বোতল, দাড়ি কামাবে, চুল কাটাবে-সেই মেয়েটির সঙ্গে দেখা হওয়ার আগে তাকে ভদ্রস্থ হতে হবে । আর সে এটা নিয়ে ভাবতেও চায়না যে হয়তো তার আগেই অন্য কোন রাখাল , বা আরো বড় কোন পশুপালের মালিক ওখানে পৌছে তার স্বপ্নের মেয়ের পাণিপ্রার্থী হতে পারে । 
স্বপ্ন বাস্তবে পরিনত হবার সম্ভাবনা জীবনকে আকর্ষনীয় করে তোলে- সে ভাবে, তারপর সূর্যের দিকে তাকিয়ে যাত্রার গতি বাড়িয়ে দেয় । হঠাৎ তার মনে পড়ল যে তারিফিয়াতে এক বৃদ্ধা বাস করেন যিনি স্বপ্নের তাৎপর্য ব্যাখ্যা করতে পারেন । 
************************************** 
                                                                (চলবে)


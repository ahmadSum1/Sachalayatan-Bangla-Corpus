বৃশ্চিক



ইদানীং অনুবাদ করার একটা ঝোঁক চেপেছে মাথায়। একদিক দিয়ে ঝক্কি কম, কাহিনি বানানোর ঝামেলা পোহাতে হয় না। গতকাল ভাবছিলাম ক্লাসিক তাইওয়ানিজ গল্পের কিছু অনুবাদ শুরু করব। অনেক খুঁজেও অনলাইন ভার্সন পেলাম না,বাধ্য হয়ে আমাজন কাগুর দ্বারস্থ হতে হলো। বই হাতে পেতে আরও সপ্তাহখানেক লাগবে। এর মধ্যে মিশরের এক বন্ধু আজকের গল্পটার সন্ধান দিল। দ্বিতীয় বিশ্বযুদ্ধের পটভূমিতে মিশরের গ্রামাঞ্চলের এক সাদামাটা কাহিনি। পড়ে আমার কাছে দারুণ লাগলো, তাই হুট করে অনুবাদের ঝুঁকি নিয়ে নিলাম।
আশাকরি আপনাদেরও ভালো লাগবে। আলোচনা-সমালোচনা, ভাষারীতি-বানান শুদ্ধি, নির্দেশনা সবকিছুর অপেক্ষায় থাকলাম।
মূল গল্পঃ The Scorpion Hunter
লেখকঃ আব্দেল রহমান আল শারকাভি
এখন মুখে দেয়ার মতো কিছু খাবার জোগাড় করাই কঠিন হয়ে গেছে হাসান, যদিও মাথা গোঁজার মতো একটা ঠাঁই তোর আছে। গ্রামের অনেকের অবস্থা তোর চাইতেও খারাপ। ইমাম সাহেব তোকে মসজিদ থেকে বের করে দেয়ার পর থেকে তুই খড়কুটার মতো ভাসছিলি, এই চাকরি থেকে সেই চাকরি ধরে। তুই এমনকি কায়রো পর্যন্ত গেলি,আত্মীয়-কুটুমদের খামারে কাজ করতে। বিমান হামলা মাথায় নিয়ে বাঁচলি, ইংরেজ সৈন্যদের হাতে মারধোর খেয়ে পাঁজরের হাড় ভাঙলি গোটা কয়েক, তারপর আবার একদিন যেভাবে চুপিসারে ভেগে গিয়েছিলি সেভাবেই আবার গ্রামে ফিরে আসলি। ফিরে এসে তুই ইমাম সাহেবের হাতে পায়ে ধরে মসজিদে খাদেমের চাকরিটা ফেরত চাইলি, কিন্তু উনি শুনলেন না। সেনাবাহিনীতে যোগ দিতে চাইলি, কিন্তু তারা তোকে নিল না। শেষমেশ বিছা শিকার ছাড়া তোর জন্য পেট চালানোর আর কোন উপায়ই বাকী থাকলো না।
বিচ্ছু শিকার? একটা কামড় খেলেই তো তোর কিচ্ছা খতম। তুই আসলেই ফাঁপরে আছিসরে হাসান। কিন্তু একটা বিছা এক টাকায় বিক্রি হয়, আর দশ টাকায় পাওয়া যায় একপাল্লা গম। দশটা বিছা ধরতে পারলেই তুই বস্তাভর্তি রুটির মালিক হয়ে যাবি। পশ্চিম মিশরের একটা জোয়ান ছেলে একাই বিছা দিয়ে বড় একটা কৌটা ভর্তি করে ফেলতে পারবে, একটুও কামড়-আঁচড় না খেয়ে। বুলক জেলার লোকেরা বলে ঐ অঞ্চলের ছেলেদের নাকি কোন ভয়-ডর নাই, ইচ্ছা মতো বিচ্ছুর দল পাকড়াও করে আর দেদার টাকা কামায়।
কিন্তু এই গ্রামে আগে কেউ বিছা শিকার করেনি।
                                                **
হাসান দুই হাতের তালুতে চেপে রাখা মুখ তুলে একটা দীর্ঘশ্বাস ছাড়ে। সে কুঁড়ের বাদশার মতো মেহমানখানার দেয়ালে ঠেস দিয়ে বসে আছে, সকাল থেকে। দেয়ালের সাথে ঘষে ঘষে পীঠ চুলকে নিয়ে সে খালি পায়ে গরম বালি নাড়াচাড়া করতে লাগলো। অলসভাবে হাসান তপ্ত রোদে ভেসে যাওয়া গ্রামের রাস্তার অন্য পাশে মসজিদের দিকে তাকিয়ে থাকে। এই দমবন্ধ করা গরম দুপুরে আগুনে রোদের কবল থেকে মাথা বাঁচাতে মেহমানখানার দেয়ালের আড়াল ছাড়া ওর আর কোন আশ্রয় নেই।
ইমাম সাহেব পাশ দিয়ে যাচ্ছিলেন, হাসানকে দেখে একটু থেমে মাটিতে থুথু ফেললেন। 
-‘ আপনে আমার দিকে এত খারাপ নজরে তাকান ক্যান? একটু বিষয়-আশয় তো জিগাইতে পারেন। নাকি আমারে মসজিদ থিকা বাইর কইরাও আপনের মন ভরে নাই?’
ইমাম সাহেব মসজিদের দরজায় থেমে জুতা খুললেন, তারপর মসজিদের ঢোকার দোয়া পড়ে নিয়ে জুতা বগলবন্দী করলেন। গলা খাঁকড়ে নিয়ে আবার বাইরে থুথু ফেলে চড়া গলায় বললেন,‘ তুই ঐখানেই থাক হাসান, গাছের গুড়ির মতো মাটিতে পড়ে থাক এই কাঠফাটা গরমে। এদিকে আসবিনা, যেমনে ইচ্ছা নিজের জান হারাম কর জয়নাবের ব্যাটা।’
‘খবরদার আপনে মায়ের নাম নিয়া কিছু বলবেন না, আল্লাহ্‌ তারে বেহেশ্‌ত নসীব করুক। যদিও তার জন্যই আমার এই অবস্থা। আর নাইলে আজকে আমি সেনাবাহিনীতে থাকতাম, আমার খাওন-দাওনের চিন্তা থাকতো না। প্রথম যেইবার গেলাম যোগ দিতে, তারা কইলো তোমার বুড়া মা আছে, যাও তার খেয়াল রাখো। বুড়ি মরার পর যখন আবার গেলাম, তখন কয় আমি নাকি দুবলা-পাতলা।’—হাসান বিড়বিড় করে বলতে থাকে।
বৃদ্ধ শেখ গোস্বাভরে থামলেন, রাগের দমকে তার সাদা দাড়ি কাঁপতে শুরু করলো--‘গুজগুজ করে কী বলতেছিস তুই ব্যাটা ফাজিল? আল্লাহ্‌র গজবে রাস্তায় নামছিস, বিচ্ছু ধরে খাস তবুও তোর শিক্ষা হয় না? খোদা রহমত করুক এই গ্রামকে। খোদার নাখোশীতে সব ছাড়খার। গজব পড়ুক তোর উপর, ঈমান-আমল ভুলে খাওয়া সব কয়টার উপর—নামাজ নাই, রোজা নাই, আল্লাহ্‌ খোদার নাম নাই, মসজিদের সামনে দিনরাত হাত-পা ছড়াইয়া বসে থাকিস। যোহরের নামাজের সময় হইছে, ওজু-গোসল পর্যন্ত করতে যাস না।’—রাগে ইমাম সাহেবের গলা চড়তে চড়তে চিৎকারের মতো শোনায়।
হাসান গলা আরও কয়েক পর্দা চড়িয়ে বলতে থাকে,‘ খোদার কসম আমি কোনোদিন এই মসজিদে পা দিমু না। এই মসজিদ আমারে কী দিসে? লাথি মেরে বের করে দিসে, রাস্তায় নামাইছে, এইখানে সেইখানে ফকিরের মতো দিন কাটাইছি। কায়রো গিয়া বিমান হামলা আর মাতাল সৈন্যদের মধ্যে পড়ছি। আর এখন শেষমেশ বিছা ধরে জান বাঁচাই। আল্লাহ্‌ই জানে এর পরে কী আছে কপালে?’
হঠাৎ মসজিদের ভেতর থেকে শান্ত, গম্ভীর একটা স্বর ভেসে আসলো, ‘ আল্লাহুম্মা সাল্লিআলা মুহাম্মাদিউ... হুজুর নামাজের ওয়াক্ত হয়ে গেছে, আপনি আজান দিয়ে দেন।’
ইমাম সাহেব চকিতে এক পাক ঘুরে গিয়ে তড়িঘড়ি করে মসজিদের ভেতরে ঢুকে গেলেন। মিম্বারের পাশেই ধবধবে পরিষ্কার জায়নামাযে বসা মাথায় পাগড়ী আর গায়ে দামী পোষাকের উপরে গেলাফ চড়ানো ফর্সা, মোটা মতোন লোকটির পাশে গিয়ে বিগলিত কন্ঠে বলতে লাগলেন, ‘ এখনই যাইতেছি জনাব, একটুও দেরী হবে না।’ তিনি সামনের থেকে দৃষ্টি সরিয়ে পেছনের রঙ চটে যাওয়া মাদুরে ছড়িয়ে-ছিটিয়ে বসা গরীব লোকগুলোর দিকে তাকালেন। তারপর আবার লোকটির দিকে তাকিয়ে সম্ভ্রমের সাথে বললেন, ‘ আল্লাহ্‌র রহমত পড়ুক আপনার উপর। কেমন ছিলেন এতদিন?’
লোকটি এই অঞ্চলের জমিদার। সোনার তৈরী ঘড়িটি পকেটে ঢুকিয়ে রাখতে রাখতে বললেন,‘ শুনতেছি সরকারের নাকি বিছার বিষ খুব দরকার। যুদ্ধের কারণে বিদেশ থেকে আনা যাচ্ছেনা এমন কী একটা কেমিকেলের বদলী হিসেবে ব্যবহার করতে।’
তিনি পেছনের সাধারণ মুসুল্লীদের দিকে ঘুরে বসলেন। সবাই এতক্ষন হা করে তাঁর কথা গিলছিল। হাসতে হাসতে আর লালচে আঙ্গুলে তসবীর দানা গুণতে গুণতে তিনি যোগ করলেন,‘ দেখ দেখি কাণ্ড, যুদ্ধে এসে বিছার দাম বাড়িয়ে দিল।’ তারপর আবার দৃষ্টি সরিয়ে মসজিদের দেয়ালের ফাটলের দিকে তাকালেন। পেছন থেকে কিছুটা ভাঙ্গা, দুর্বল আর ভীত স্বর ভেসে আসলো,‘ আর মানুষরে বানাইছে ফালতু, মানুষের কোনো দামই নাই।’
জমিদার সাহেব এ কথা শুনে ঘুরে তাকাতেই হাসান দুই হাতে তার হাত ধরে বিনীতভাবে সম্মান জানালো। তিনি মুচকি হেসে হাত টেনে নিয়ে বললেন,‘ কেন? কে রে হাসান নাকি? মসজিদের তাহলে আসলি শেষ পর্যন্ত?’
হাসান তার পেছনের কাতারে জায়গা খুঁজে নিয়ে বসার আগ পর্যন্ত তিনি চুপ থাকলেন। তারপর কিছুটা বিরক্তি নিয়ে জানতে চাইলেন, ‘ কীভাবে যুদ্ধ মানুষরে একেবারে ফালতু বানাইছে বল দেখি হাসান। যুদ্ধের কারণেই না তোর মতো অনেক হাভাতে পোলাপান কাজকাম কিছু করতে পারতেছে , ঠিক কিনা? খোদার প্রতি শোকর করতে তোর এত কষ্ট লাগে কেন? এই এলাকায় আগে কোনোদিন বিছা শিকার করতে দেখছিস কাউকে? কাজকাম কি কিছুই তোর ভালো লাগেনা?’
হাসান জবাব কী দেবে ভেবে পেল না। পাগলের মতো হাসতে শুরু করলো। উপর ইমাম সাহেব আজান দিতে শুরু করেছেন, তার গলার আওয়াজ সব কিছুকে ছাপিয়ে যাচ্ছে। হাসান হাসি থামিয়ে বলতে শুরু করলো, ‘ এই পুরা গ্রামে কতগুলা বিছা আছে বইলা আপনার মনে হয়? আমাদের একেকজনের কপালে কয়টা কইরা জুটব? কয়টাকা কইরা কামাইতে পারুম আমরা? ইমাম সাহেবের পেটে যদি এত খিদা না থাকতো, উনি কি আমারে এইভাবে খেদাইতে পারতেন? এইটারে কি ইসলাম কয়? ইনসাফ কয়? উনি প্রতিমাসে মসজিদ কমিটি থেকে দুইশ’ টাকা করে পান। সেক্রেটারী সাহেব নিজের হাতে দেন, আমার চোখের সামনে। সেইখান থেকে উনি আমারে মাসে পাঁচটাকা করে দিতেন। আমি সারাদিন ধরে মসজিদে পানি আনতাম, নদী থিকা পানি আইনা চৌবাচ্চা ভর্তি করতাম। রোদ-বৃষ্টি-ঝড় সব মাথায় নিয়া। কোনদিন আইলসামি করি নাই, কাজেও ফাঁকি দেই নাই। আমার জায়গায় কোন একটা ষাড় বা গাধাও যদি থাকত কাজের চাপে এতদিনে মারা যাইত। এত কিছু সব মাসিক মাত্র পাঁচ টাকার জন্য। আমি খুশি ছিলাম, খোদার কাছে শুকরিয়া করতাম রিজিকে যা মেলে তা নিয়া। কিন্তু যখন বাজারে গমের দাম বাড়লো, আটা-ময়দার দাম বাড়লো, বাড়লো মানে এক লাফে ডাবল হইয়া গেল, আমি ইমাম সাহেবেরে আল্লাহ্‌র ওয়াস্তে কিছু টাকা বেশি দিতে কইলাম। উনি জবাবে আমারে বিস্তর গালি গালাজ করলেন। আমি তখন উপায় না দেইখা সেক্রেটারী সাহেবের সাহায্য চাইলাম। এতে ইমাম সাহেব আরও গরম হইয়া আমারে মাইরধর কইরা মসজিদ থিকা বাইর কইরা দিলেন। আর আল্লাহ্‌র নামে কসম খাইলেন যে আমারে আর কোনদিন ওজুখানার ধারে কাছেও আসতে দিবেন না, মসজিদ তো দূরের কথা। সেই থিকা আমি একরকম ফালতু মানুষ হইয়া গেলাম।’
ইমাম সাহেব আজান শেষ করে নীচে নেমে আসলেন। মিম্বারের দিকে আগাতে থেকে বলতে লাগলেন , ‘কাতার সোজা করেন ভাইসবেরা, কাতার সোজা করেন।’
হাসান হিসহিসিয়ে বলে উঠলো, ‘দোয়া করি আপনের জানাজা পড়ার দিন যাতে আর খুব বেশি দূরে না হয়।’
এক প্রতিবেশি একথা শুনে হাসানের কাধে ঝাঁকি দিয়ে বললো, ‘ বাদ দে এইসব হাসান। কেন এগুলা ভুইলা গিয়া একটু আল্লাহ্‌-খোদার নাম নেস না?’


ছবি ব্লগঃ ফিলিপিন্স




বাড়ীর পাশেই ফিলিপাইন দ্বীপপুঞ্জ। প্লেনে যেতে লাগে মাত্র দেড় ঘণ্টা। বছর কয়েক আগে বালিকা আবদার করল চাইনিজ নববর্ষের ছুটিতে কোথাও বেড়াতে নিয়ে যেতে। খোঁজ খবর নিয়ে দেখলাম ম্যানিলার অদূরে মিন্দোরো প্রদেশের পুয়ের্তো গ্যালেরা জেলায় কোকো বিচ রিসোর্ট নামে চমৎকার এক পর্যটন কেন্দ্র আছে। ইওরোপীয়ান ম্যানেজমেন্টে চলে, রিভিউগুলা সবই দেখলাম ফাটাফাটি প্রশংসায় ভরা। তল্পি তল্পা বেধে রওয়ানা হয়ে গেলাম।
তাইওয়ানের কাউশং এয়ারপোর্ট থেকে ম্যানিলা পৌছে যাই সকালের চট জলদি ফ্লাইটে। ইমিগ্রেশন অফিসারই বলে দিল রাস্তা থেকে ট্যাক্সী না নিয়ে এয়ারপোর্ট সার্ভিসের ট্যাক্সিতে উঠতে। ট্যাক্সি নিয়ে একটানে হোটেলে। ক্যামেরা ছিল লাগেজের মধ্যে তাই চলতি পথে ম্যানিলার ছবি টবি তেমন তুলতে পারিনি। কিন্ত ট্যাক্সী থেকে নেমে হোটেলের সামনের রাস্তায় একটা তুললাম।

ম্যানিলার ব্যস্ত রাজপথ
অনেকটা ঢাকার মতোই লাগল। জ্যাম, হর্নের বিকট শব্দ, লোকজনের লাফিয়ে লাফিয়ে রাস্তা পার হওয়া পরিচিত লাগে। রাস্তায়, দোকানে, বাজারে সবখানে ছেলেদের চেয়ে মেয়েদের উপস্থিতি চোখে পড়ার মতো বেশী। ড্রাইভারকে প্রশ্ন করে জানা গেল ফিলিপাইনে প্রতি সাতটি মেয়ের জন্য একজন মাত্র ছেলে। সিন খুবই সিরিয়াস, যে টুকু সময় ম্যানিলায় ছিলাম আরও কতো তেলেসমাতি যে চোখে পড়েছে যে বলার মতো না।
রাতের খাবার এক লেবানিজ রেস্টুরেন্টে খেয়ে , ইচ্ছে মতো গড়গড়ায় ধুমা টেনে-উড়িয়ে লাইভ মিউজিক দেখতে গেলাম ম্যানিলা বে এর কাছে মালাতে নামের এক জায়গায়। নদীর পাড়ে শত শত রেস্টুরেন্ট-বার আর প্রায় সবাই লাইভ ব্যান্ডের মাধ্যমে খদ্দের আকর্ষনে চেষ্টায় ব্যস্ত। আমরা ঘুরে ঘুরে বেশ কয়েকটা ব্যান্ডের গান শুনলাম। কেউ তেমন খারাপ গায় বা বাজায় না।

পানির ধারে লাইভ গানা-বাজান
পরদিন সকালে খুব ভোরে বলতে গেলে জোর করে আমাদের ঘুম থেকে উঠিয়ে ট্রাভেল এজেন্সীর লোকজন একটা মাইক্রোবাসে পুরে দিলে। ঝিমাতে ঝিমাতে ঘন্টা দুয়েক পরে এসে নামি বাতাঙ্গাস বন্দরে। ওখান থেকে ফেরীরে পুয়ের্তো গ্যালেরা প্রায় দেড় ঘন্টার রাস্তা, তার পর আবার ছোট নৌকায় কোকো দ্বীপ। বাতাঙ্গাস বন্দর ছাড়ার ঘন্টা আধেক পর থেকেই বিশাল সমুদ্রে ঢুকে পড়ি। ধু ধু নীল দরিয়া। যাবার পথে কোন ঝামেলা না হলেও ফেরার পথে  ঝড়ের কবলে পড়ে জান কন্ঠার কাছে আটকে ছিল অনেকটা সময়। সে প্রসঙ্গে পরে আসা যাবে। এখন  কিছু ছবি দেখেনঃ-

ঐ ডাঙ্গা দেখা যায়!
href="http://www.flickr.com/photos/39507486@N08/3776620113/" title="DSC03291 by mamun_tw, on Flickr">
নৌকা ভীড়ল

মিন্দোরোর নাড়িকেলবাড়িয়া
নৌকা থেকে নামতেই লোকজন নেচে-গেয়ে আমাদের বরন করে নিল, সবার গলায় তাজা ফুলে মালা পড়িয়ে হাতে কাটা ডাব ধরিয়ে দেয়া হল। তাদের আন্তরিকতা এবং আতিথেয়তা আসলেই মন ছুয়ে যাওয়ার মতো। প্রায় সপ্তাখানেক ছিলাম ঐ রিসোর্টে, একবারের জন্যও হোমসিক বোধ করতে দেয়নি কেউ।

নারকেল বনের আড়ালে আমাদের কুটির

চৌবাচ্চা, পানি ঘোলা করে ফেলছিলাম দিনরাত ডুবিয়ে
জার্নি করে টায়ার্ড ছিলাম। ওখানকার বিখ্যাত চিকেন মিন্দোরো দিয়ে পেটপুজা করে একটা লম্বা চিকেন ঘুম দিলাম। ঘুম থেকে উঠে দেখি সুয্যি মামাও ঘুমিয়ে গেছে। বীচে এসে দেখি রান্না-বান্নার বিরাট আয়োজন। বালির নীচে খাবার-দাবার লুকিয়ে উপরে আগুন জ্বেলে ট্রাডিশনাল কুইজিন পাকানো হচ্ছে। বেশির ভাগই সীফুড ছিল, সাথে ঝলসানো মুর্গা।

খানা-খাদ্যের খনি 
ডিনারে পরে ছোট্ট একটা মঞ্চ বানিয়ে সেখানে নাচ-গান পরিবেশন রিসোর্টের সম্মিলিত সাংস্কৃতিক জোট। বলতেই হচ্ছে...সবাই মুগ্ধ হয়ে উপভোগ করলাম।

মিন্দোরো নাচ
এর পরের কয়েক দিনে অনেক কিছুই করলাম। সব বর্ননা দিতে গেলে অনেক সময় লেগে যাবে। মূলত প্রতিদিন স্নরকেলিং, বীচ হপিং, নানারকম ওয়াটার স্পোর্টসেই কয়েকদিন কেটে গেল। সাগরের পানির নিচে অন্য এক রঙীন জগত দেখে আমাদের মুগ্ধতার সীমা-পরিসীমা রইলনা।  সাগরে দাপাদাপি করে হাউশ মিটানোর পর একদিন গেলাম জল প্রপাত দেখতে- টামরাও ফল না কী জানি নাম। আমাদের দেশের টেম্পোর স্টাইলের ( যদিও সাইজে অনেক বড়) জীপে ট্যুর গ্রুপের সাথে যাওয়া হলো। বেশ ভালো লেগেছিল।

আহেন ভাই উঠেন, সদর ঘাট দুই টেকা

টামরাও ফলের সামনে জনৈকা ধামরাই নিবাসিনী
মনে পড়ে একদিন গেছিলাম প্রাকৃতিক হট স্প্রীংয়ে। মহিষের গাড়িতে চড়ে। চলার পথে চোখে পড়ল ফিলিপাইনের গ্রাম, অনেকটা আমাদের দেশের মতোই। দিগন্তজোড়া ধান ক্ষেত, মাঝে মাঝে ছোট ছোট বাড়ী। লোকজন একটু আরষ্ট মনে হলো, থাইল্যান্ডের মতো সপ্রতিভ বা মিশুক না।

ফিলিপাইনের গ্রাম
পরদিন গেলাম পার্শ্ববর্তী  আরেক দ্বীপে। নাম মনে নাই। কিন্তু নিদারুন সৌন্দর্য চারপাশে।

নাম না জানা দ্বীপে যাবার পথে

সাদা বালির সৈকত

বিকেলে ঘরে ফিরে দাবা খেলা 

 নীরব  জলকেলির পুল...শব্দ করা মানা

রাতের খাবার রিভলভিং রেস্টুরেন্ট
অল্পদিনেই অনেকের সাথেই খাতির হয়ে গেছিল ওখানে। মোটামুটি এক সাথেই ঘুরে ফিরে বেড়াতাম। নিজেদের অভিজ্ঞতা শেয়ার করতাম। দুই এক জনের সাথে এখনো যোগাযোগ আছে।

আমাদের গ্রুপ
দেখতে দেখতে সাত দিন শেষ হয়ে গেল। এর মধ্যে একদিন আমরা মাউন্ট বাচলান না কি জানি নাম গিয়েছিলাম ট্রেকিং এ। ডলফিন দেখতে গেছিলাম আরেকদিন, দেখা পাইনি। মাউন্টেন বাইক নিয়েও বিস্তর জংলামতো পথে চলেছি। সব মিলিয়ে দুর্দান্ত একটা সময় কেটেছে ওখানে।
এত আনন্দের পরেও একটা কষ্ট আমাকে ছুয়ে গেল। ঐ দ্বীপগুলো পরিস্কার পরিচ্ছন্ন বা চটপটে-আন্তরিক ম্যানেজমেন্ট দ্বারা পরিচালিত তা ঠিক। কিন্তু দেখতে এমন কিছু আহামরি নয়। এ রকম জায়গা আমাদের দেশেও আছে। সস্তা জনশক্তিরও অভাব নেই। দূরদর্শীতা ,দক্ষতা আর দীর্ঘমেয়াদী পরিকল্পনার মধ্যে দিয়ে আমাদের দেশেও পর্যটন শিল্পকে অনেক এগিয়ে নেয়া সম্ভব। কিন্তু হচ্ছেনা তো বলতে গেলে কিছুই। যুদ্ধ বিধ্বস্ত ক্যাম্বোডিয়া পর্যন্ত বছরে লাখ লাখ পর্যটক টেনে নিয়ে যাচ্ছে, আর আমরা বসে বসে মাছি তাড়াচ্ছি।
ছবিগুলো ঠিক আছে কিনা জানাবেন ।


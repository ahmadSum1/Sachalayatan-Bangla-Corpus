ছোটগল্পঃ ওম



ভ্যাংকুভারের এই এলাকাটায় প্রচুর বাংলাদেশীদের বসবাস। প্রায়ই সপ্তাহান্তে এর ওর বাসায় জমজমাট আড্ডা বসে। খানা-পিনা, আড্ডাবাজি, বোর্ড গেমস বা তাস পিটানোতে দুর্দান্ত সময় কাটে, সাথে দেশ নিয়ে আক্ষেপ-ক্ষোভ বা তত্ত্ব-তালাশ তো চলেই।
আজ আড্ডা জমেছে জামিলের বাসায়। সবাই হাজির। টেক্সাস হোল্ডেম পোকার খেলা চলছে। বাইরে নির্বিকার পোকার ফেস রেখে ভেতরের উত্তেজনা দমাতে প্রায় সবাই চিমনির মতো সিগারেটের ধোয়া উড়িয়ে চলেছে। হঠাৎ খেয়াল হলো সিগারেট শেষ, কেউই নিয়মিত ধুমপায়ী না, সোশাল স্মোকার, সবাই মিলে জামিলের দুই প্যাকেট সিগারেট পুড়িয়ে ধ্বংস করে দিয়েছে।  সিগারেট ছাড়া তো আর আড্ডা জমেনা, এ ওর দিকে তাকায়, কিন্তু সিগারেট কিনতে বাইরে যেতে কেউই রাজী না। বাইরে প্রচন্ড ঠান্ডা। হিমাংকেরও বেশ  নিচে। বাসা থেকে বেড়িয়ে কারপার্ক পর্যন্ত হেঁটে  যেতেই শরীরের কল-কব্জা সব জমে যাবার অবস্থা। 
দরজায় কে যেন এসেছে। স্থানীয় বন্ধু মার্টিন। চমৎকার আড্ডাবাজ ছেলে, দারুন গান গায়, ধুরন্ধর পোকার খেলোয়াড়। বরফে গাড়ি আটকে যাওয়ায় আসতে দেরী করে ফেলেছে। জ্যাকেটের পকেটে দুই হাত ঢুকিয়ে শিস দিতে দিতে ভেতরে ঢুকতেই সে দেখে সবাই তার দিকে তাকিয়ে আছে। আসলে ওর রঙচঙে জ্যাকেটটার দিকে। এত জোড়া উৎসুক দৃষ্টি দেখে মার্টিন নিজে থেকেই জানায় যে আজই কিনেছে এই শৈত্য-ঘাতক ওয়াটারপ্রুফ স্কি জ্যাকেট টি। গায়ে দিলে দুনিয়ার কোন ঠান্ডাই আর কাছে ঘেঁসতে পারেনা। গাড়ি রেখে বেশ খানিকটা হেঁটে আসাতেও ওর একটুও ঠান্ডা লাগেনি। 
'এটা নিশ্চয়ই ইউরোপ তৈরী, এত ভালো স্কি জ্যাকেট চায়নিজরা বানাতে পারে বলে মনে হয়না। আচ্ছা দাম কতো পড়ল?'- রাহাত বলে।
'২১০ ডলার, কিন্তু এত আরাম পড়তে যে ডাবল দাম হলেও আমি কিনতাম। আমারও মনে হয় এটা চাইনিজ জিনিষ না।'
মার্টিন কেনার সময় খেয়াল করে দেখেনি জ্যাকেট টা কোথায় তৈরী। গা থেকে খুলে, সবার আগ্রহী চোখের সামনেই ঘাড়ের কাছের লেবেল চেক করে। ঝকঝকে অক্ষরে লেখা ' মেড ইন বাংলাদেশ'।
' ওয়াও ম্যান...ইওর কান্ট্রি ইজ মেকিং কোয়ালিটি স্টাফ, রিয়েলি...আই অ্যাম সো হ্যাপী ফর ইউ গাইজ!'- মার্টিনের কন্ঠেও উচ্ছ্বাস।
 প্রবাসী বাংলাদেশীদের সবারই গর্বে বুক ফুলে যায়, দেশ তাহলে সত্যিই এগোচ্ছে।
এদিকে তের হাজার মাইল দূরে গাজীপুর, সাভার এবং আশুলিয়ায় বকেয়া বেতন আদায়, বেতন বৃদ্ধি,ন্যুনতম সুযোগ সুবিধার দাবীতে হাজার হাজার গার্মেন্টস কর্মী রাস্তায় নেমে আসে। পুলিশের গুলিতে কয়েক জন মারা যায়। অনেকে আহত হয়। হাজার হাজার শ্রমিক চাকরি হারায়। বিস্তর ভাঙচুর চলে। টায়ার পোড়ে, মানুষ-পুলিশে ধাওয়া পালটা ধাওয়া চলতে থাকে দিনভর। বিশৃংখলা--আকাশে-বাতাসে, শরীরে-মনে, মানুষে-মানুষে, চায়ের কাপ-মদের গ্লাসে, কলার খোসা-ফেলে যাওয়া ছেঁড়া স্যান্ডেলে--সবখানেই অন্তহীন অশান্তি।
ঘুম থেকে উঠে আইএম এফ এর এশিয়া প্যাসিফিক অঞ্চলের পরিচালক খবরে ব্যাপারটা দেখে বিচলিত হয়ে পড়েন। বিজিএমইএ এর সভাপতির উপহার নয়শ ডলার দামের কনিয়াকে এক চুমুক দিয়ে তাকেই ফোন করেন। জানতে পারেন শ্রমিকেরা মাসিক বেতন ২০ ডলারের বদলে ৩০ ডলারের দাবীতে পথে নেমেছে।
' ফিফটি পার্সেন্ট পে রেইজ? দিস ইস আউটরেজিয়াস'- বিরক্ত সাহেব ফোন রেখে দেন।
বিজিএমিএ'র সভাপতির ফোন পেয়ে প্রধান মন্ত্রীর টনক নড়ে। সোনার ডিম পাড়া হাঁসের সাথে আর যাই হোক তামাশা চলেনা। তিনি প্রেস নোট পাঠান- ' আজকের ঘটনা দেশের সমৃদ্ধির বিরুদ্ধে একটা গভীর রাজনৈতিক চক্রান্তের নগ্ন বহিঃপ্রকাশ। আমরা কঠোর হাতে এর দমনে দৃঢ় প্রতিজ্ঞ। সমস্যার সমাধান আলোচনার টেবিলে হবে, রাস্তায় দেশ বিরোধী আন্দোলনের মধ্য দিয়ে নয়।'
শহরের আরেক প্রান্তে আগারগাঁও বস্তিতে স্বামী পরিত্যক্তা রাহেলা তার সাড়ে তিন বছরের ছেলে মিন্টুকে ঘুম পাড়ানোর চেষ্টা করছে। ছেলেটাও এমন মায়ের বুকের ওম ছাড়া তার ঘুম আসেনা, ভালো একটা কম্বল কেনার টাকাও রাহেলার নেই, নিজের বুকের ওম আর মায়া ছাড়া ছেলেটাকে তার দেবার কী ই বা আছে। সে নিজেও ক্লান্ত, সারাদিন হাড় ভাঙা খাটুনি গেছে। না, সে অন্যান্য শ্রমিকদের সাথে আন্দোলনে যায়নি। ছেলেকে বাঁচিয়ে রাখতে চাকরীটা তার বড়োই দরকার। বারো ঘন্টার শিফটের পরেও তার ডিউটি শেষ হয়নি। কারখানা থেকে বের হবার আগে সুপার ভাইজার কামাল মিয়া নিচু স্বরে তাকে বলে ' রাইতে বাসায় আসিস, কাজ আছে। বেশী দেরী করিস না।'  রাহেলা কিছু না বলে মাথা নেড়ে সম্মতি জানায়। কামাল মিয়ার বউ বাপের বাড়ী গেলেই তার ডাক পরে এভাবে। শুধু সে একাই না, আরো পাঁচ ছয়জন আছে যাদেরকেও এই অতিরিক্ত দায়িত্ব পালন করে সুপার ভাইজারকে খুশী রাখতে হয়। না হলে তাদের চাকরী থাকবেনা।
ছেলেটা বোধ হয় ঘুমিয়ে পড়েছে। রাহেলা আলগোছে নিজেকে ছাড়িয়ে নিয়ে শাড়ী পাল্টায়। মুখে হালকা প্রসাধনী মাখে। সাজ গোজ না করে  যাওয়ায় একরাতে কামাল মিয়া চাপা ধমক দিয়েছিল-'এরম ফকিন্নীর মতো আইছস ক্যান?'
ঘুমন্ত ছেলেটার কপালে আলতো একটা চুমু দিয়ে, মাথার নিচের ছোট্ট বালিশটা ঠিক করে দিয়ে রাহেলা বেরিয়ে আসে। রেল লাইন ধরে লম্বা লম্বা কদমে হাঁটতে থাকে। আগে গেলে রাত বেশী হবার আগেই হয়তো ছাড়া পাওয়া যাবে। কামাল মিয়া খুশী হলে হয়তো দুই একদিনের মধ্যেই একটা কম্বলও পাওয়া যেতে পারে- হোক না পুরানো, ক্ষতি কী? শীতের রাতে ছেলেটাকে তো ঠান্ডা থেকে বাঁচানো যাবে ।
হাঁটে হাঁটতেই রাহেলার মনে পড়ে তাড়াহুড়ায় ছোট মশারীটা টানিয়ে আসা হয়নি। ছেলেটাকে মশায় খেয়ে ফেলবে। মশা তাড়াতে গিয়ে ঘুমের ঘোরে মিন্টু যদি মাটিতে পড়ে মাথা ফাটিয়ে ফেলে!
দুশ্চিন্তায় রাহেলা চলার গতি বাড়িয়ে দেয়। 


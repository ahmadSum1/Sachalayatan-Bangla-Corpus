শুভ জন্মদিন গুরু!




দিয়েগো ম্যারাডোনা সম্পর্কে কম বেশি জানেনা না এমন মানুষ এই যুগে বিরল।  তার জন্ম, বেড়ে ওঠা, ফুটবলিং ক্যারিয়ার, ব্যক্তিজীবন ইত্যাদি বিশদ আলোচনার জন্য যোগ্য ব্যক্তি আমি নই, তাই জন্মদিনে তাকে নিয়ে দুয়েকটা কথা বলেই ক্ষান্ত দিচ্ছি।
ম্যারাডোনার সাথে আমার প্রথম পরিচয় ১৯৮৬ সালে। আমার প্রজন্মের আরও অনেকের মতোই প্রথম বিশ্বকাপ খেলা দেখতে গিয়ে। তখন ক্লাস ফাইভে পড়ি, স্কুল খোলা। রাত জাগা নিষেধ। তবুও ফুটবল অন্তঃপ্রান আমি ঘুমের ভান করে পড়ে থাকতাম। সবাই ঘুমিয়ে গেলে  চুপিচুপি উঠে শব্দ কমিয়ে টিভি ছেড়ে খেলা দেখতাম। কিন্তু প্রথম রাতেই বিড়াল মারার বদলে মায়ের কাছে ধরা পড়ে গিয়ে টিভিতে তালা পড়লো। স্কুলে পর বাকীটা দিন ফুটবল নিয়ে থাকি, এখন আবার যদি রাতের বেলায়ও তা করি তাহলে তো লেখাপড়া মাথায় উঠবে। ফলে পরের দিনে বিকেলে টিভিটে পুণঃপ্রচার দেখা ছাড়া আর কোন উপায় নেই। বিকেলের পর বিকেল খেলার মাঠে না গিয়ে টিভির সামনে বসে পড়ি, ফুটবল গিলে খাই--কখনও হা করে , কখনো বিস্ফোরিত চোখে।
তখনো আমি কোন বিশেষ দলের ভক্ত না, ফুটবলের একনিষ্ঠ ভক্ত। আর্জেন্টিনা বনাম কোরিয়ার খেলা দেখতে গিয়ে প্রথম ম্যারাডোনাকে চোখে পড়ল। যতোটা না স্কিলের জন্য তার চেয়ে বেশি তারপ্রতি প্রতিপক্ষের সম্ভ্রমের জন্য, পায়ে বল পড়লেই যে কোন উপায়ে তাকে থামিয়ে দেয়ার মরিয়া চেষ্টার জন্য। খর্বকার, চনমনে, ছটফটে, অত্যন্ত দ্রুতগতির এই খেলোয়ারটিকে মনে ধরে গেল। কিছুটা সহমর্মিতা থেকে, কিছুটা বলের উপরে তার অসাধারণ দখলের কারণে। তখনও আমরা কচি কাচারা জাগলিং, ড্রিব্লিং ইত্যাদিকে ফুটবলের সবচে গুরুত্বপূর্ণ অংশ মনে করতাম। বড়ো ভাইকে ধরতেই জানা গেল এই হচ্ছে আর্জেন্টিনার ক্যাপ্টেন, সে নিজে ব্রাজিলের ভক্ত , ম্যারাডোনাকে বিশেষ পাত্তা দিতনা। 
এর পর আর্জেন্টিনার প্রতিটা খেলা দেখি আর ম্যারাডোনার প্রতি প্রেম আরও গাঢ় হতে থাকে। অদ্ভুত এই লোক, এত ছোট, এত মার খায় তবুও দমেনা। আমার বন্ধুবান্ধবদের অনেকেই ব্রাজিলের সমর্থক, ম্যারাডোনা তাদের কাছে কীটস্য কীট। আমি পরিবারের সাথে ঝগড়া করে, বন্ধুদের সাথে মারামারি করে আমার ম্যারাডোনা ভক্তিকে আরও জোরালো করে নিলাম। ১০ বছর বয়সেই সেমি প্রফেশনাল ফুটবলে যোগ দিয়ে আজীবন প্রতিপক্ষের নির্মম হামলা সহ্য করে এসেছেন। আমার জীবনে আমি আর কোন ফুটবলারকে এভাবে মার খেতে বা আক্রান্ত হবে দেখিনি। কিন্তু প্রায় প্রতিবারই দমে না গিয়ে উঠে দাড়িয়েছেন, পালটা হামলায় বিপর্যস্ত করে দিয়েছেন প্রতিপক্ষকে, প্রমাণ করেছেন হু দ্য বস ইজ। সত্যি বলতে এই জিনিষটাই তাকে আমার জীবনের গুরুর আসনে বসিয়ে দিয়েছে। জীবনে অনেক ঝড়ঝঞ্ঝার মধ্য দিয়ে গিয়েছি, দিয়েগো ম্যারাডোনা জীবন সংগ্রাম এবং ফুটবল মাঠে অলৌকিক সব কীর্তিকাণ্ড আমাকে প্রতিটা বিপদে সাহস যুগিয়েছে। এখনও যোগায়। বুয়েনেস আইরেসের বস্তি থেকে উঠে এসে সমস্ত পৃথিবীর মসনদে বসা , প্রেরণার জন্য এর চেয়ে ভালো উদাহরণ আর কী হতে পারে?
৮৬ বিশ্বকাপ থেকে আজ অবধি ম্যারাডোনার প্রতিটি পদক্ষেপ , উত্থান-পতন মন্ত্রমুগ্ধের মতো অনুসরণ করে আসছি, আগামীতেও করে যাব।
আজ ম্যারাডোনার ৪৯ তম জন্মদিন। শুভ জন্মদিন গুরু!
কথা অনেক হলো, চাইলে আরও দুই চার মাস একটানা বলে যাওয়া যায় গুরুকে নিয়ে, কিন্তু এত্ত সময় আপনাদেরও নাই, আমারও নাই। তাই কিছু ভিডু কাম ভুডু দেখেন ( কৃতজ্ঞতাঃ কিংকু ভাই)।
অদম্য ম্যারাডোনা
ইতালী গিয়ে ম্যাড়মেড়ে ন্যাপোলিকে ম্যারাডোনা   বলতে গেলে একহাতে পালটে দিয়েছিলেন, ইতালী সেরার পাশাপাশি ইয়োরোপ সেরাও বানিয়েছিলেন। 
ন্যাপোলিতে ম্যারাডোনা
ম্যারাডোনা!
সব রাজাদের রাজা ম্যারাডোনা!!!
হ্যান্ড অভ গড
গোল অভ দ্য সেঞ্চুরী 
মারাত্মক দৌড়ের উপর আছি। তাড়াহুড়া করে গুরু জন্মদিনে এই পোস্টটা দিলাম।
আবারও শুভ জন্মদিন দিয়েগো আর্মান্দো ম্যারাডোনা, একদিন দেখা হবে ।


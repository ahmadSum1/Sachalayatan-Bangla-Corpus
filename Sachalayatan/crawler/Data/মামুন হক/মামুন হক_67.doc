রানী



সন্ধ্যা থেকেই আকাশ ভেঙ্গে বৃষ্টি পড়ছে।
সামিয়া বই মেলা থেকে ফিরেছে একগাদা নতুন বই নিয়ে। সামনের কয়েকটা সপ্তাহ ভালই কাটবে ভাবছিল ও। সামিয়া পড়তে ভালোবাসে , আর ওর পড়ার স্টাইল একটু আলাদা। একসাথে আনেকগুলো বই পড়তে শুরু করে , পড়তে পড়তে মাঝে মাঝে নিজেই খেই হারিয়ে ফেলে, একটা গল্প আরেকটার মধ্যে মিশে যায়, তখন মাথা ঠান্ডা করে আবার কাহিনীগুলো ঝালিয়ে নিতে হয়...মজাই পায় ও এতে। আজও তাই করছিল, একটা বই কয়েক পাতা পড়েই আরেকটা শুরু করতে যাচ্ছিল...ঠিক এমন সময়েই সব অন্ধকার করে বিদ্যুত চলে গেল। সামিয়া না হেসে পারলনা ,  যে বইটা হাতে নেয়া মাত্র বিদ্যুত চলে গেল সেটার নাম ‘ অন্ধকারের হৃদয়’...নামকরা পোলিশ লেখক জোসেফ কনরাডের একটা উপন্যাসের বাংলা অনুবাদ। 
সামিয়া বারান্দায় চলে আসে। কিছুক্ষন পরেই বিকট আওয়াজে জেনারেটর চালু হয়ে তার ঘর আলোয় ঝলমল করে উঠল। সামিয়া ভেতরে না গিয়ে মন্ত্রমুগ্ধের মত বৃষ্টির সৌন্দর্য উপভোগ করতে থাকে। তার বৃষ্টিঅন্ত প্রান। বৃষ্টি তার মন ভালো করে, আবার মন খারাপও করে। হয়ত ভালোর চাইতে বিষন্নই বেশী করে তবুও বৃষ্টির প্রতি তার ঘোর লাগা ভালোবাসায় কোন রকমফের হয়না। সামিয়া চোখ বুজে বৃষ্টির সম্মোহনী সংগীতে আরো ডুবে যাচ্ছিল এমন সময় হঠাৎ করে দমকা বাতাসে বৃষ্টির জোরালো ঝাপটা তার মুখে লাগায় সে চোখ খুলতে বাধ্য হয়। চোখ খুলে নীচে তাকিয়ে সে যা দেখল তাতে তার ছোখ ছানাবড়া হতে হতে আবার সরু হয়ে যায়।
গাড়ী বারান্দার সামনেই ছাউনী দেয়া ছোট এক চিলতে যায়গা। ঘাস আর হাঁটুসমান উচু কয়েকটা ফুলের গাছ সেখানে, ফুল এখনো ফোটেনি তাই কখনই যায়গাটা সামিয়ার নজরে আসেনি। ছাউনীর উলটো দিকে সার্ভেন্টস কোয়ার্টার। মালি, ড্রাইভার আর কাজের বুয়ারা থাকে ওখানে। সেদিক থেকেই অল্প বয়সী একটা মেয়েকে ওড়নার মাঝে কিছু একটা লুকিয়ে ,এক হাতে ছাতা ধরে ছাউনীর মধ্যে ঢুকতে দেখল। রোমহর্ষক কিছু দেখবে ভেবে সামিয়া আগ্রহভরে তাকিয়ে রয়, কিন্তু ঘটনা যেদিকে মোড় নিল তা দেখে নিস্পাপ এক হাসিতে তার চেহারা উদ্ভাসিত হয়ে গেল। মেয়েটা ছাতা বন্ধ করে ওড়নার মধ্য থেকে ছোট্ট ফুটফুটে একটা সাদা-কালো বেড়ালের বাচ্চা মাটিতে নামিয়ে “ জলদি কর, জলদি কর” বলে তাড়া দিতে থাকে। বাচ্চাটাও বাধ্য সন্তানের মত ন্যাজ উচিয়ে হিসু করতে বসে যায়। হঠাৎ কোন পূর্বাভাষ ছাড়াই আকাশ ধাঁধিয়ে দূরে কোথাও প্রচন্ড শব্দে বজ্রপাত হয়। ভয় পেয়ে বেড়ালের বাচ্চাটা হিসু করা বন্ধ করে দিয়ে লাফ দিয়ে মেয়েটার পাজামা ধরে কাঠবেড়ালীর মত বেয়ে একেবারে তার গলার কাছে এসে থামে। মেয়েটা তার হাত থেকে ছাতা ফেলে দিয়ে দু’হাতে ছোট্ট বাঘের মাসিকে সস্নেহে জড়িয়ে ধরে বিড় বিড় করে কি যেন বলতে লাগল। বৃষ্টির শব্দে কিছু শোনা দায় , তবুও সামিয়া কান পেতে রইল যদি তাদের মধ্যে কি কথা হচ্ছে যদি একটু শোনা যায়...মনে হল মেয়েটা বলছে... “ইস আমার বাহাদুররে...ঘরে বাঘ বাইরে ইন্দুর...এত ডরাইল্যা হইলে হইব?”
পরিত্যক্ত শরিফ ছাতাটি ঘাসের মধ্যে শুয়ে  মাটির সোঁদা গন্ধ উপভোগ করতে লাগল আর ডর খাওয়া বেড়াল ছানাটাকে দু’হাতে বুকে জড়িয়ে বৃষ্টি মাথায় করেই মেয়েটি  তার ঘরের দিকে ছুট লাগালো। দেশে আসার পর এই প্রথমবারের মত সামিয়ার মনটা নিখাদ ভালোলাগায় ভরে গেল, পৃথিবীতে আজও এমন দৃশ্য দেখা যায় বলেই মহাবিশ্বের ঘুর্ণন বন্ধ হয়ে যায়নি , সৃষ্টিকর্তা দুনিয়া নামের এই ভুষির দোকানের ঝাপ বন্ধ করে দিয়ে হিসাব কিতাবে ব্যস্ত হয়ে যান নি।
সামিয়া থাকে অস্ট্রেলিয়ার মেলবোর্নে। ওখানেই এক নামী ইউনিতে পড়াশুনা করে। বছরের শুরুর দিকে একবার দেশে আসে, মাস দু’য়েকের জন্য। মাটির টানে দেশে আসা কিন্তু প্রতিবারই আরো বেশী খারাপ করা মন নিয়ে বিদেশে ফিরে যেতে হয়, কিছুটা বাবার অবহেলায়, কিছুটা নিরন্তর ক্ষয়ে যেতে থাকা সমাজের হাড়-পাজর বের হওয়া কংকালসার চেহারা দেখে। ওর মা নেই, ক্যান্সারে ভুগে মারা গেছেন অনেকদিন হল। মায়ের মৃত্যুর পর বাবার সাথে তার দূরত্ব আরও বেড়ে গেল। বাবা ব্যবসা নিয়ে বেশী ব্যস্ত হয়ে পড়লেন , আর সামিয়া পড়াশুনার নামে দেশ ছাড়ল। মেলবোর্ন শহরটা বেশ ভালোই লাগে ওর কাছে, সবুজে সবুজ, মানুষেরাও বেশ আন্তরিক আর পরস্পরের প্রতি শ্রদ্ধাশীল, অন্তত বাইরে থেকে তাই মনে হয়, সামিয়া মানুষ নিয়ে বেশী ঘাঁটতে চায়না, মানুষকে ওর  বেশ জটিল আর অনিশ্চিত ধরনের বলে মনে হয়। ও ঘাঁটে পশু-পাখি আর গাছ-পালা নিয়ে। পশু-পাখিদের কাছাকাছি থাকার জন্যই ও সপ্তাহে বিশ ঘন্টা RSPCA তে কাজ করে। কত  সহজে অবলা প্রানীদের সাথে মিশে যাওয়া যায়, কোন ভনিতা লাগেনা, ভান করতে হয়না, ওরা ভালোবাসা পেতে যেমন ভালোবাসে তেমন বল্গাহীন ভালোবাসায় ভাসিয়েও নিয়ে যায়। ক্যাম্পাসে ওর বন্ধুরা ওকে মজা করে ডাকে CCL ( ক্রেজি ক্যাট লেডি)। রাজ্যের সব হাকলবেরিফিনের মত ঘর ছাড়া বেড়াল বা তাদের সদ্য চক্ষু ফোটা অর্বাচীন আন্ডা –বাচ্চাদের বিডিআর খতমের অপারেশন রেবেল হান্টের মত হান্ট ডাউন করে হয়ত RSPCA তে নিয়ে যায় অথবা নিজের ঘরে বিনা পরোয়ানায় রিমান্ডে নিয়ে সভ্যতা-ভব্যতা শিখিয়ে পশুপ্রেমী কারো হাতে গছিয়ে দেয়। এভাবেই চলছিল দিনকাল।
নিঃস্বার্থ পশুপ্রেম আর দায়িত্ববোধের তাগিদে সামিয়া পরদিন সকালে বেড়াল ছানাটার খোজ খবর করতে কাজের লোকদের আড্ডায় গিয়ে হাজির হল। এদিকে ওর খুব একটা আসা হয়না। চার-পাঁচটা ছোট ছোট ঘর আর এক মাথায় রান্নাঘর। বাড়ির সবার রান্না-বান্না ওখানেই হয়। ঘর গুলো সব খালি, ড্রাইভার বা বাজার করার লোকেরা সব বেরিয়ে গেছে। সামিয়া রান্নাঘরে ঢুকে পড়ল। মাঝারি বয়সের এক মহিলা কি যেন কাটাকুটি করছে আর বিল্লীওয়ালী মেয়েটি থালা-বাসন ধুচ্ছে। সামিয়াকে দেখে দু’জনেই অবাক হয়ে গেল, কিন্ত মধ্যবয়সী মহিলাটি নিজেকে সামলে নিয়ে শাড়ির আচলে হাত মুছতে মুছতে এগিয়ে এল।
“আফামনি আপনে এখানে? কি ব্যাপার? কিছু লাগব? আমাগো কাউরে উপরে থিকা ডাক দিলেই পারতেন। কি দরকার ছিল কষ্ট কইরা এদিকে আসার?- আমাদের মধ্যবয়সী মহিলা যার সত্যিকার নাম মাজেদা , হড়বড়িয়ে বলে উঠল।
“না, এমনি তোমাদের দেখতে আসলাম, চলে যাবো তো সামনের মাসে, তাই ভাবলাম কে কেমন আছে একটু দেখে যাই”- সামিয়া তার আসার আসল কারন বলতে একটু সংকোচ বোধ করছিল ( সে চায়না আর কেউ তার CCL পরিচয়টা জেনে ফেলুক)। মাজেদাকে সে আগেও দেখেছে কিন্তু অল্পবয়সী মেয়েটাকে এই প্রথম দেখছে। জানতে চাওয়ায় মাজেদা জানালো মেয়েটির নাম রাহেলা, মেয়েটির বাবা এ বাড়িতে মালির কাজ করত, জয়নাল নাম ছিল তার। সামিয়া জয়নালের কথা মনে করতে পারল, ভালো মানুষ ছিল বেচারা, গাছ-গাছারি খুব ভালো বাসত। রোগে ভুগে সে নাকি গত বছর মারা গেছে, মা –মরা রাহেলা তখন থেকে এ বাড়িতেই আছে। কত বয়স হবে মেয়েটার, বড়জোর পনের বা ষোল , সামিয়া ভাবে। এ বয়সে স্কুলে না গিয়ে তাকে পরের বাড়িতে কাজ করতে হচ্ছে , সামিয়ার মেয়েটার জন্য বেশ খারাপ লাগল, সে মিস্টি হেসে মেয়েটার দিকে এগিয়ে যায়। রাহেল থালা-বাসন ধোয়া বন্ধ করে চোখ বড় বড় করে সামিয়াকে দেখছিল, মালিক পক্ষের কাউকে সে এত কাছ থেকে আগে কখনো দেখেনি। সামাজিক মর্যাদা ও ক্ষমতার যোজন যোজন দূরত্বের কারনে তাঁদেরকে ওর অতিমানব বা অন্য জগতের মানুষ বলে মনে হত। তাঁদেরই একজন হাসিমুখে ওর সাথে কথা বলছে, ভয়ে রাহেলার হাত-পা ঠান্ডা হয়ে আসে।
“কেমন আছো রাহেলা? ভালোতো?”- সামিয়া আন্তরিক স্বরে জানতে চায়।
রাহেলার মুখে কথা আসেনা, সে উপর নীচে মাথা দুলিয়ে সম্মতি জানায়।
সামিয়ার পরের প্রশ্নে রাহেলা একেবার ফ্যাকাসে হয়ে যায়, কোনমতে দেয়াল ধরে সে মেঝের দিকে তাকিয়ে দাড়িয়ে থাকে,  এ পরিস্থিতির সামনে পড়া এড়াতে সে যথাসাধ্য চেষ্টা করেছে কিন্তু হাতে নাতে ধরা পড়ে সে ভয়ে আরো সিঁটিয়ে যেতে থাকে।
সামিয়া প্রশ্ন ছিল “ তোমার ছোট্ট বেড়ালটি কেমন আছে? কাল রাতে আমি তোমাদের বৃষ্টির মধ্যে বাগানে যেতে দেখেছি”।
মুল্যবান কিছু চুরি করে হাতে নাতে ধরা পরা মুখ করে রাহেলা যখন নির্বাক তখন এই ভয়াবহ কেলেংকারীতে নিজের চরিত্রে যাতে কালো দাগ না পরে তাই আগ বাড়িয়ে মাজেদা মুখ খুলল- “ আফা আল্লাহর কসম আমি এই হারামজাদীরে একশ’বার কইছি যে আমরা পরের বাইত থাইকা কাম কইরা খাই,  কুত্তা-বিলাই পালার হাউশ আমাগো লেইগ্যা না। কিন্তু এই বেদ্দপ মাইয়া যদি একটা কথা শুনত, দেহেন এখন কেমুন ভিজা বিলাইয়ের লাহান খাড়াইয়া রইছে কিন্তু ছেমড়ি ঘাউড়ার ঘাউড়া, হের জিদ দেখলে আপনে তাজ্জব হইয়া যাইবেন। আমরা সব্বাই এক দিকে আর হ্যায় একলা একদিকে, ছেমড়িরে থাপড়াইছি , গালি দিছি কিন্তু আল্লাদের বিলাই ছাড়া হ্যায় বাচতনা। আর বিলাইডাও এমুন খবিশ ফাক পাইলেই লেঙ্গুর উচাইয়া সারা বাড়ী দৌড়ায়, এই হানে মুতে ঐ খানে হাগে, কেউ না থাকলে খানায় মুখ দ্যায়। কয়দিন আগে বারিন্দায় গিয়া হাইগ্যা দিছে, এট্টুক বিলাই কিন্তু গুয়ের কি গন্ধ, আমার বমি আসার অবস্থা। আমি দৌড়াইয়া গিয়া একটা বস্তার মইধ্যে বিলাইডারে ভইরা রওয়ানা করছি ঝিলের পাড়ে গিয়া ফালাইয়া দিয়া আসুম। এই হারামজাদী কৈ থিকা জানি দৌড়াইয়া আইসা চিলের মত ছোবল দিয়া আমার হাত থিকা বস্তা ছুটাইয়া নিয়া এক দৌড়ে বাড়ীর বাইরে গেলোগা। আমি ধরতে গেছি পরে আমারে শাবল দিয়া মারতে আসছে । হেইদিনই মাগীরে খাইছিলাম কিন্তু হ্যায় আবার ভাতার পাতাইছে বড় সাবের ডেরাইবরের লগে , হেই ব্যাডায় আইসা আমারে ধমকি, কয় এই ছেমড়িরে কিছু কইলে বলে বড় সাবরে কইয়া আমার চাকরি খাইব। আইজগা আফনে নিজে আইছেন, এহন একটা বিচার করেন, বিটলা ছেমড়ি আর হ্যার আল্লাদের বিলাই দুইডারেই ঘাড়ে দিয়া বাড়ির বাইর কইরা দ্যান,আমার কইলজাডা ঠান্ডা হইব”।
হতভম্ভ সামিয়া মুখ খোলার আগেই দেয়ালে পিঠ ঠেকে যাওয়া সর্বহারার মত রাহেলা ফুঁসে ওঠে – “ এত মিত্তা কতা কেমতে কন আফনে, কবে খানায় মুখ দিছে অয়? আমি আমার খাওনের থিকা অরে খাওয়াই, আফনের খুন্তির ডরে বিলাইডা এদিকে আর আহেইনা। হেইদিন বাইরে খুব ঝড়-বইন্যা গেছিল, আর আফনে আমারে দুনিয়ার সব কাম ধরাইয়া দিয়া দারোয়ানের লগে পিরিত করতে গেছিলেন, আমি রানীরে বাইরে নিয়া যাইতে পারি নাই, ছোট্ট মানুষ সামলাইতে না পাইরা বারিন্দায় গিয়া কাম সারছে, হেইডাও তো আমি সাফ করছি কেউ কওয়ার আগেই। আফনে গরম খুন্তি দিয়া অর মুখে ছ্যাক দিতে গেছেন দেইখা হ্যায় ভয় পাইয়া দৌড়াইয়া গিয়া আমার চৌকির তলে লুকাইছে আর আফনে সেইখান থিকা অরে টাইনা বাইর কইরা বস্তায় ভরছেন...”- রাহেলা আর বলতে পারলনা, তার চোখ অশ্রুতে ভরে যায়, ধরে আসা কণ্ঠস্বর লুকাতে সে ওড়নায় মুখ ঢাকল।
“এহ ফকিন্নীর মাইয়া থাকো মাইনষের বাড়ীতে, ভিক্ষা কইরা খাও আবার বিলাইয়ের নাম রাখছে রানী, তরে যদি...”- মাজেদা খন খনে গলায় আর ও কিছু বলতে যাচ্ছিল কিন্তু সামিয়া ধমকে ওঠে – “থামোতো তোমরা, দু’জনেই। আমি তোমাদের ঝগড়া দেখতে এখানে আসিনি। বেড়াল ছানা আমারো খুব ভালো লাগে তাই দেখতে এসেছি”। চোখে সন্দেহ আর অবিশ্বাস নিয়ে রাহেলা তাকিয়ে রইল আর আপদ বিদায় হওয়ার আশাভংগে হতাশ মাজেদা বিষয়টার গুরুত্ব বোঝাতে খালেদা স্টাইলে আংগুল উচিয়ে কিছু বলতে যায়। কিন্তু ঠোঁটে আঙ্গুল দিয়া ইশারা করে সামিয়া তাকে চুপ করিয়ে দিয়ে রাহেলার দিকে এগিয়ে যায়। ওর কাধে হাত রেখে বলে-“ চলোতো পাগলী তোমার রাণীকে দেখে আসি”। রাহেলা আর সামলাতে পারেন, এভাবে নরম স্বরে অনেকদিন কেউ ওর সাথে কথা বলেনি, সামিয়াকে ধরে  ও আঝোর কান্নায় ভেঙ্গে পড়ে। শেষবারের মত ও এভাবে কেঁদেছিল ওর বাবা মারা যাওয়ার পরে চাচীকে জড়িয়ে ধরে। সামিয়া ওকে থামায় না, শুধু আদর করে ওর মাথায় হাত বুলাতে থাকে। কান্নার ঝড় একটু থামলে দু’জনে রাহেলার ঘরের দিকে চলে যায়। ওদের চলে যেতে দেখে হিংসায় আর দুঃখে মাজেদা বিড় বিড় করে যে কথাগুলো বলতে থাকে তা সত্যিকার অর্থেই ছাপার অযোগ্য।
ভেজানো দরজা ঠেলে দু’জনে রাহেলার ঘরে ঢোকে, দশ ফুট বাই দশ ফুট ঘরে আসবাব বলতে একটা চার ফুট চওড়া চৌকি, কাপড় ঝোলানোর দড়ি , আর ছোট একটা বেতের মোড়া । রানী মহারাণীর মত বিছানার মাঝে হাত পা ছড়িয়ে ঘুমিয়ে আছে। ফুটফুটে একটা বেড়াল ছানা, বড় জোর মাস চার-পাঁচেক হবে বয়স ,ভালো করে তাকিয়ে সামিয়া হেসে ফেলে। জবরজং অবস্থা রানীর , পায়ে আলতা, কপালে টিপ, গলায় পুঁতির মালা। রাহেল মনের সুখে পুতুল সাজানোর মত করে সাজিয়েছে রানীকে।
“এগুলো কি করেছ?”-মৃদু হেসে সামিয়া বলে। রাহেল কোন জবাব দেয়না, সসংকোচে দাড়িয়ে থাকে।
সামিয়া বার বার প্রশ্ন করে রানীর রাজকীয় ইতিহাস জানল। মাস দুয়েক আগে কোন এক রাতে রাহেলা ঘুমাতে পারছিলনা বাড়ীর বাইরে এক বেড়ালের ত্রাহি চিৎকারে। ভেবেছিল কিছুক্ষন কান্না-কাটি করেই বেড়ালটি ক্ষান্ত দেবে। কিন্তু মাঝরাতের পরেও যখন কচি কন্ঠের অসহায় মিয়াঁও থামলনা, রাহেলা বাইরে গিয়ে দেখে কাদা মাটি মেখে ছোট্ট একটি বেড়ালছানা জড়সড় হয়ে তীব্র আওয়াজে কেঁদে চলেছে। রাহেলার মন মায়ায় ভরে গেল। সে কিছু একটা না ভেবেই ওড়নায় মুড়িয়ে ছানাটাকে সে তার ঘরে নিয়ে আসে।  বালতিতে করে পানি এনে সে প্রথমে রানীর গা থেকে কাদা-মাটি আর নোংরা আবর্জনা পরিস্কার করে। তারপর রান্নাঘর থেকে একটা বাটিতে দুধ নিয়ে এসে অভুক্ত বিল্লুটাকে খাওয়ানোর চেষ্টা করে, কিন্তু রানী কিছুই মুখে তোলেনা, এক সময় ক্লান্ত-অবষন্ন, ভীত-সন্ত্রস্ত রানী ঘুমিয়ে পড়ে। ঘুমন্ত , বিপর্যস্ত রানীর মায়াভরা পুঁচকে অবয়বের দিকে রাহেলা নির্নিমেষে তাকিয়ে অস্ফুটে বলে- “আহারে তোমার বাপ-মা নাই ? কই গ্যাছে সব? আহারে আমার ময়না,সোনা তুমার কুন চিন্তা নাই, তুমি আইজ থিকা আমার কাছেই থাকবা, আমারো মাও-বাপ নাই” । সেই থেকে রানী এখানেই আছে, লুকিয়ে চুরিয়ে, হাজারো হুমকি আর বহিস্কারের অপচেষ্টার মধ্যে থেকেও সে লাউয়ের ডগার মত তড়তড়িয়ে বেড়ে চলেছে।  
 “ রানী, রানী ওঠ আম্মা দেখে কে আসছে”- সারা গায়ে হাত বুলিয়ে রাহেলা রানীর ঘুম ভাঙ্গাতে চেষ্টা করে। রানী চোখ না খুলেই রাহেলার হাত তার ছোট্ট দু’থাবার মাঝ জড়িয়ে ধরে তাতে আলতো করে একটু কামড়ে দেয়, কামড়ে দিয়েই আবার ব্যস্ত ভঙ্গীতে রাহেলার হাত চাটতে থাকে, যেন ভুল করে ব্যথা দিয়ে ফেলেছে এখনি তার ঊপশম করা দরকার। এবার সামিয়াও হাত বুলাতে শুরু করে, কিন্তু রানীর গলার নীচে চুলকে দিয়েই সে চমকে ওঠে। রাণীর সারা গায়ে ছোট ছোট পোকার রাজত্ব। সামিয়া খুব ভালো করেই জানে নিরিহ দেখতে এই পোকাগুলো রক্তচোষা ভ্যাম্পায়ারের মতই ভয়ংকর। মনে মনে ভাবে রানীকে আজ-কালের মধ্যেই পশু ডাক্তারের কাছে নিয়ে যেতে হবে। ওদের দু’জনের সম্মিলিত ঘাটাঘাটিতেও রাণী চোখ খোলেনা, বরং মটকা মেরে পড়ে থেকে বেহায়ার মত আদর খেতে থাকে। 
“কি সুন্দর তোমার বাবুটা, ইচ্ছা হচ্ছে লাল টুকটুকে নাকটায় জোড়ে একটা চিমটি দেই”- সামিয়া বলে, চিমটি কাটার দূরন্ত লোভ সামলাতে সামলাতে।
“দিলে দেন আফা, হ্যায় কিছু মনে করতনা । আমি কত চিমড়াই, গুতাই, মাঝে মইদ্যে দুই হাত ধইরা নাচাই, আমার মায় কইত এই খবদ্দার বিলাই নাচাবিনা, বিলাই নাচাইলে কপালে দুখখু আহে । আমি মনে করতাম আমাগো পোড়া কপালে দুখখুর কি এমনিতে কোন শ্যাষ আছে, বিলাই নাচাইলে আর কি হইব? হেই লেগ্যাই মনে হয় মা-বাপ দুইজনেই মরছে, এহন তো আর মরইন্যা কেউ নাই, তাই মনের সুখে বিলাই নাচাই”।
সামিয়া অবাক হয়ে তাকিয়ে রইল। একটু আগেও যাকে বোবা বলে চালিয়ে দেয়া যেত তার মুখে যেন এখন খই ফুটছে। মানুষের মনের কত কথা না বলা থেকে যায় শোনার মানুষের অভাবে।
						(চলবে)
--------------------------------------------------------------------------
বিঃদ্রঃ এ পর্বটি উৎসর্গ করা হল সুলতানের মা ( তার সত্যিকার নাম কোনদিন জানা হয়নি) নামের অনেক বছর আগে আমাদের বাড়ীর এক কাজের বুয়াকে।


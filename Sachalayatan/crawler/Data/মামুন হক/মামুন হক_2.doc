ভামোস ভামোস আর্জেন্টিনা...



ফুটবল আমার রক্তে। বাবা এক সময়ে মারদাঙ্গা ডিফেন্ডার ছিলেন গ্রামের মাঠে, আর আমিও আশির দশকে ঢাকা শহরের মাঠে-ময়দানে বলতে গেলে বিছানা পেতে ঘুমাতাম। তবে আমার ফুটবল আসক্তির পেছনে আমার বাবার ভূমিকা খুবই কম (১০ বছর বয়সে অনেক কান্নাকাটির পরে উনি একটা তিন নম্বরী বল কিনে দিসিলেন যদিও)। মূল অনুপ্রেরণাটা এসেছে পাঁচ ফুট ছয় ইঞ্চির এক অতিমানবের কাছ থেকে। তাঁকে একনামে সবাই চেনেন--দিয়েগো আর্মান্দো মারাদোনা।
১৯৮৬ সালের বিশ্বকাপে তাঁর খেলা দেখে ছোট্ট আমার অন্তরাত্মা কেঁপে গিয়েছিল, সেই সম্মোহনী যাদু থেকে আজও পরিত্রাণ মেলেনি। মনে পড়ে আর্জেন্টিনার প্রতিটি খেলার পরেরদিন স্কুলে,মাঠে,ঘরে-বাইরে সবখানে, সবার সাথে মারাদোনাকে নিয়ে ঘ্যান ঘ্যান করতাম। বড়দের কাছে পাত্তা পেতাম না ( আমার বড় ভাই ছিল পাওলো রসির ফ্যান), ছোটরা তেমন আগ্রহী ছিল না। সেই বয়সেই খুঁজে পেতে মারাদোনাকে নিয়ে লেখা প্রতিটি পেপার কাটিং জড়ো করতাম, একবার ব্যাপক কান্নাকাটি করে গুরুর জীবন নিয়ে কলকাতা থেকে প্রকাশিত 'ফুটবলের রাজপুত্র' নামের একটা সচিত্র বই বাবাকে দিয়ে কিনিয়েছিলাম। গুরু মারাদোনার প্রভাবে আমার ফুটবল চরিত্রে একটা বিষয় চিরস্থায়ীভাবে আসন করে নিয়েছে--সেটা হলো আমি একজন খুল্লামখুল্লা আর্জেন্টিনা ফ্যান। অল আউট আর্জেন্টিনার সাপোর্টার, একেবারে আমুণ্ডুনখাগ্র!
আজ থেকে বিশ্বকাপ শুরু। আর আমার বিশ্বজয়ী গুরু আজকে আর্জেন্টিনার কোচ, দলে একঝাঁক দুর্দান্ত সব খেলোয়াড়--একেবারে সোনায় সোহাগা বলতে গেলে। কোচ হিসেবে তার অনভিজ্ঞতা দুর্দান্ত সাহস আর তীক্ষ্ণ ফুটবল বোধের তাপ্পিতে ঢেকে দেয়া যাবে আশাকরি। কাল রাত থেকেই উত্তেজনায় আমার ভেতরটা টগবগ করে ফুটছে, আহারে এই সময়ে সাউথ আফ্রিকা থাকারই দরকার ছিল। বাদ দেন এইসব খামতির কথা, চলেন সারা পৃথিবীর অগণিত আর্জেন্টিনা ভক্তদের সাথে গলা মিলিয়ে আমরাও গেয়ে উঠি...ভামোস ভামোস আর্জেন্টিনা, চলো আর্জেন্টিনা এগিয়ে চলো...

আর এটা জিএমটির ইতালিয়া ক্যাম্পেইনের একটা ছোট্ট জবাব:

দল হিসেবে আর্জেন্টিনা এবার অত্যন্ত শক্তিশালী, সবাইকে হারিয়ে কাপ জিতে নেবার অন্যতম দাবীদার। যদিও মিডফিল্ড নিয়ে আমার  মনে একটু খচখচানি আছে, রিকেলমে থাকলে দলটার ব্যালান্স অন্য লেভেলে পৌঁছে যেত। তবে বহু লড়াইয়ের পুরোনো যোদ্ধা বুড়ো ভেরনের ভেলকিতে সেই অভাব পুষিয়ে যাবে বলে আশাবাদী। প্লে মেকার হিসেবে ভেরনের কার্যকারিতা রিকেলমের চেয়ে মোটেও কম না। যদিও রিকেলমে একই সাথে হোল্ডিং মিডফিল্ডারের কাজটাও করে দিত, সাথে ব্যান্ড মাস্টারের মতো পুরো দলকে পরিচালনা করা তো ছিলই। মাসচেরানো যদি হোল্ডিং মিডফিল্ডারের কাজটা ঠিকমতো করে উঠতে পারে তাহলে রিকেলমের অভাব তেমন ভাবে চোখে পড়বে না বলেই মনে হয়। দুই উইংএ ম্যাক্সি রড্রিগয়েজ, গুতিয়েরেজ আর ডি মারিয়া যে কোন দলের হাঁটু কাঁপাকাঁপি শুরু করিয়ে দিতে পারে। ২০০৬ এ মেক্সিকোর বিরুদ্ধে ম্যাক্সির অতিরিক্ত সময়ের সেই অসাধারণ গোলটার কথা মনে আছে কারো?
ডিফেন্স নিয়েও আমি তেমন ভাবনার কিছু দেখি না। হেইঞ্জে, স্যামুয়েল, ডিমিচেলেস, বুরদিসো আর ওটামেন্ডি মিলে মোটামুটি একটা চীনের প্রাচীর দাঁড় করিয়ে দেয়া যাবে বিপক্ষ দলগুলোর সামনে। যদিও আমি মনে করি জেনেত্তি আর গ্যাব্রিয়েল মিলিতোকে দলে নিলে রক্ষণে শক্তিমত্তা আরেকটু বাড়তো। ম্যান মার্কিং আর সেট পিসগুলোর সময় পজিশনিং বুঝেশুনে করলে কাজ অনেক হালকা হয়ে যাবে।
আক্রমণভাগ নিয়ে আর কী বলবো। আমার দৃষ্টিতে এবারের বিশ্বকাপের সেরা ফরোয়ার্ড লাইন আর্জেন্টিনার। এই মুহূর্তে বিশ্বের সেরা খেলোয়াড় লিওনেল মেসি যে কত লোকের ঘুম হারাম করে দিতে পারবে সেটা জানতে আর কয়েকটা দিন অপেক্ষা করলেই হবে। মেসির সাথে আছে তেভেজ, হিগুয়েন, আগুইয়েরো, মিলিতো, পালের্মো--কাকে ছেড়ে কার কথা বলবো, সবাই বিশ্বমানের স্ট্রাইকার, সবাই দুর্দান্ত ফর্মে। খবর আছে এবার ব্রাজিল, জার্মানী, ফ্রান্স, ইতালী, স্পেন বা ইংল্যান্ডের, খালি একবার আর্জেন্টিনার সামনে পরলেই কচকচিয়ে খেয়ে ফেলে এগিয়ে যাব সামনে।
গুরু মারাদোনা শুনেছি প্রথম একাদশ নিয়ে খুব ভাবনায় আছেন। ওস্তাদ, এই অধমের কথা যদি শুনতে পান তাইলে বলি, এই এগারজনকে দিয়ে শুরু করেনঃ-
গোলে রোমেরো-- লম্বা-চওড়া আর দারুণ সাহসী, চনমনে কিপার।
ডিফেন্সে রাখেন হেইঞ্জে, স্যামুয়েল, ডিমিচেলেস,  ওটামেন্ডি ( বুরদিসোর খেলা একটু ঝুলে গেছে, ওরে বদলী হিসাবে নামাইতে পারেন)
মিডফিল্ডে নামান ভেরন, মাসচেরানো, গুতিয়েরেজ আর ম্যাক্সিরে। পরিস্থিতি বুঝে ডি মারিয়ারে নামাইয়া দিয়েন ৩০-৪০ গজ দূর থেকে দুই-চারটা বিধ্বংসী কামানের গোলায় বিপক্ষের কিপারগুলারে একেবারে হোতায়ালাইতে। 
ফরোয়ার্ডে মেসি বান্ধা, সাথে দিতারেন হিগুয়েনরে। মুখচোরা হইলেও পোলাটা গোল চেনে খুব ভালো। ৪-৩-৩ এ খেললে গুতিয়েরেজরে বসাইয়া প্রিয় বুল্ডগ তেভেজরে নামাইয়া দিয়েন। হিগুয়েনরে দিয়া কাজ না হইলে মেসিরে রাইখা মিলিতো বা জামাই আগুয়েরোরে লেলাইয়া দিতে পারেন। তবে সেইন্ট পালের্মো আপনার গুড লাক চার্ম, বুড়া লোকটারে একটু বুঝে শুনে ব্যবহার কইরেন। বস না ভালা।
আর্জেন্টিনা এবার খেলছে বি গ্রুপে নাইজিরিয়া, গ্রীস আর সাউথ কোরিয়ার সাথে। কাল নাইজিরিয়াকে হারানোর মধ্যে দিয়ে শুরু হবে আমাদের অগ্রযাত্রা। গ্রীস আর কোরিয়াকে হালিখানেক করে গোল দিয়ে গ্রুপ চ্যাম্পিয়ন হিসেবেই দ্বিতীয় রাউন্ডে উঠে যাব আশাকরি। তার পর দ্বিতীয় রাউন্ড, কোয়ার্টার ফাইনাল, সেমি ফাইনাল আর ফাইনালের মামলা। যত যাই হোক কাপ এইবার আমাদেরই  সামনে যেই আসুক পরোয়া নাই।
চলেন এবার গুরুর সাথে কন্ঠ মেলাই-

ভামোস ভামোস আর্জেন্টিনা...


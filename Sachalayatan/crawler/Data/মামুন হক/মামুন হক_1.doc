নিজের রক্তে কামড় দেওন নাই



আমি এই ক্ষুদ্র জীবনে বই-পুস্তক থেকে যতটা শিখেছি তারচেয়ে ঢের বেশি শিখেছি, শিখছি চারপাশের মানুষের কাছ থেকে। একজন মানুষ, তা সে যে অবস্থানেই থাকুক বা যে বয়সেরই হোক তার কাছ থেকে কিছু না কিছু শেখার মতো আছে- এ তত্ত্বে আমি বরাবর বিশ্বাসী। সে বিশ্বাস থেকেই মানুষের কাছে যাই, পাশে বসি, মন খুলে মিশি—জানি, শিখি, বোঝার চেষ্টা করি। জীবনে এত ঘাত-প্রতিঘাত সহ্য করেও মানুষের প্রতি আমার এই দুর্দমনীয় আকর্ষণে কোন পরিবর্তন আসেনি, ভবিষ্যতেও যে আসবে তার কোন আভাষ দেখছি না। মানুষ চলতে-ফিরতে, বুঝে-না বুঝে জীবনলব্ধ অভিজ্ঞতা থেকে এমন সব কথা হঠাৎ হঠাৎ বলে বসেন যা নিয়ে ভাবলে এর সাদাসিধা খোসাটির আড়ালে লুকানো অনেক পুষ্টিকর শাঁসের সন্ধান পাওয়া যায়।
শিরোনামের কথাটি আমার না। নব্বুইর দশকে ঢাকার বিভিন্ন অঞ্চল ভাগ হয়ে গেছিল দুর্ধর্ষ সব সন্ত্রাসীর আওতাধীন হিসেবে। সুইডেন আসলাম, প্রকাশ, বিকাশ, জোসেফ, কালা জাহাঙ্গীর, মানিক, মুরাদ, জর্জ, মামুন (আমি না কইলাম), পিচ্চি হান্নান, আওরঙ্গ এবং আরও অনেকের প্রতাপে ঢাকা শহরে বাঘে-মহিষে এক ঘাটে জল খেত। কথাটি আমি তাদের একজনের কাছ থেকেই শুনেছিলাম। যদিও শোনার প্রেক্ষিতটি ঢাকা শহরে নয়, বহু দূরে চীনের শেনঝেন শহরে ঘটেছিল। আমি তখন পুরানা ঢাকার আশিক নামের এক বন্ধুর সাথে তার ফ্ল্যাটে বিনা ভাড়ায় থাকি। বেকার আমি উঠতি ব্যবসায়ী বন্ধুটিকে বিজনেস কম্যুনিকেশন শেখাই, বিনিময়ে জোটে মাথা গোঁজার ঠাঁই আর দিনে অন্তত একবেলা খাবারের নিশ্চয়তা। শেনঝেনের রেল স্টেশনের আশে-পাশে আরও বেশ কিছু বাংলাদেশি থাকতেন। কেউ ব্যবসায়ী, কেউ চাকুরীজীবি, কেউ আমার মতো বেকার। একদিন আমাদের এক পড়শী বাংলাদেশীর ফ্ল্যাট থেকে জরুরী ফোন এল। তাদের ঘোর বিপদ, আমরা যেন তখনই তাদের বাড়িতে যাই।
তড়িঘড়ি করে সেই ফ্ল্যাটে গিয়ে দেখি দরজা আধখোলা, ভেতরে কিছু মানুষের ক্রুদ্ধ আনাগোনা। দরজা খুলে ভেতরে গিয়ে আমরা যেন বাঘের মুখে পড়লাম। রীতিমতো মারমুখী ভঙ্গিতে এগিয়ে এল কয়েকজন লোক, - ‘আপনেরা কারা? এইখানে আইছেন ক্যান? কোন শালায় আইতে কইছে?’। চারপাশে তাকিয়ে দেখি সোফায় এলিয়ে পড়ে আছেন একজন মধ্যবয়স্ক মানুষ, কষ বেয়ে রক্ত পড়ছে, খুব সম্ভবত প্রহৃত হয়ে জ্ঞান হারিয়েছেন। আগে দেখেছি ওনাকে, কিন্তু আমার সাথে কোনো আলাপ ছিল না, আশিক চিনতো তাকে ভালোভাবে। লোকটার সামনের কফি টেবিলে একটা ছিপিখোলা হুইস্কির বোতল, পাশে বেসবল ব্যাট। হাতে কালো গ্লাভস, পরনে খদ্দরের পাঞ্জাবী আর জিন্সের প্যান্ট, জেল দিয়ে তেলতেলে কালো চুলের একজন ব্যাটটা তুলে নিয়ে আমাদের দিকে আসলো। ভাবলাম বিদেশ-বিভুঁইয়ে অন্যের ঝামেলায় জড়িয়ে আবার মার-টার খাই নাকি। কিছুটা ভয় পেলেও দৌড়ে পালিয়ে যাবার কথা মাথায় আসেনি। লোকটা ব্যাট হাতে শাসানোর ভঙ্গিতে আমাদের লক্ষ্য করে বললেন যে সোফায় পড়ে থাকা লোকটি হুন্ডির ব্যবসায়ী, তাদের প্রায় পাঁচ লাখ রিমেমবি মেরে দিয়েছেন, টাকা শোধ করে দেবার কথা ছিল কয়েক সপ্তাহ আগে, না দিয়ে পালিয়ে পালিয়ে ছিলেন। আজকে তাই বাড়িতে এসেই তাকে পিটানো হচ্ছে, টাকা উদ্ধার না হওয়া পর্যন্ত এই প্রক্রিয়া চলবে। সে যেহেতু অজ্ঞান হবার ভাণ করে পড়ে আছে হালকা একটু মারপিটেই, আর আমরাও না জেনে বাও হাত দিতে এখানে চলে এসেছি তাই তার পক্ষ থেকে টাকার ব্যবস্থা আমাদেরই করতে হবে। আর নয়তো ঐ লোকটির মতো আমাদেরও একই দশা করে ছাড়বে। আমি তার কথাগুলো ভদ্র ভাষায় লিখছি, তবে তার মুখ দিয়ে উচ্চারিত শব্দগুলো মোটেও এমন নিরীহ ছিল না। 
আশিক লোকটার মুখের দিকে তীক্ষ্ণ দৃষ্টিতে তাকিয়ে ছিল, আমার বেশ হতভম্ব অবস্থা। লোকটা এতে আরও ক্ষেপে গিয়ে বলে, ‘ ঐ মিয়া কী দেখেন এমন কইরা? আমার আবার রূপ জ্বালাইছে নাকি? চোখ নামান কইলাম, নাইলে ঘুঁটা দিয়া চোখ উঠাইয়া হাতে ধরাইয়া দিমু।’ হঠাৎ আশিকের মুখ থেকে চিন্তার মেঘ কেটে গেল, লোকটাকে চিনতে পেরেছে এমনভাবে বলে, ‘ আরে আপনে অমুক ভাই না? আমারে চিনছেন? ওয়ারীর আজিমের কথা মনে আছে না? উনি আমার বড় ভাই।’ এই কথাটা শুনে লোকটার আক্রমণাত্মক চেহারা, মারমুখী ভঙ্গি সব মুহূর্তেই পালটে গেল। অবাক হয়ে দেখলাম সে জিহবায় কামড় দিয়ে চেহারায় অনুতাপ ফুটিয়ে তুলে বলছে, ‘ আরে মিয়া আগে কইবা না! আমি তো আরেকটু হইলেই নিজের রক্তে কামুড় দিয়া বইছিলাম। নিজের রক্তে কামুড় দেওন নাই রে ভাই, যত গ্যাঞ্জামই হউক।’ এবার আশিকের অনুযোগ করার পালা,-‘ আপনে সেই সময় দিলেন কই মিয়া। খাড়ান আইজকাই ভাইরে ফোন কইরা কইতাছি। আপনে আমাগো বাসায় কতো আইছেন, খাইছেন সব ভুইলা গেলেন? আমি না হয় ছোট আছিলাম, কিন্তু দেখলে তো আপ্নের চেনার কথা।’
যাই হোক লোকটি বারবার দুঃখপ্রকাশ করে আমাদের সাথে হাত মিলিয়ে বসতে অনুরোধ করলো। আশিকের মধ্যস্ততায় তাদের ঝামেলাটিরও একটা সাময়িক সমাধান করা গেল, মার খাওয়া লোকটিকে আরও একমাস সময় বাড়িয়ে দিতে সম্মত হয়ে নিজের রক্তে কামড় দিতে অনিচ্ছুক সেই কুখ্যাত সন্ত্রাসী দলবল নিয়ে বের হয়ে গেল। যাবার আগে বারবার সে একই কথা বলছিল, অনুতপ্ত সুরে, ‘ হায় হায় নিজের রক্তে কামড় দিতে লাগছিলাম আরেকটু হইলেই, চলো তোমাগোরে কিছু খাওয়াই। আর আজিমরে বইলো কিছু মনে না নিতে, ...... পুলায় আমারে জানি একটা ফোন দেয়, আমি বুঝাইয়া কমুনে।’
লোকটির সাথে আর কোনোদিন দেখা না হলেও, তার কথাগুলো আমার মাথায় স্থায়ীভাবে গেঁথে গেল, জীবনের চলার পথে অত্যন্ত দরকারী এই সবক—যত যাই হোক স্বগোত্রে হানা দিতে নেই, নিজের আপনজনকে আঘাত দিতে নেই। নিজের রক্তে একটা সন্ত্রাসীও কামড় দিতে লজ্জা পায়, দ্বিধা করে, অনুতপ্ত হয়ে তার কাছাকাছি কোন অবস্থাতে পড়লেও। কিন্তু আজকে আমরা সমাজের শিক্ষিত জনগোষ্ঠী , উঁচুতলার অধিবাসীরা, জাতির বিবেক, সৃজনশীলতা-চিন্তাশীলতার প্রতীক, আগামীর ভবিষ্যত ইত্যাদি তকমা লাগিয়ে আত্মশ্লাঘায়  উড়তে থাকা মানুষেরা বিনা দ্বিধায়, মুহূর্তের উন্মত্ততায় অন্ধ হয়ে ডান-বামে চারপাশে নিজের সহযোদ্ধা, সহকর্মীর রক্তে কামড় দিয়ে বসি। তারচেয়েও লজ্জাজনক হলো এতে অনুতপ্ত না হয়ে বরং এই কামড়াকামড়িকে জাস্টিফাই করার জন্য নানা ধরনের খোঁড়া যুক্তি অবতারণা করে পরের কামড়ে আরও ছিড়েখুঁড়ে দেয়ার জন্য দাঁতে ধার দিতে থাকি। একবারও ভাবি না, যাকে কামড়াচ্ছি সেই লোকটাই হয়তো আমার বিপদে-আপদে জান লড়িয়ে দেবে, তার শত্রু আর আমার শত্রু একই, তার ভালোবাসা আর আমার ভালোবাসাও একই, নীতিগতভাবে আমরা একই আদর্শে বিশ্বাসী, প্রয়োগের ক্ষেত্রে হয়তো সামান্য মতবিরোধ আছে, যেটা থাকতেই পারে। ঢিল খেলে পাটকেল মারা পর্যন্ত না হয় মেনে নেয়া যায়, কিন্তু ইন্টার কন্টিনেন্টাল ব্যালিস্টিক মিসাইল দিয়ে নিজের লোকদের উড়িয়ে দেয়া কোনো কাজের কথা নয়। এতে করে আমরা আসলে আমাদের প্রতিপক্ষকেই শক্তিশালী করছি, নিজেদের মধ্যে বিভাজন টেনে এনে সোজা বাংলায় নিজের পায়ে কুড়াল মারছি। যেখানে আমাদের প্রতিপক্ষ ভয়ানক রকমের একাট্টা এবং আমরা পারলাম না আজ পর্যন্ত তাদের একজনকে টেনে আমাদের দলে আনতে, সেখানে প্রতিনিয়ত নিজেদের মধ্যে কামড়াকামড়ি করে শক্তিক্ষয় করা বাড়াবাড়ি ধরনের বালখিল্যতা, অদূরদর্শী, আত্মঘাতি, অপরিণামদর্শী।
আমার কথাগুলোকে কেউ নিজের গায়ে টেনে নেবেন না আশাকরি, কথাগুলো নিজেকেই বলা, এক ধরনের আত্মসমালোচনা বলতে পারেন। এর মধ্য দিয়ে আমি নিজের কাছেই প্রতিজ্ঞা করছি যে, কোনো অবস্থাতেই আমি যেই পাতে খাই সেই পাতে হাগতে বসবো না, কোন পরিস্থিতিতেই একই আদর্শে বিশ্বাসী, একই পথের পথিক কোনো সহকর্মীর দিকে বিদ্বেষপূর্ণ একটা টোকা পর্যন্ত ছুঁড়বো না। মতভেদ থাকলে সেটা নিজেদের মধ্যে আলাপ-আলোচনা করে সুরাহা করার চেষ্টা করবো। এ বিষয়ে আমি সকলের আন্তরিক সহায়তা কামণা করি।
এবার আকণ্ঠ অস্বস্তি নিয়ে অন্য একটি বিষয় খোলাসা করার চেষ্টা করছি। দুঃখজনক হলেও সত্যি যে সম্প্রতি সচলায়তন বেচা-কেনা নিয়ে যেই সরগরম করা গুজবের লু হাওয়া উড়ছে আমাদের মাঝে, তার সূত্র খুব সম্ভবত আমি নিজেই। আমার সাথে এক সহব্লগারের আলাপ হচ্ছিন সচলায়তনে সাম্প্রতিক পোল বিষয়ে, যেখানে বই প্রকাশের খরচ সচলদের মধ্য থেকে আদায় করার বিপক্ষে আমি আমার যুক্তি দেখিয়েছিলাম এবং কথার পীঠে কথা হিসেবে সচলায়তনের অর্থায়নের বিষয়েও কিছু আলোচনা হয়েছে, এই পরিবারের একজন হিসেবে আমি সেটাকে অনধিকার চর্চা বলে মনে করিনি । তবে সেই একান্ত ব্যক্তিগত আলাপের কথা আমাকে না জানিয়ে কীভাবে জনসমক্ষে চলে আসলো সেটাই আমার কাছে বোধগম্য নয়, তার নৈতিক-অনৈতিক দিকটির কথা না হয় না ই বললাম।  এ বিষয়ে আমার ফাঁসি চাবার আগেই আমি সবাইকে একটু লজিক দিয়ে চিন্তা ভাবনা করতে বলবো। প্রথমতঃ সচলায়তন কি কেনা-বেচার বস্তু? যদি না হয় তাহলে এই আলোচনাটাই অ্যাবসার্ড। আর যদি হয়েও থাকে, তাহলে বেচা-কেনার একটা নিয়ম-পদ্ধতি আছে, সে নিয়ম অনুযায়ী আমি কি সচলায়তন কতৃপক্ষের কাছে কোনো প্রস্তাব রেখেছি? বা কোন ব্লগে এই অন্যায় অভিপ্রায় ব্যক্ত করেছি? যদি না রেখে থাকি তাহলে এই গুজবকে ডালপালা মেলার সুযোগ আমরা কেন করে দিচ্ছি? মানুষ গুজব ভালোবাসুক বা নাই বাসুক, গুজবের দ্বারা প্রভাবিত হয়। ইতিহাসে এর অনেক নজির আছে এবং গুজবের সোশাল ইম্প্যাক্ট নিয়ে অনেক গবেষণাও হয়েছে। কোনোটাতেই গুজবের মধ্য দিয়ে ভালো কিছু বের হয়ে আসতে দেখা যায়নি।
আমি সকলের অবগতির জন্য জানাতে চাচ্ছি যে এ ধরনের কোনো উন্নাসিক , অবাস্তব অভিলাষ মাথায় স্থান দেবার মতো মর্কট আমি এখনও হয়ে উঠতে পারিনি, এবং আগামীতেও তার কোনো সম্ভাবনা নেই। তবে সচলায়তনের কাছে আমি নানাভাবে কৃতজ্ঞ এবং এর যে কোন প্রয়োজনে আমি নিঃস্বার্থভাবে সহযোগিতা করতে প্রস্তুত আছি। যদিও উপরোক্ত অপ্রত্যাশিত এবং অনভিপ্রেত গুজবে জড়িয়ে যা বুঝলাম তা হলো,সচলায়তন নিয়ে ব্লগের পাতার বাইরে কোনো কথা বলাই হয়তো ঝুঁকিপূর্ণ,সে নিজের ঘনিষ্ঠ বন্ধুর সাথেই হোক বা নতুন কোনো বন্ধুর সাথে এবং সে অপরাধের খাঁড়ায় পড়ে নিজের কল্লা হারানোর মতো মুর্খতা একটা অত্যন্ত হাস্যকর ভুল—উভয় পক্ষেই। আমি এ ধরনের যে কোনো আলোচনা থেকে নিরাপদ দূরত্ব বজায় রাখবো।
আমি সব ধরনের ভুল বোঝাবুঝির অবসান ঘটিয়ে সবাইকে নিয়ে সামনে এগিয়ে যেতে চাই। তবে এত কথার পরেও যদি সচলায়তন কতৃপক্ষ আমার বিষয়ে কোনো ভুল ধারণা পোষণ করেন বা আমাকে এই প্রতিষ্ঠানের শান্তির জন্য হুমকি মনে করেন, তাহলে আমাকে সরাসরি জানাতে অনুরোধ করছি। সেক্ষেত্রে আমি সসম্মানে, স্ব-ইচ্ছায় এখান থেকে চলে যাব, তবুও নিজের ভালোবাসার প্রাঙ্গনটিতে অশান্তি বা ভুল বোঝাবুঝির কারণ হয়ে উঠব না, এতটা ছোটলোক হয়ে ওঠার আগেভাগেই চান্নি-পসর রাইতে যেন আমার মরণ হয়।


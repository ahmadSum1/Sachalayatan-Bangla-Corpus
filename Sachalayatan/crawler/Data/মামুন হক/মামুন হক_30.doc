ঘরে ফেরা



ঘরে ফিরছি। সব ঠিকঠাক থাকলে কাল রাতেই পৌছে যাব জন্মভূমি বাংলাদেশে । তাইওয়ান থেকে বিকেলের ফ্লাইটে হং কং, সেখান থেকে এক লাফে ঢাকা! রাত দুপুরে ঢাকা নেমেই হনহনিয়ে চলে যাব মায়ের গোয়ালে। আমি ঘরপোড়া গরু হলেও খড় ভুষি বিচালি সব নিয়ে মা রাত জেগে অপেক্ষায় থাকবেন নিশ্চিত। এ ঘাট সে ঘাট দাবড়িয়ে আসলেও ঢাকা এয়ার পোর্ট থেকে বাড়ি পর্যন্ত রাস্তাটাই প্রতিবারই আগের চেয়ে অনেক বেশি দীর্ঘ মনে হয় । ট্রাফিক সিগ্ন্যালে বা জ্যামে পড়লেই আমি অধৈর্য হয়ে যাই, আগ বাড়িয়ে ড্রাইভারকে ডাইনে বামে কাটতে বলি, ঢাকা শহরের যান চলাচল নিয়ে গজ গজ করি। রাস্তার ঝাঁকিতেও পথের থেকে চোখ সরেনা, কালো ধোয়া-সাদা ধোয়ার তফাৎ বুঝিনা, তীব্র হর্নের শব্দেও বিরক্ত হইনা । আমার মন প্রাণ জুড়ে থাকে একটাই চিন্তা--এই পথের শেষ কখন হবে, আর কখন মায়ের দেখা পাব। রাতজাগার ক্লান্তি নেই, সারাদিন চুলা ঠেলে কড়া পড়া হাত বাড়িয়ে দিয়ে মা বলবেন--বাবা আসছিস? আমি কোন কথা বলবনা, জবাব দেবনা, শুধু দুই হাতে মাকে জড়িয়ে ধরে থাকব অনেকক্ষণ। ঐ মুহূর্তগুলোর অনুভূতি ব্যাখ্যা করার শক্তি নেই, বোধ হয় প্রয়োজনও নেই।
শেষ বার দেশে গিয়েছি প্রায় বছর দুয়েক আগে, তবে পরিবারের সাথে ঈদ করা হয়েছে প্রায় চার-পাঁচ বছর হয়ে গেলো। দুনিয়াদারী নিয়ে এত ব্যস্ত থাকি যে গত আট বছরে কখনই দুই সপ্তাহের বেশি দেশে কাটানো সম্ভব হয়নি। এবার ইচ্ছা ছিল অন্তত এক মাসের জন্য যাব। কিন্তু মানুষ চায় এক আর হয় আরেক। হাজার পদের ঝামেলা এসে হাজির হলো। কী আর করা সফর কাটছাট করতে শুরু করলাম । নানা ঝামেলা, নানা হাঙ্গামা, পারিবারিক সুখবর-কুখবর সব কিছুর প্রকোপে সময় কাটতে কাটতে শেষে রইল বাকী হারাধণের কেবল একটি ছেলে । সব মিলিয়ে মাত্র এক সপ্তাহ থাকতে পারব লাল-লাল নীল-নীল বাত্তির ঝলমলে শহর ঢাকাতে। এই আকালে তাই বা কম কী? পরে বেশি সময় করে আসব এইসব ভাবতে ভাবতে তো অনেকদিন কেটে গেল, আমার আর যাওয়া হলোনা। আমার এক সপ্তাহই সই। 
এবারের ঘরে ফেরা আমার কাছে সম্পূর্ণ অন্য রকমের। এতদিন দেশে ফিরে ঘরের বাইরে পা পড়লেই এতিমের মতো লাগত । পুরানো বান্ধবীদের বিয়ে-বাচ্চা হয়ে গেছে, পুরানা বন্ধুরা ছড়িয়ে ছিটিয়ে গেছে দুনিয়ার আনাচে কানাচে, দেশে যারা আছে তারাও  হয় সংসার সামলাতে ব্যস্ত আর নয়তো 'এক্কেরেই সুমায় পায়না'। ছেলেবেলায় যেসব অলি গলিতে ধূলো উড়িয়ে বেড়িয়েছি সেদিকে ইচ্ছা করেই পা বাড়াই না, কে চায় খুঁচিয়ে খুঁচিয়ে সহস্র তাপ্পি মারা হৃদয়ের প্রায় শুকিয়ে যাওয়া ক্ষতের সেলাই খুলে আবার রক্তাক্ত করতে। স্মৃতিকাতরতা খুব মারাত্মক জিনিষ, মাঝে মাঝে এত ভারী হয়ে ঘাড়ে চেপে বসে যে মাথা সোজা করে হাঁটাই কঠিন হয়ে যায়। খুব ইচ্ছা করে মোড়ের দোকানে গিয়ে বলি--' ইসমাইল ভাই, পাঁচটা সেনর গোল্ড দ্যান,  বাংলা ফাইভের প্যাকেটে ভরে দিয়েন '। বলা হয়না। সেই ইসমাইল ভাইও নেই, সেই মোড়ের দোকানও নেই। 
তবে এইসব মড়াকান্নার দিন শেষ। সচলায়তন নামের এক যাদুর পিদিম  আমার জীবনে এনে দিয়েছে এমন একদল অসামান্য মানুষ যাদের অনলাইন সান্নিধ্যেই নিজেকে বিশাল ভাগ্যবান বলে মনে হয়। আশায় আছি এবার হয়তো সামনা সামনিও তাদের অনেকের সাথেই দেখা হবে। আপনাদের সাথে দেখা হবে এ কথা ভাবলেই বুকের মধ্যে কই জানি চিলিক দিয়া ওঠে। 
দিবাস্বপ্ন দেখি, সবুজ বাঘের কান্ধে চড়ে নজ্রুলিস্লামের বাসায় গেছি। নজু আমারে রান্না করে খাওয়াইতেছে, নূপুর পাশে বাতাস করে-আরেক হাতে থালা ভর্তি বালিশ মিষ্টি, আমি  কই আর দিসনা, আরে করিস কী? তার পরেও নজু ভাই আমার পাতে জোর করে মাছের মুড়োটা উঠিয়ে দেয়। বাইরে তখন পুলাপাইনের  লাইন, সবার হাতে নানা সাইজের পোটলা, আমার ঈদ উপহার। আমি যতই বলি আরে মিয়ারা কী করতেছেন , পাগল হইলেন নাকি? তারা তবুও জোর করে উপহারের বস্তা দিয়ে পিরামিড বানিয়ে ফেলে, প্রহরী ভীড় সামলাতে লাঠি নিয়ে ঘোরে আর শাহেনশাহ  লোহার চেয়ারে বসে দিস্তা দিস্তা কাগজ ভরে ফেলছে গিফটের লিস্ট বানিয়ে। ঘন ঘন ক্যামেরার ফ্লাশ, মুস্তাফিজ ভাই ফটো তুলতেছেন। আক্তারাহ্মেদ এক কোনায় জায়নামাজে বসে দে পানাহ দে ইয়া এলাহী গাইতেছে, এঙ্কিদু কদু দিয়া ডুগডুগি বানিয়ে উদাস চোখে সিলিংয়ের দিকে চেয়ে আছে। টুটুল ভাই আমার অনেকগুলা পান্ডুলিপির প্রুফ রিডিং করতেছেন, লীলেন দা খানা দানা ভুলে থেকে থেকে বিবাহিত জীবন সম্পর্কে জ্ঞাণ গর্ভ আলোচনা উসকে দিচ্ছেন, সবজান্তা আর হয়রান আবীর মিলে অংক করে বিবর্তনের জটিল তত্ত্বগুলো সহজ করে বুঝিয়ে দিচ্ছে। রণদা ইয়োগার এক প্যাচ হাতে কলমে বোঝাতে গিয়ে হাতে পায়ে গিট্টু লাগিয়ে নিশ্চল হয়ে আছেন, পান্ডবদা সেই প্যাঁচ ছাড়াতে খুব গম্ভীর ভাবে মাপ-ঝোক করছেন...
স্বপ্ন ভালোই দেখতেছিলাম , মানিক ভাই, আনিস ভাই, পরিবর্তনশীল, আরিফ ভাইয়ের সাথে আরও অনেকে আসতেছেন তশরীফ নিয়ে এমন সময় বউ ধাক্কা দিয়ে স্বপ্ন ভাঙ্গিয়ে দিল...এখনও বিস্তর গোছগাছ বাকী।
যাই ব্যাগ গুছাই। আপনাদের হাড়ে-মাংসে জ্বালাতে আসতেছি। ততক্ষন পর্যন্ত ভালো থাকেন সবাই। 


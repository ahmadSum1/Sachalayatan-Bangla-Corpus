ছবি ব্লগঃ থাইল্যান্ড




পার্শ্ববর্তী দেশ হওয়ায় থাইল্যান্ডেও যাওয়া হয়েছে অনেকবার। কখনও কাজে, বা ঘুরতে। ব্যাংকক কখনই তেমন ভালো লাগেনি, শুধু ব্যাংকক না পৃথিবীর সব বড় শহরেই আমার চরম অভক্তি। ঢাকা শহরে জীবনের অর্ধেকের বেশী কাটিয়ে দেয়ার কারণেই হয়তো। যতবারই গিয়েছি ব্যাংকক থেকে পালাবার পথ খুঁজে নিয়েছি নিজ দায়িত্বে। গেলবারও তাই করলাম। অদ্ভুত সুন্দর দেশ থাইল্যান্ড। শহর ছেড়ে বেরুলেই চারদিকে পোস্ট কার্ড ভিউ। ছবি তুলতে গেলে আমার হাত-পা কাঁপে, আগেও কাঁপত । ইদানীং সাথে যোগ হয়েছে চোখ টাটানো, আপনাদের তোলা দারুন সব ছবি দেখে। আমার হাবিজাবি ছবিগুলো দেখিয়ে খিস্তি না খেলেই বাঁচোয়া।
সুবর্ণভূমি এয়ারপোর্ট থেকে বেরিয়ে হোটেলের পথে টুকটাক ছবি তুলেছি। নিজের কাছেই তেমন ভালো লাগেনি তাই দিলাম না। তবে এই জিনিষটা দেখে সব সময়েই আমোদ পেয়েছি।

থাইল্যান্ডের টেম্পো, স্থানীয় নাম টুকটুক 
এক রাত ব্যাংককে থেকেই  পরদিন সকালে ব্যাংকক এয়ারে চলে যাই কো সামুই । এটি থাইল্যান্ড উপসাগরের পাড়ে সুরাত থানি প্রদেশের খুব নাম করা এক দ্বীপ, মূলত এর ভূবন ভোলানো সৌন্দর্যের জন্যে। ছোট্ট এয়ারপোর্টিতে চমৎকার শান্তি শান্তি ভাব ছড়ানো।

কো সামুই এয়ারপোর্ট 
 টার্মিনাল থেকে বেরিয়েই দেখি ট্রাভেল এজেন্সীর লোকজন ফুলের তোড়া নিয়ে অপেক্ষমান। আতিথেয়তা ব্যাপারটা থাই লোকেরা খুব ভালো বোঝে । ফুলের তোড়ার সাথে ঠান্ডা পানিয়ের ব্যবস্থাও ছিল। গাদাগাদি করে প্রায় আট দশ জন একটা জীপে উঠে বসি।

জীপ যাত্রা
 আঁকা বাকা পাহাড়ী রাস্তায় নানা চড়াই উৎরাই বেয়ে রিসোর্টে পৌছতে পৌছতে প্রায় বিকেল। চলার পথে চারদিকের নির্বাক করা সৌন্দর্য দেখতে দেখতে কখন যে ক্যামেরা বের করে ছবি তোলা শুরু করে দিয়েছি নিজেও জানতাম না। আমার তোলা ছবি খুবই কুৎসিত, পাতে দেয়ার মতো দু'একটা যা পাবেনা তা বউয়ের তোলা।

কো সামুই

... রিসোর্ট , নাম মনে নাই
চেক ইন করেই কাপড় চোপড় পালটে এক লাফে সুইমিং পুল।

নতুন পানি পাওয়া ব্যাঙাচি
রিসোর্টের সামনের সাগরে তখন জোয়ার-ভাটার চক্করে পড়ে আধা মাইলের মধ্যে ডুব সাঁতারের জো নেই। দেখলাম অনেকে হাঁটতে হাঁটতে বেশ দূরে চলে গেলেন কিন্তু পানি হাঁটু উপরে উঠল না।

হাঁটুপানির জলদস্যু 

সন্ধ্যা নামছে

সন্ধ্যায়, রিসোর্টের রেস্টুরেন্টে
এখানে প্রায় সব ট্যুরিস্টরাই মটর সাইকেল ভাড়া করে নিজেদের মতো করে ঘুরে বেড়ান। ট্যাক্সির বালাই নেই। আমরাও তাই করতে গেলাম, গিয়ে দেখি সব পিচ্চি ৯০ বা ১০০ সিসির বাইক। এ নিয়ে পাহাড়ের চড়াই উৎরাই পাড়ি দিতে হবে !

ঘোরা ফেরার যান্ত্রিক ঘোড়া
 রিসোর্টের লোকজন বলল সমস্যা হবেনা, দেখতে ছোট হলেও ইয়ামাহা বাইকগুলো যথেষ্ট শক্তিশালী।
 পরদিন সকালে নাস্তা করেই দু'জনে মোটর সাইকেলে ঘুরতে বেরালাম। গন্তব্য জানা নাই। যেদিকে চোখ যায় চলে যাব। 

চলার পথে রঙ চঙে থাই স্যুভেনীর শপ
যদ্দুর মনে পড়ে মাইল দশেক বেখেয়ালী ঘোরা ঘুরির পরে একটা বিচ্ছিন্ন ছোট্ট বিন্দুর মতো দ্বীপ চোখে পড়ল। নাম কো মা। ভাটার সময়ে কো সামুইয়ের সাথে সংযোগকারী একটা সরু পথ জেগে ওঠে , জোয়ারের সময় ডুবে যায়। দুই দ্বীপের মধ্যে নিয়মিত নৌকা পারাপারও চলে, তবে সন্ধ্যায় হাঁটুপানির জলদস্যুদের ভয়ে বন্ধ হয়ে যায়।

দ্বীপের নাম কো মা

কো মা , কোরমা নয়

সৈকতের রেস্তোঁরা
ফেরার পথে এক জায়গায় হাতি দেখে থামলাম। থাইল্যান্ডে এসে হাতির পীঠে না চড়লে কেমন হয়। তবে পীঠে ওঠার আগে হাতিকে, তার বাচ্চাকে কলা, কলার পাতা ইত্যাদি খাওয়াতে হয়। আলাদা সেলামী তো আছেই। হাতি পরিবারটা খুব ভালো লাগল। বাচ্চা হাতিটার তো প্রেমেই পড়ে গেলাম।

হৃদয় জিতে নেয়া বাচ্চা হাতি
খানা দানার পর বাচ্চার হাতির বাবা আমাদের পীঠে করে পাহাড়ী পথে বেশ উপরে উঠল। বার কয়েক খানিকটা ভয় পেয়ে গেছিলাম, কিন্তু মাহুত জানাল ভয়ের কিছু নেই, হাতিটা এ পথে অভ্যস্ত। ঘন্টা আধেকের যাত্রা শেষে সমতলে ফিরে সস্তির নিঃশ্বাস ফেলি। কিন্তু পরদিন বাচ্চা হাতিটার টানে  আবার ওখানে চলে গেছিলাম।
এক জায়গায় চোখে পড়ল সুনামী সতর্কীকরণ। ২০০৪ এর ভয়াবহতা মনে পড়ে গেল।

সুনামী হইতে সাবধান!
ফেরার পথে এক চড়াইয়ে বাইক থেমে যায়। ট্যাংক খুলে দেখি এক ফোটা তেলও নেই। ঠা ঠা রোদে বাইক ঠেলতে ঠেলতে রাস্তার পারের এক তেলের দোকানে গিয়ে তবে পেট্রোল পাওয়া গেল। আমাদের দেশে হাট-বাজারের কেরোসিনের দোকানের মতো পিপা ভর্তি পেট্রোল, পাইপ দিয়ে ভরে দেয়।

পথের ধারের পেট্রোল পাম্প
কো সামুই যারাই যায় তারা একবারের জন্য হলেও ১৫ কিমি দূরে অবস্থির            কো পানিয়াং এ ঢু মেরে আসে। কো পানিয়াং বিখ্যাত তার ফুল মুন পার্টির জন্য। এক কালে হয়তো আইডিয়াটা ভালোই লাগত , কিন্তু এখন নাম শুনলেই বিরক্তিতে চোখ কুঁচকে আসে। ভালো জিনিষকে কলুষিত করে দিতে পশ্চিমা পর্যটকদের অনেকেরই একটুও বাঁধেনা। প্রতি পূর্ণিমাতেই এখানকার হাদরিন বীচে সারারাত বীচ পার্টি চলে। শুরুতে পূর্ণিমা উপভোগ করাই মূল উদ্দেশ্য ছিল। কিন্তু ক্রমশ বিদেশী পর্যটকেরা এসে ড্রাগস, অবাধ যৌনতা আর মাতলামো এমন বাড়াবাড়ি পর্যায়ে নিয়ে যায় যে সুস্থ্য আনন্দের জন্য সেখানে যাওয়াই প্রায় অসম্ভব হয়ে দঁড়িয়েছে। এখন ড্রাগস নিয়ে ব্যাপক কড়াকড়ি চললেও, প্রায় প্রতিবছর ওভারডোজে পাঁচ-দশজন মানুষ মারা যায় এই পার্টিতে।  আমরা যে রাতে গেছিলাম সে রাতে আকাশে পূর্ণ চন্দ্র  ছিলনা। তার পাগলামী খুব একটা কম দেখিনি। সব বর্ণনায় যাচ্ছিনা, দেখা সাক্ষাতে বলা যাবে।

হাদরিন বীচ পার্টি

রাত্রি বাড়ার সাথে সাথে মত্ততাও বাড়ে
কো সামুই আর কো পানিয়াং এ কয়েকদিন বেড়িয়ে যাওয়া হলো কো টাও য়ে। কো টাও কচ্ছপ প্রজননের জন্য বিখ্যাত।  এখানে যাবার পথে আমরা ঝড়ের কবলে পড়ি। দেশে থাকতে একবার হাতিয়া দ্বীপে যাবার পথে এ জাতীয় পরিস্থিতির মুখোমুখি হয়েছিলাম। ঘন্টা দেড়েকের জার্নির প্রায় পুরোটাই আমার কাটল  পাথর মুখে  মনে মনে দোয়া-দরুদ পড়ে আর বালিকার আমার কাধে মুখ লুকিয়ে কাঁদতে কাঁদতে। সে এক বীভৎস অবস্থ। চারদিকে লোকজন হড় হড় করে বমি করছে , মেয়েরা চিৎকার করা কাঁদছে, তিন তলা সমান একেকটা ঢেউ এসে  আমাদের ট্রলার নিয়ে বাতামের খোসার মতো লোফালুফি করছে। আমি খেয়াল করছিলাম ট্রলারের ক্রুদের, তাদের মূখ চোখ স্বাভাবিক থাকায় তেমন ভয় পাইনি। সবাইকে লাইফ জ্যাকেট পরিয়ে শান্ত হতে বলা হয়েছিল, কিন্ত কে শোনে কার কথা। দেড় ঘন্টার অত্যাচার শেষে ডাঙ্গা দেখে সবাই কিছুটা ঠান্ডা হয়েছিল।

যাত্রার প্রাক্কালে, তখনও জানতাম না কী আছে কপালে

ডাঙ্গা! খাড়িতে ঢোকার পরেই পানি শান্ত

টিলার গায়ে আমাদের কুটির

এখানে সাগর খুবই রাগী
আমরা পৌছানোর পর জেনেছিলাম। আমাদের ঘাড়ের উপরে হালকা নিঃশ্বাস ফেলে একটা মারাত্মক টাইফুন ভিয়েতনামের দিকে চলে গেছিল সেদিন।
রাখে আল্লাহ, মারে কে? কো টাওতে বাকী কয়েকটা দিন খুব দারুন কাটল। ফেরার পথেও কোন ঝামেলা হয়নি। যাক এতক্ষন ছবি দিতে দিতে আর বকবক করে আমি ক্লান্ত, আপনারাও নিশ্চয়ই বিরক্ত হাবি জাবি গপ্পো শুনে। এখনও ছবির দশ ভাগের এক ভাগও দেখানো হয়নি। আপনাদের ভালো লাগলে পরে আরেকদিন দেয়া যাবে।
এত কষ্ট করে এই পঁচা ছবিগুলো দেখার জন্য অনেক ধন্যবাদ।


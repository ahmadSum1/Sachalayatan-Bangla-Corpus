অস্ট্রেলিয়ায়  সচলাড্ডা 



এতদিনে আপনারা নিশ্চয়ই আমার গায়ে পড়ে মানুষের সাথে খাতির করা, বয়সে ছোট পেলেই তুই তোকারী করা ইত্যাদি বদ অভ্যাসের সাথে পরিচিত হয়ে গেছেন। ভদ্রতার খাতিরে কেউ একটু আহ্লাদ দেখাইলেই আমি এক লাফে সিন্দাবাদের বুড়োর মতো তার কান্ধে চড়ে বসি, লিফট ফিট করে না দিলে আর নামা নামি নাই। 
সচলায়তন নামের এই আখড়া আমার নিঃসঙ্গ প্রবাস জীবনে সোনার ডিম পাড়া হাসের মতো , মাঝে মধ্যে দুই একটু আজাইরা প্যাক প্যাক করলেও এখানে বন্ধু বৎসল ভদ্রলোকের অভাব নাই। কিন্তু প্রায় সবার সাথেই পরিচয় অন্তর্জালে, ব্যক্তিগত পর্যায়ে তেমন কারো সাথেই  দেখা সাক্ষাতের সৌভাগ্য হয় নাই। মাঝে মাঝে সচলাড্ডা বিষয়ক পোস্ট পড়ি আর হিংসায় জ্বলি, ভাবি হয়তো কোন দিন আমারও সুযোগ আসবে।
অনেকটা হঠাৎ করেই অস্ট্রেলিয়া যাবার যোগাড়-যন্ত্র করতে হলো। আসলে যাবার ইচ্ছা ছিল কানাডা, কিন্তু বেশ কিছু ঝামেলায় সেটা আর হয়ে উঠলনা। তো অস্ট্রেলিয়ায় একটা সফরের প্রস্তাব আসতেই রাজী হয়ে গেলাম। এই ফাকে খোঁজ খবর নিয়ে জানলাম বেশ কয়েকজন যশস্বী সচলের বাস সেই ক্যাঙ্গারুর দেশে। এত বার যাই আসি কিন্তু জানা ছিলনা যে এত সব রথী মহারথীরা বাস করেন এখানে। বেহায়া আমি ফেসবুক, আর সচলের তথ্য ভান্ডার খুঁজে ব্যক্তিগত মেসেজ পাঠালাম বেশ কয়েকজনকে, আর পরম মমতায় সবাই সাদরে আমার আবদার মেনে নিলেন। দেখা  করার , সময় নেয়ার সম্মতি মিলল। 
শুক্রবারে সিডনী নেমেই মেসেজ পাঠালাম তারেক ( কনফুসিয়াস) ভাইকে। উনি সাথে সাথে ফোন করে স্বাগতম জানালেন, মেলবোর্নে দেখা হবে সেই সিদ্ধান্ত নেয়া হলো। তারপর ফোন করলাম আমাদের অতিথি সচল কাজী আফসান সিরাজীকে। বেচারা ছাত্র মানুষ , থাকে প্রায় তিনশ মাইল দূরে ক্যানবেরাতে, তবুও তাকে সিডনী এসে আড্ডা মারার অনুরোধে ব্যতিবস্ত করে তুললাম। অনুরোধে ঢেঁকি গিলে সে রোববারে চলে আসতে রাজী হলো। আমিও কোন সচলকে চর্মচক্ষে দেখার উত্তেজনায় কফিতে চিনি মেশাতে ভুলে গেলাম। 
রোববার সকাল থেকে অপেক্ষায়। কবি সাহেবের আসতে যে এত সময় লেগে যাবে তা আমার ধারণায় ছিল না। তবে কিছুক্ষন পর পর ফোন করে কীরে...কদ্দুর...আসবি তো? ইত্যাদি প্রশ্নবাণে বেচারাকে জর্জরিত করে তুলছিলাম। সে আসল দুপুর দুইটার দিকে।  আমি সিডনী গেছিলাম একটা ট্রেড শো কাভার করতে, ইচ্ছা ছিল ওকে একটু ঘুরিয়ে দেখাব। কিন্তু কাজী সাহেব বয়সের তুলনায় অনেক বেশি পরিপক্ক, বৈষয়িক বিষয়াদিতে তার মোটেও কোন আগ্রহ দেখলাম না। কনভেনশন সেন্টার তখন আক্ষরিক অর্থেই ডানাকাটা পরীতে ছয়লাব, সেদিকেও সিরাজীর চোখ গেলনা। কইলাম  বিকিনি মডেলদের ফ্যাশন শো দেখবি? জবাবে সে ডানে বামে মাথা নাড়ালো। বুঝলাম এইসব ভুজুং ভাজুং এ তার শিল্পীমন ভিজবে না। ওরে নিয়ে ডার্লিং হারবারে চলে আসলাম। হয়তো পাখি,উদ্যান, নদী, নৌকা  এইসবেই তার আনন্দ। 

কাজী আফসান সিরাজী, আমার প্রিয় কার্টুনিস্ট

ডার্লিং হারবারে পাখিদের মেলা
হালকা একটু খাওয়া দাওয়া করেই আমরা হারবারে গিয়ে বসলাম। ওখানে মজার একটা ঘটনা ঘটল। কোত্থেকে যেন কয়েকজন  ধর্ম প্রচারক এসে আমাদের ঘিরে ধরল। আমি জটিল আলোচনায় না গিয়ে হুঁ হা করে তাদের একজনের প্রশ্নের জবাব দিয়ে যাচ্ছিলাম। কিন্তু তারা বুঝতে পারে নাই যে সিরাজী ভিন্ন ধাতুতে তৈরী। ওর কথাবার্তায় তারা রীতিমতো ভ্যাবাচ্যাকা খেয়ে গেল। এত শান্ত ভঙ্গীতে , অকাট্য যুক্তিতে ও কথা বলে যাচ্ছিল যে বেচারার আলোচনা দীর্ঘায়িত না করেই রাস্তা মাপতে বাধ্য হয়। এই মাত্রার দার্শনিক আলাপের জন্য বোধহয় তারাও প্রস্তুত ছিলনা।
মানুষের চিন্তাশীলতা, বিশেষ করে ব্যক্তিগত আবেগ-অনুভূতি, সাফল্য-ব্যর্থতা-খেদ- ভিটামিন ডেফিসিয়েন্সী ইত্যাদির উর্ধ্বে উঠে গিয়ে নিরপেক্ষভাবে ধর্ম-তত্ত্ব-জীবন দর্শন ইত্যাদির বিশ্লেষনী ক্ষমতা আমাকে সব সময়েই মুগ্ধ করে। যদিও খুব কমই এই জিনিষটা আমি আশ পাশের মানুষদের মধ্যে দেখতে পাই। টিমটিমে মেকী আলোতে খানা খন্দে ভরা এই একুশ শতকের আধা-খেঁচড়া সভ্যতায় হাঁসফাস করতে করতে নুহিনের( সিরাজীর ডাক নাম) মতো দুই চার জনের সাথে আলাপ হলে আবার আশায় বুক বাঁধি। 
দুপুর বিকেল গড়িয়ে সন্ধ্যে নেমে আসল কিন্তু আমাদের আড্ডা শেষ হলোনা। বেশিরভাগ কথাবার্তাই হচ্ছিল লেখা লেখি নিয়ে। বলতে একটুও বাঁধছেনা নুহিনকে অসীম প্রতিভাবান পূর্ণাঙ্গ একজন শিল্পী বলে মনে হয়েছে আমার কাছে, যদিও আমি আর কদ্দুরই বা শিল্প-সাহিত্য বুঝি। খানিকটা পুরানা ধাঁচের, ভেতরের তাগিদে লেখে, লেখার সাথে আত্মস্থ হয়ে যায়--কিন্তু এ সবই আমার কাছে দুর্লভ গুণ বলে মনে হয়।
আর আমাদের আলোচনার একটা অংশ জুড়ে ছিলেন শিল্পী এস এম সুলতান আর তার রহস্যময় বোহেমিয়ান জীবন। অনেক কিছুই জানা ছিলনা, সব্যসাচী এই অনুজের কাছ থেকে জানলাম। সচলায়তন নিয়েও অনেক আলাপ হলো । আমার মাথায় গিজগিজ করা হাবিজাবি নানা ধরনের গল্পের প্লট নিয়ে ওর সাথে বকবক করলাম, সব শুনে ও আবার ওর মাথায় গিজগিজ করা বিভিন্ন আইডিয়ার কথা জানালো। সব এখানে ফাঁস করা যাবেনা, কিন্তু আমি বলব-ওয়েইট অ্যারাউন্ড ফর সাম সারপ্রাইজেস প্লীজ 
এর মধ্যে বারবার ওর কাছে ফোন আসছিল, সিডনীর অন্যান্য আত্মীয়-বন্ধুরা কবির সাক্ষাৎ পাবার অপেক্ষায় জেরবার। আমি কইলাম- যাস কই, থাইকা যা, রাইতে চায়না টাউনে ঘুরব । জবাবে তার এইবারও ডাইনে বামে মাথা নাড়া, অল্পদিনেই আমাকে আপন করে নেয়া ছোট ভাইটি তার অন্যান্য ভক্ত-আশেকানদের দেখা দিতে বিদায় নিল। আবার দেখা হবে ভাইডি, ভালো থাকিস।
পরদিন গেলাম অ্যাডিলেইড, ঐ খানে আমার জানামতে কোন সচল নাই, তবে অন্যান্য কিছু মজার অভিজ্ঞতা হয়েছে। আলাদা পোস্টে জানাব।
মেলবোর্ন আসলাম বেস্পতিবার। এর মধ্যেই জিমেইলে কথা হয়েছে আমাদের s-s, মানে সেঁজুতির সঙ্গে। আড্ডার সময় নির্ধারণ করা হলো শুক্রবার সাড়ে চারটায়, মেলবোর্ন সেন্ট্রালে। সেঁজুতি ইমেইল কীভাবে যেতে হবে সেটা ম্যাপসহ বুঝিয়ে দিলেন। কিন্তু পাব্লিক ট্রান্সপোর্টের হাঙ্গামা এড়াতে আমি ট্রামের বদলে ট্যাক্সিতে যাবার সিদ্ধান্ত নিলাম। অযথা পন্ডিতি করার মজা হাড়ে হাড়ে টের পেলাম যখন প্রায় পৌনে এক ঘন্টা অপেক্ষা করেও ট্যাক্সি পেলাম না। শেষ পর্যন্ত বাধ্য হয়েই ট্রামে উঠতে হলো, আমি এক ঘন্টারও বেশি দেরীতে পৌছালাম। তাঁরা- সেঁজুতি আর তার হবু বর তখনও ধৈর্য ধরে আমার জন্য অপেক্ষা করছিলেন। তাদের সাথে দেখা হতে হতেই আমার শ্যালিকার ফোন, সে আশে পাশেই ছিল, তাকেও সাথে নিয়ে আমাদের ক্ষুদে সচলাড্ডা বসল। সচলরা একসাথে বসলেই প্রকৃতির অমোঘ নিয়মের মতো সচলায়তন নিয়ে কথা উঠবেই। এখানেও তার ব্যতিক্রম হলোনা। আমি কীভাবে সচলে আসলাম, কার লেখা ভাল্লাগে, কারটা একটু কম, নিজেদের নানা ভালো-মন্দ অভিজ্ঞতা এইসব নিয়ে আলোচনা হলো। আমরা মন খুলে আলাপ করলাম, অনেকটা সময় কেটে গেল টের পাবার আগেই।
খুব ভালো লাগল প্রাণোচ্ছল এই দম্পতির সঙ্গ। আমার শ্যালিকা বেশি অবাক হলো ফটাফট আমাদের বাংলা আর ইংরেজীতে সুইচ করতে দেখে। বাকী সব আলাপ তার মাথার উপরে দিয়ে গেল। ধুগো থাকলে হয়তো তার এই দুর্গতি হতো না।
সেঁজুতিদের সাথে আড্ডা শেষ করে ফেরার পথেই তাইওয়ান থেকে আমার ট্রাভেল এজেন্ট ফোন করে একটা দুঃসংবাদ জানালো। মর্কট টাইফুনে অনেক ফ্লাইট বাতিল হয়ে গেছে, আমার ফেরার কথা আরও দিন দুয়েক পরে, কিন্তু এখন ফিরে যেতে হবে হয়তো পরেরদিনই অথবা আরও পাঁচ ছয়দিন পরে। এদিকে তাইওয়ানে আমায় বউ একলা একলা নানা যন্ত্রণায়, তার কথা ভেবে পরদিনই ফিরে যেতে সিদ্ধান্ত নিলাম।
কনফু ভাই প্ল্যান করে রেখেছিলেন রোববারে তার বাড়ীতে শাহী সচলাড্ডা বসবে। খানা-পিনা হবে, গানা-বাজানা হবে, তিথি থাকবেন, সস্ত্রীক আলমগীর ভাই থাকবেন। কিন্তু এত সুখ কী আর পোড়া কপালে সয়! কাচুমাচু মুখে তারেক ভাইকে মেসেজে দুঃসংবাদটা জানালাম, মনে ভয় না জানি কারও সাথে দেখে না করেই বুঝি ফিরে যেতে হয়। কনফু বস ফোন করে নিশ্চিন্ত করলেন যে অতটা অভাগা আমি নই, শনিবার দুপুরে একসাথে খাবার আয়োজন করা যাবে। 
শনিবার সকাল থেকেই ব্যস্ত, হিজিবিজি না কাজে, তার মাঝেই যোগাযোগ চলছিল তারেক ভাইয়ের সাথে। আমি রেডি হয়ে ঘন ঘন ঘড়ি দেখছি, মাহেন্দ্রক্ষন এল বলে। দেড়টার দিকে তারেক ভাই জানালেন তারা চলে এসেছেন, আমি দেরী না করে রাস্তায় গিয়ে মিয়া-বিবির সাথে দেখা করলাম। কনফু ভাই আর তিথি ভাবী/আপা, ধুর -তিথিই ডাকি, বয়সে আমার থেকে কত্ত ছোট!
আমরা গেলাম মধুমতি নামের এক বাংলা রেস্তোঁরায়। আমি বেল্লিকের মতো প্ল্যান ভন্ডুল করে দিয়েছি, তারা বাসায় রান্না-বান্না করার সময় পাননি। তবে পুষিয়ে দিলেন রেস্তোঁরায় খিচুড়ী, ইলিশ মাছ ( বোধ হয় কয়েক বছর পর খেলাম), মাটন, চিকেন ঝাল ফ্রাই --নানা পদের খাবার অর্ডার দিয়ে। খাদক আমি চেটে পুটে খেলাম। দয়ার্দ্র দম্পতি প্রসন্ন চোখে তাকিয়ে দেখলেন ।

 কনফু বস আর তিথি

তারেক ভাই আর বাংলা খাবারের আনন্দে এক বুভুক্ষু বাঙ্গালী
খানা দানা শেষে তারা দুইজন মিলে , ওয়েট্রেসের সহায়তায় আমাকে টেনে তুললেন। আমি কইলাম বস চলেন একটা পার্কে গিয়া একটু হাঁটাহাঁটি করি, যা খাওয়াইলেন একটু হজমের বন্দোবস্ত করা দরকার। পার্কে প্রচন্ড বাতাস। তার মধ্যেই আমরা তিনজন পোজ দিয়ে একখান ফটুক তুললাম।

ফুটস্ক্রে পার্কে আমরা তিন জন
কনফু ভাই যে আসলেই বস লোক তা টের পাওয়া গেল একটু পরেই। কোত্থেকে যেন একদন আফ্রিকান আদিবাসী এসে  সরকি-বল্লম ইত্যাদি নিয়ে আমাদের ঘিরে ধরল। আমি ভরা পেটের কথা ভুলে গিয়ে বেদম দৌড় লাগালাম। আধা মাইল দূরে গিয়ে ক্যামেরা জুম করে  একটা ছবি তুলি।

পার্কে সুদানিজ অভিবাসীদের মহড়া
 দূর থেকেই দেখি কনফু ভাই হাতের ইশারায় তাদের কাত করে ফেললেন। তার সম্মানে তখন তারা খোল করতাল নিয়ে গান-বাজনা, আদিবাসী নাচ ইত্যাদি পরিবেশন করতে শুরু করে। বাঘ মারার পরে শিকারী যেমন পাশে দাড়িয়ে ছবি তোলে, কনফু ভাই আর তিথিও তাদের পাশে পোজ দিয়ে দাড়ালেন। তারেক ভাইয়ের কেরামতি সচক্ষে দেখে আমিও গুটিগুটি পায়ে কাছে এসে সেই দৃশ্য ক্যামেরা বন্দী করলাম।

কনফু-তিথির সম্মানে আফ্রিকান নাচ
বাতাসের বেগ বাড়ছিল। আমরা গাড়ীতে গিয়ে বসি। তিথি আলমগীর ভাইকে ফোন করল। আলমগীর ভাই সম্পর্কে প্রকৃতিপ্রেমিক আগেই আমারে বলে দিয়েছিল--'উনি বস মানুষ বুঝে শুনে কথা বলবি'। আমার আক্কেল জ্ঞান বরাবরই কম, বসকে সালাম দিয়েই তার বাড়িতে চায়ের দাওয়াত আদায় করে নিলাম। কনফু আর তিথির চমৎকার খুনসুঁটির মধ্য দিয়ে শেষ বিকেলের আলোয় আলমগীর ভাইয়ের বাড়িতে গিয়ে উঠি। বাসায় আরও গেস্ট ছিলেন। তার মধ্যেই আলমগীর ভাই আর নুশেরা আপা আমাকে সাদরে বসতে দিলেন। কিন্তু বাঙ্গালী বসতে দিলে শুইতেও চায়, আমিও কোন ব্যতিক্রম নই। ঘরে গীটার , মাইক্রোফোন আর গান-বাজনার যন্ত্রপাতি দেখে আমি গান শোনার আবদার করে বসি। আমার জ্বালায় আলমগীর ভাই গীটার হাতে তুলে নেন।

সচলের বব মার্লে, আলমগীর ভাই
আগেই জানতাম তিথি দুর্দান্ত গায়িকা, কিন্তু এতটাই যে ভালো তা আমার কল্পনাতেও ছিল না। তিথির গান শুনে আমি তব্দা খেয়ে বসে ছিলাম অনেকক্ষন। এখন একটা বেয়াদবী করি, তিথির কাছে আগেই মাফ চেয়ে নেই, আপনার অমতেও এই ভিডিওটা পোস্ট করার লোভ সামলাতে পারলাম না। এত চমৎকার একটা গান থেকে সবাইকে বঞ্চিত করার মতো দুরাত্মা আমি নই।
    
এর পরে আলমগীর ভাই আর তার মেয়ে অপণা একটা গান গাইলেন। কিন্তু শব্দ ঠিকমতো রেকর্ড না হওয়ায় সেটা আর এখানে দিলাম না। সব শেষে আরেক মামুন ভাই ( আমি ছাড়া দুনিয়ার আর সব মামুনই নানা গুণে গুণী) দরাজ গলায় গান ধরলেন। বাজিয়ে সেই আলমগীর ভাই। মুগ্ধ হয়ে শুনলাম। এখন আপনাদেরও শোনাই।
    
গান শেষের অনুভূতিটুকু  ভাষায় প্রকাশ করা সম্ভব না। বিদেশ বিভুঁইয়ে একদল বাঙ্গালী বাঙলায় গান গাচ্ছে, চোখ ভিজিয়ে দিতে সেটাই যথেষ্ট। 

মেলবোর্নে সচলাড্ডা
সবাইকে হাড়ে-মাংসে জ্বালিয়ে সন্ধ্যা নামার পরেই আমি চলে আসি। আপনাদের আতিথেয়তা ,আন্তরিকতা, ভালোবাসা কোন দিন ভুলবনা। ভোলা সম্ভব না।


দুনিয়ার সত্য, তামিলের মিথ্যা



এর আগে এক লেখায় আমার ইংল্যান্ডে যাওয়া-আসার কিচ্ছা শুনিয়েছিলাম আপনাদের। ঐ ট্রিপেই আরেকটি ঘটনার সূত্রপাত হয় যা নিয়ে আজকের এই লেখাটি। সেই সফরে একদিন সকালে বাইরে আমি একা একা বিড়ি টানছি এমন সময় অফিসের বসের  খুব কাছের এক স্টাফ সিলভা এসে আমার সাথে যোগ দিল। আমি জানতাম সে শ্রীলংকান কিন্তু খুব একটা আশয়-বিষয় জানা ছিল না। কথা প্রসঙ্গে সিলভা জানালো যে সে তামিল। তামিল বলতে আমি তখন কেবল এলটিটিই, প্রভাকরণ আর মুত্তিয়া মুরালীধরণের নামই জানতাম। সে মুরালীধরণ নিয়ে বেশ উৎসাহ আর গর্ব নিয়ে কথা বলল কিন্তু রাজনৈতিক প্রসঙ্গগুলো সাবধানে এড়িয়ে গেল। সিগারেট খাওয়া শেষ হলে ভেতরে যেতে যেতে সে আমায় বলে যে ধূমপান তার একেবারেই ভালো লাগেনা, আমার সাথে সে একটা ব্যাপার নিয়ে নিরিবিলি আলাপ করতে চায় তাই এই বাহানা। আমি ব্যাপারটার গোপনীয়তা আন্দাজ করতে পেরে তাকে সন্ধ্যায় আমার হোটেলে আসতে বললাম।
সে রাতে সিলভা আমাকে ওয়েম্বলীর আশে পাশে একটা শ্রীলংকার রেস্টুরেন্টে নিয়ে গেল। চমৎকার সব খাবার-দাবার। কোড়ানো নারকেল দিয়ে কি একটা সালাদ মত বানায় খেতে দুর্দান্ত লাগে। নানা পদের ঝাল-ঝোল আর ভাজা-ভুজির সাথে আমাদের দেশের চিতই পিঠার মতো দেখতে কিন্ত আরেকটু পাতলা আর উপরে ডিম দেয়া একটা বস্তু খাওয়ালো , অসাধারণ তার স্বাদ। খেতে খেতে আমি সিলভার জীবন কাহিনি শুনলাম, তের বছর বয়সে আর দুই বড় ভাইয়ের সাথে পালিয়ে গৃহযুদ্ধ কবলিত তামিল এলাকা ছেড়ে তারা শরণার্থী হিসেবে জার্মানী চলে আসে। সে থেকে আজ পর্যন্ত তারা কেউ নিজের বাড়ীতে ফিরে যেতে পারেনি। তাদের বাবা-মায়ের সাথে আর কোনদিন দেখাও হয়নি। সিলভার বড় ভাই দু'জনেই সক্রিয়ভাবে এলটিটিই দলের সাথে যুক্ত ছিল, তাদের সবার পাসপোর্ট বাতিল হয়ে গেছে দেশ ছাড়ার পরেই এবং দেশে ফিরলেই গ্রেফতার , জেল-জরিমানা-নির্যাতন এড়ানোর কোন রাস্তা নেই। জার্মানীতে পাঁচ-ছয় বছর থাকার পরে সে আর তার আরেক ভাই ইংল্যান্ডে চলে আসে। আমি আগ্রহ করে শুনছিলাম। হঠাৎ প্রসঙ্গ বদলে সে আমাকে বলল যে পরের চাকরি করতে তার আর ভালো লাগেনা, সে নিজেই এখন কিছু একটা করে স্বনির্ভর হতে চায় , আর এ ব্যাপারে আমার সাহায্য দরকার। আমি স্বাধীনচেতা সাহসী মানুষদের বিরাট ভক্ত, আমি তাকে যথা সাধ্য সাহায্য করার প্রতিশ্রুতি দিয়ে তার ব্যবসার পরিকল্পনা জানতে চাইলাম। সে আমাকে জানালো যে ইউ কে তে তার পরিচিত প্রায় এক দেড়শ' তামিল ডিস্ট্রিবিউটর আছে যারা তাকে বেচা-কেনা করতে সর্বাত্মক সহায়তা করবে । ম্যানুফ্যাকচারিং বা সোর্সিং এর ব্যাপারে তার কোন ধারণা নেই আর এখানেই আমাকে দরকার। আমি আবারো তাকে আশ্বস্ত করলাম যে যদি শুরু করার মত ক্যাপিটাল থাকে তাহলে ভালো মতো প্ল্যান করে আগাতে পারলে ব্যবসায় স্বনির্ভর হওয়া খুব একটা কঠিন বিষয় কিছু না।
আমি ট্রিপ শেষ করে তাইওয়ান চলে আসার পরের পাঁচ-ছয় মাসে সিলভার কাছে থেকে কোন সারা-শব্দ পেলাম না। ভাবলাম হয়ত সে ব্যবসার ধান্ধা বাদ দিয়ে আরও অনেকের মতোই চাকরির নিরাপদ ছাউনীতে থেকে যাওয়ায় সিদ্ধান্ত নিয়েছে। এমন অনেকেই খুব উৎসাহ নিয়ে ব্যবসার আলাপ-আলোচনা শুরু করে কিন্তু পরে চাকা ঘোরানোর পরিশ্রম আর ধাক্কা সামলাতে না পেরে মাস-মাইনের চাকরির কাছে আত্মসমর্পণ করে, আমি তাকেও সে গোত্রেরই ভেবেছিলাম। প্রায় ছয় মাস পরে সে একদিন ফোন করে জানালো যে মূলধন যোগাড় না হওয়ায় এতদিন যোগাযোগ করেনি, এখন যতটুকু ম্যানেজ হয়েছে তা নিয়েই সে নেমে যেতে প্রস্তুত। সে শুরু করল, আর আমাদের সবাইকে অবাক করে দিয়ে জ্যামিতিক প্রবৃদ্ধির গতিতে ব্যবসা বাড়িয়ে নিয়ে যেতে থাকল। অপ্রাসঙ্গিক হলেও বলতে দ্বিধা নেই, কঠোর পরিশ্রমী, সৎআর উদার মনের এই তামিল ছেলেটি কয়েক বছরেই তার ব্যবসা প্রায় বিশগুন বাড়িয়ে সবাইকে তাক লাগিয়ে দিল। যেহেতু আমার সাথে বুদ্ধি-পরামর্শ করেই তার ব্যবসা শুরু, তাই আমার পাঁচ পয়সার অবদানকে সে কোনদিনই ভোলেনি এবং আজও ব্যবসা হোক বা ব্যক্তিগত কিছু , আমার সাথে আলাপ না করে যে বলতে গেলে কিছুই করেনা। আমরা সমবয়সী হওয়ায় ব্যবসায়ীক  সম্পর্কের বাইরেও আমাদের মধ্যে চমৎকার একটি বন্ধুত্বপূর্ণ সম্পর্ক গড়ে উঠেছে । রাজনীতি নিয়েও আমরা প্রচুর বক বক করি এবং  সারা পৃথিবীর সব স্বাধীনতাকামী মানুষদের প্রতি আমার নিঃশর্ত সমর্থন  দেখে সে তামিলদের অভ্যন্তরীণ বিষয়গুলো নিয়েও আমার সাথে খোলামেলা আলাপ করে।
প্রতি বছরেই আমাদের অন্তত একবার দেখা হয়। সাধারনত বছরের শুরুর দিকে আমি লন্ডনে যাই, দু'জন মিলে আগের বছরের ব্যবসার পর্যালোচনা আর নতুন বছরের পরিকল্পনা করি। এ বছরের গোড়ার দিকে গাজায় ইসরায়েলি হামলা নিয়ে আমি মানসিকভাবে খুবই বিপর্যস্ত ছিলাম। নিজে কিছু করতে পারিনা, অসহায়ের মত দুর্ভাগা মানুষের রক্তপাত দেখি আর মন মরা হয়ে থাকি দিন-রাত। এরই মধ্যে সিলভা প্রায় প্রতি দিনই ফোনে তাড়া দেয় লন্ডনে যেতে। আমি তাকে আবার মনের অবস্থা জানিয়ে না যাওয়ার ইচ্ছা জানাই। সে নাছোড়বান্দা, আমাদের হাতে কাজও জমে আছে অনেক। একদিন কথায় কথায় সে আমাকে বলে তাইওয়ানে থেকে আফসোস করে কি হবে? লন্ডনে প্রতিদিনই যুদ্ধ বিরোধী বিক্ষোভ হচ্ছে, এখানে এসে এগুলো দেখলে হয়ত তোমার কাছে একটু ভালো লাগবে। আমি ওর তাগাদায় টিকতে না পেরে জানুয়ারীর প্রথম সপ্তাহে লন্ডন চলে যাই। 
সিলভার ফুটফুটে পিচ্চি একটা মেয়ে আছে। তার নাম রেখেছে কোন এক তামিল মুক্তিযোদ্ধার নামে। সে আমাকে তার বাড়িতে নিয়ে যায়, বাড়ীতে প্রভাকরণের বড় ছবি দেয়ালে টাঙানো, পুজার বেদীর পাশেও তার ছবি। ভেলুপিল্লাই ওদের কাছে দেবতার চাইতেও বেশি কাছের, বেশি ভালোবাসা আর সম্মানের। তার বউ নানা পদের রান্না করে, খাওয়া-দাওয়ায় আমার মন নেই, আমি মনোযোগ দিয়ে আল জাজিরায় যুদ্ধের ক্ষয়-ক্ষতি দেখি, দুই একটা ইসরায়েলি সৈন্য মারা গেলে নিজের মধ্যে আনন্দের হুল্লোড় টের পাই- কেন যেন এ নিয়ে কোন অনুতাপ হয়না।  এর মধ্যে হঠাৎ করে সিলভা এসে টিভির চ্যানেল বদলে তামিল ভাষার একটা খবর দেখতে শুরু করে, সম্ভবত ঐ সময়েই শ্রীলংকান আর্মি তামিল টাইগারদের উপর সর্বাত্মক আক্রমণ আরম্ভ করে। আমি খুবই বিরক্ত  হই, কিন্তু মুখে কিছু বলিনা, এক ফাঁকে ল্যাপটপ খুলে তাতে সি এন এন আর আল জাজিরায় প্যালস্টাইন যুদ্ধের আপডেট দেখি। সিলভার যুদ্ধ আমাকে টানেনা, আমি নিজের যুদ্ধেই দিশেহারা, দু’জনের যুদ্ধ আসলে একই-মানুষের যুদ্ধ, স্বাধীনতার লড়াই, কিন্তু তার পরেও কত আলাদা  ।
 রাতের খাওয়া শেষে আমি হোটেলে চলে আসি। অন্যান্য দিন সিলভা আমাকে নিচে নামিয়ে দিয়েই চলে যায়, আজ কী মনে করে যেন আমার রুমে আসল। আমার তখন স্কাইপে বউয়ের সাথে ভয়েস চ্যাট করার কথা, কিন্তু সিলভা পাঁচ মিনিটের কথা বলে ল্যাপটপটা নিয়ে তাতে মগ্ন হয়ে যায়। আধা ঘন্টা কেটে যাওয়ার পরেও তাকে মনিটর থেকে চোখ সরাতে না দেখে সংকোচ ভুলে জানতে চাই ও কী দেখছে, ঠাট্টা করে যোগ করি ভালো পর্ণোসাইট হলে আমাকে যেন বলে। আমাকে জানায় যে ঘরে বউ এগুলো দেখতে দেয়না, দেখলে ওর ব্লাড প্রেশার বেড়ে যায় তাই । আমি নিশ্চিত হলাম যে বদমাশটা আসলেই পর্ণোসাইট ঘাঁটছে,নয়ত বাড়ীতে বউ দেখতে দেবেনা কেন। কথা না বাড়িয়ে ওর পাশে গিয়ে স্ক্রীনের দিকে ঝুঁকে তাকাই। যা দেখি তাতে আমার পিলে চমকে যায়। সারি সারি মানুষের লাশ। সত্তুর বছরের বৃদ্ধা যেমন আছে, আছে তিন বছরের শিশুর লাশের ছবিও। সব বীভৎস, ছিন্ন ভিন্ন হয়ে যাওয়া মানুষের দেহ। আমি খুব সংবেদনশীল মানুষ বিধায় সব ধরনের গ্রাফিক বর্ণনা বা ছবিগুলো এড়িয়ে চলি, নয়তো এগুলো মগজের ভেতরে দীর্ঘস্থায়ী যায়গা করে নেয় আর যখন তখন মনের পর্দায় ভেসে উঠে আমাকে অস্থির করে তোলে। সিলভার সেই ধরনের কোন সীমাবদ্ধতা নেই, সে একের পর এক তামিল ওয়েবসাইট ঘেঁটে চলে আর আমাকে  তার ধারা বিবরনী শোনায়। তার কন্ঠে কখনও কষ্ট, কখনো হতাশা বা রাগ, আনন্দিত বা আশাবাদী স্বরও ভেসে আসে মাঝে মাঝে। ওর কাছেই শুনি শ্রীলংকান সেনাবাহিনী কিভাবে বিদ্রোহ দমনের নামে মানবাধিকার লংঘন করে চলেছে, নির্বিচারে গণহত্যার পাশাপাশি আলোচনার কথা বলে তামিল দূতদেরও কোন ধরনের নিয়ম-নীতির তোয়াক্কা না করে খুন করেছে। আরো শুনি অত্যাচারিত মানুষের বিজয় কত নিকটবর্তী তার আশাবাদ আর প্রভাকরণের নেতৃত্বের প্রতি  আস্থা, কৃতজ্ঞতার কথা। বাকী বিশ্বের কাছে প্রভাকরণ বিতর্কিত মানুষ হলেও স্বাধীনতাকামী তামিলদের কাছে তার অবস্থান অবিসংবাদিত নেতার, মনে হলোনা ফায়ারিং স্কোয়াডে দাড় করালেও সিলভার মুখ থেকে এর অন্যথা বেরুবে । একটা ছোট্ট ঘরে পূর্ণবয়স্ক দুইজন মানুষ পৃথিবীর দুই প্রান্তের দুই লড়াই নিয়ে বিষন্ন মনে নিজেদের মধ্যে আলাপ চালিয়ে যায়, অনেক কথা হয়, কিন্তু তার মধ্যে সান্ত্বনার কোন বাক্য থাকেনা, এ জাতীয় বর্বর পরিস্থিতির কোন সান্ত্বনা হয়না। 
বলা বাহুল্য ঐ সফরে আমাদের ব্যবসায়িক কাজ বলতে গেলে তেমন কিছুই আগায়নি। আমি সপ্তাহখানেক পরে ফিরে আসি। এর মধ্যে অর্থনৈতিক মন্দা চরম আকার ধারন করে। এই কারণে আমাদের মধ্যে ব্যবসা-বানিজ্য নিয়ে কথা-বার্তা অনেক কমে যায়। তারপর নানা কাজে আমিও অনেক ব্যস্ত হয়ে যাই। মাস কয়েক সিলভার সাথে তেমন মন খুলে কথা বলা হয়না। এই মাসের ১৮ তারিখে খবরে প্রভাকরণের মৃত্যুর ব্যাপারটি দেখে আমার সাথে সাথে ওর কথা আবার মনে হয়। বার বার ফোনের কাছে হাত নিয়েও নাম্বার ঘোরাতে সাহস হয়না, এ ধরনের ক্ষতির কোন সান্ত্বনা হয়না। আমি জানি আমার বন্ধু হয়তো আগামী কয়েকটা দিন উদভ্রান্তের মতো কাটাবে, অফিস করবেনা, নির্জন পার্কে বসে, বা একাকী পথে গাড়ী চালাতে চালাতে তার চোখ অশ্রু সজল হয়ে উঠবে, হয়তো গাড়ী থামিয়ে সে কুত্তী পৃথিবী আর অধিবাসী নৃশংস মানব জাতিকে অভিশাপ দেবে, তার পর সময়ের কাটা ঘোরার সাথে সাথে হয়তো তার কষ্টের তীব্রতাও কমে আসবে, আবার হয়তো সে নতুন উদ্যমে তার মানুষদের মুক্তির সংগ্রামে পা মেলাবে। 
গত সপ্তাহে হঠাৎ করে অফিসের কাজে আমি সাংহাই যাই। ওখান থেকে একদিন বিকেলে আমার অফিসে ফোন করে শুনি যে সিলভা কয়েকবার ফোন করে আমাকে খুঁজেছে, আমি ওকে আমার হোটেলের ফোন নাম্বার জানাতে বলি। একটু পরেই ফোন বেজে ওঠে। সিলভা। আমি মানসিক প্রস্তুতি নেয়ার আগেই ফোন চলে আসায় জুৎসই কোন সান্ত্বনা বাক্য তৈরী করতে পারিনি। কিন্তু আমি কিছু বলার আগেই সিলভার গলায় উচ্ছ্বাস শুনে হতচকিয়ে যাই। সে হড়বড়িয়ে তার বড় অ্যামাউন্টের একটা ব্যাঙ্ক লোন ইস্যু হওয়ার সুসংবাদ আর আগামী মাসে তাইওয়ান আসার খবর জানায়। আমি বুঝতে ব্যর্থ হই এত বড় একটা ব্যাপার ও কিভাব এড়িয়ে যাচ্ছে, নাকি ফোন আজকাল ট্যাপ করা হয় বলে রাজনৈতিক কোন আলাপে যাচ্ছেনা? ওর খুশি খুশী গলার প্লাস্টিক মার্কা ব্যবসার কথা শুনতে শুনতে আমি ধৈর্য হারিয়ে প্রভাকরণের মৃত্যুর বিষয়টা তুলে দুঃখ প্রকাশ করি।
“আরে ধুর! এগুলো সব ফালতু কথা। প্রভাকরণের কিচ্ছু হয়নি, উনি সুস্থ এবং নিরাপদে আছেন, শ্রীলংকান বা ইন্ডিয়ান বেনিয়াদের সাধ্য নেই তাঁর টিকিটাও স্পর্শ করে”।
“ আর ইউ শিওর? হোয়াট দ্য হেল আর ইউ টকিং অ্যাবাউট?”- আমি  রীতিমত ধমকে উঠি।
“আমি ১০০ ভাগ নিশ্চিত প্রভাকরণ ভালো আছেন। কিছুদিন যাক নিজেই দেখতে পাবে”।
কোনভাবেই বেচারার বিশ্বাস টলানো গেলোনা। সারা পৃথিবীর মানুষ, মিডিয়াযন্ত্র একদিকে আর এক তামিল যুবকের আশাবাদী হদয়ের হিসাব অন্যদিকে।  কিন্তু সে জানালো একটা বিষয়টা নিয়ে সে চিন্তিত - শ্রীলংকান সরকার নাকি জাতীয় পতাকার মধ্য থেকে তামিলদের প্রতিক হলুদ রংটি সরিয়ে নিতে যাচ্ছে, এটা করা হলে আত্মঘাতী বোমা হামলা আর রক্তপাত আরো অনেক বেড়ে যাবে। 
আমার এই লেখাটি রাজনৈতিক কোন লেখা না। মুষ্ঠিবদ্ধ হাতের পাশে গোলাপের সৌন্দর্য যেমন বেমানান , তামিলদের রক্তাক্ত সংগ্রামের পাশে আমার এই বালখিল্য লেখাটিও হয়তো তাই। ভুল ভালে ভরা প্রভাকরণ হয়তো জীবিত আছেন বা নেই, সময়ই তা বলে দেবে। অস্ত্রের হয়তো মরণ নেই, কিন্তু বিপ্লবেরও কোন মৃত্যু নেই। মানুষের নিজের মত বাঁচার অধিকারের সং গ্রামেও কোন অসম্মান নেই। জয়-পরাজয় যুদ্ধের সব নিয়ামক মিলেই নির্ধারন করে  দেবে , তার মধ্য দিয়ে বিল্পবীর হয়তো অঙ্গহানী ঘটতে পারে, কিন্তু বিপ্লবের অঙ্গহানি  ঘটবেনা, ঘটা সম্ভব না।
বিপ্লবের জয় হোক! মানুষের অধিকার প্রতিষ্ঠার সংগ্রামের জয় হোক!! 


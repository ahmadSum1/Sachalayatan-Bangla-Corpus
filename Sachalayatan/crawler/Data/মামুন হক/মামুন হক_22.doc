ক্ষুধা



আশফাক সাহেব প্রতিদিন ভোরে নিয়ম করে হাঁটেন। একা না, সাথে দু’চারজন সাঙ্গপাঙ্গ বা দেহরক্ষী গোছের লোকজন থাকে। জাঁদরেল ব্যবসায়ী, সোনার চামচ মুখে নিয়ে জন্মানো, বড়ো বাপের ছেলে আশফাক সাহেব রাজনীতিতেও খুব ঝানু খেলোয়াড়। পরপর তিনবার সংসদ সদস্য নির্বাচিত হয়েছেন। সব ঠিকমতো চললে অদূর ভবিষ্যতে স্থানীয় রাজনীতির গণ্ডি পেরিয়ে তাকে জাতীয় মঞ্চেও খেলতে দেখা যাবার কথা। এমনিতে যদিও মাটির মানুষ। জনসমক্ষে কারও সাথেই উঁচুগলায় কথা বলেন না, মিটিং বা সমাবেশ ইত্যাদি ছাড়া। 
আজ সকালেও তিনি হাঁটতে বেরিয়েছেন। একটু কুয়াশামতো পড়েছে। এক জায়গায় পথের পাশে দেখলেন একটা বিড়াল ঘাস খাচ্ছে। তিনি একটু আগ্রহ নিয়ে তাকাতেই পেছন থেকে মোতালেব বলে উঠল—
“বিলাইডার মনে হয় পেট খারাপ হইছে বড়ো সাব। পেটে অসুখ করলে বিলাই ঘাস খায়।”
 মোতালেব আরও কিছু বলতে যাচ্ছিল , কিন্তু আশফাক সাহেব নিরাসক্ত ভঙ্গীতে হাঁটার গতি বাড়িয়ে দিলেন। আজকাল পেটের অসুখে মানুষই মরছে অহরহ, বিড়ালের পেট খারাপে কার কী আসে যায়। চলার পথে তিনি চারপাশে সতর্ক দৃষ্টি রাখেন, অনেক দিনের পুরোনো অভ্যাস।
বড়ো রাস্তার উপরে উঠতেই খেয়াল করলেন পথের পাশের ঘেসো জমিতে দু’টো লোক উবু হয়ে কিছু একটা করছে। থেমে ভালোভাবে তাকিয়ে দেখলেন ঐ লোক দু’টিও ঘাস খাচ্ছে। বেশ আগ্রহ নিয়েই, ঘোড়ার মতো মুখ ডুবিয়ে।
“এদেরও কি পেট খারাপ করছে?” –আশফাক সাহেব না জিজ্ঞেস করে পারলেন না।
“ জিগাইয়া আসি বড়ো সাব”—মোতালেব কাঁধের বন্দুক শক্ত করে চেপে ধরে ঢাল বেয়ে নামতে থাকে। বন্দুক হাতে মোতালেবকে হুড়মুড়িয়ে নামতে দেখতেই লোকদু’টো ভীত-সন্ত্রস্থ বিড়ালের মতো দুই দিকে ছুট লাগায়। অবসর প্রাপ্ত হাবিলদার মোতালেব ছুটে একজনকে ধরে ফেলে। আরেকজন এমনিতেই হোঁচট খেয়ে পড়ে নিঃসাড় মাটিতে শুয়ে থাকে। মোতালেব ধৃত ঘাসখোরের কলার চেপে টানতে টানতে ভূপাতিত তৃণভোজীকে কষে একটা লাথি মারে। লোকটি উঠে বসে কোঁকাতে কোঁকাতে ।
“কীরে ঘাস খাইতেছিলি ক্যান? সরকারী রাস্তার পাশের ঘাস কারে জিগাইয়া খাইলি? লাত্থি দিয়া খাস খাওন ছুটাইয়া দিমু  বানচোত কোথাকার”—মোতালেব হুমকি-ধামকিতে লোকদু’টিকে অস্থির করে তোলে। 
আশফাক সাহেব মাটির মানুষ। জনদরদী জননেতা । তিনি ইশারায় মোতালেবকে নিরস্ত করেন। নিজেই শান্তস্বরে ওদের ঘাস খাবার কারণ জানতে চান।
“খিদায় বড়ো সাব। পেটের ভুখে ঘাস খাই। বন্যায় ফসল সব ডুইবা গেছে, বাড়িতে খাওন দাওন কিছুই নাই। গরু ছাগলের জ্বালায় ঠিকমতো ঘাসও ভাগে পাইনা।”— সাহস পেয়ে একজন বলে ওঠে।
আশফাক সাহেবের চেহারায় চিন্তাক্লিষ্টতার পাশাপাশি খানিকটা আগ্রহের ছাপও দেখা যায়।
“এক কাজ কর, আমার বাড়িতে চলে আয়। খাবার-দাবারের বন্দোবস্ত হয়ে যাবে”—নরম কণ্ঠে তিনি বলেন।
লোকগুলোর চোখেমুখে অবিশ্বাস আর অনিশ্চয়তার মিশেল দেখা যায়। 
“কিন্তু সাব, আমার ঘরে তো আরও ছয়জন খানেওয়ালা। তারাও না খাওয়া, তাগো কী হইব?”—অস্ফুটে একজন বলে।
অন্যজন জানায় যে তার বাড়িতেও বউ, বৃদ্ধা মা আর পাঁচ ছেলেমেয়ে অভুক্ত।
আশফাক সাহেব তাদেরকেও নিয়ে আসতে বলেন। সাথে অনাহারী প্রতিবেশীদেরও। সবার আজকে তার বাড়িতে খাবার নিমন্ত্রণ। 
প্রায় ঘণ্টাখানেকের মধ্যেই পঞ্চাশ-ষাট জনের হাড় জিরজিরে অভুক্ত মানুষের দল অনেকটা মিছিলের মতো করে আশফাক চৌধুরীর বাড়ির সদর দরজায় এসে ভিড় করে। কারও কোলে অভুক্ত শিশু, কারো হাতে হাভাতে বৃদ্ধ বাবা-মা।
আশফাক সাহেবের হুকুমে প্রাসাদের দরজা খুলে যায়। তারপর নিজেই পথ দেখিয়ে তাদের সবাইকে বাড়ির পেছনের মাঠে নিয়ে আসেন।
“তোদের না খাইয়া থাকার দিন শেষ। পেট ভইরা খা, যার যদ্দুর মন চায়”— আশফাক সাহেব তাঁর মাঠের প্রায় একহাঁটু উঁচু হয়ে থাকা ঘাসের দিকে ইশারা করলেন।


ছবি ব্লগঃ সাউথ আফ্রিকা



দেশভ্রমণ আর খেলাধূলার শখ আমার ছেলেবেলা থেকে। তো এক ঠিলে দুই পাখি মারার সুযোগ এসে গেল ২০০৩ এর শুরুর দিকে। একটা কাজে সাউথ আফ্রিকা যাওয়ার কথা জানুয়ারীতে, আমি সফর পিছিয়ে দিলাম বিশ্বকাপ ক্রিকেটের কথা মাথায় রেখে। যেহেতু ছবি ব্লগ তাই বেশি বিস্তারিত বিবরণে যাব না। অনেক আশা নিয়ে সাউথ আফ্রিকা যাবার আগেই দেখলাম বাংলাদেশ হেরে বসে আছে দূর্বল কানাডার কাছে। তাই ওখানে গিয়ে যখন দেখলাম বাংলাদেশ হেরেই চলেছে, মাঠে গিয়ে খেলা দেখার আগ্রহ একেবারে নষ্ট হয়ে গেলো। যাই হোক বাংলাদেশের শেষ খেলা কেনিয়ার সাথে। আমি যাব না বলে গো ধরলেও স্থানীয় কিছু বাংলাদেশীদের চাপে জোহানেসবার্গের বিখ্যাত ওয়ান্ডারার্স স্টেডিয়ামে যেতে বাধ্য হলাম। কেনিয়ার ইনিংস জুড়ে ঘন ঘন উইকেট পড়তে থাকায় বাংলাদেশিদের লাফালাফিতে পুরো স্টেডিয়ামকে মিনি ঢাকা স্টেডিয়াম বলে মনে হচ্ছিল। কেনিয়া ২০০ রানের একটু বেশী করে , কিন্তু তার পরেও বাংলাদেশ জিততে পারেনি।
কিছুদিন আগে পুরানা লেখার খোজে আগের ডায়েরীগুলো হাতড়াচ্ছিলাম, হঠাৎ তাদের একটার মধ্য থেকে টুপ করে সেই খেলার টিকেটটি মাটিতে পড়ে। আমি ভুলেই গেছিলাম যে স্যুভেনির হিসাবে সেই অভিশপ্ত খেলাটির টিকেট খানা রেখে দিয়েছিলাম। তখনই একটা ভ্রমণ কাহিনী লেখার ইচ্ছা হলো, সিরাত তো অনেক দিন যাবতই বলে যাচ্ছে লিখতে।

বাংলাদেশ বনাম কেনিয়ার ক্রিকেট খেলার টিকেট
ব্যক্তিজীবনে আমি খুবই আগোছালো মানুষ। তার উপর আগে এত বেশি বেশি নানা কাজে দেশ বিদেশ ঘুরে বেড়াতাম যে কবে কখন কোথায় কেন গেছি তার হদিস মনে রাখাই মুশকিল । আর আমি নিজে ছবি টবি তুলতে পারিনা, এখন পিপিকে পাওয়া গেছে, সে যদি শিখিয়ে দেয় কিছু গুপ্তবিদ্যা তাহলে হয়তো চেষ্টা করে দেখব। 
সাউথ আফ্রিকা এর পরেও অনেক বার গেছি, কখনও বছরে দু'বারও। দুঃখের ব্যাপার হলো গত ছয় বছরে কম্পিউটার বদলেছি কয়েকবার। পুরানো ছবিটবি গুলো কোথায় আছে না আছে তার হদিস পেলাম না। শুধু ধূলো জমা এক ডেস্কটপে ২০০৬ সালের ট্রিপের কিছু ছবি খুঁজে পাওয়া গেল। তার মধ্য হতে কয়েকটা আপনাদের দেখাই। খুবই ইন্টারেস্টিং দেশ এই দক্ষিন আফ্রিকা, আজকে কেন জানি লম্বা কথা বলতে ইচ্ছা হচ্ছেনা, তা শুধু ছবিই দেখেন। পরে আরেকদিন গল্প গুলোও বলা যাবে-- অবশ্যই বেছে বেছে 

 সকালের ব্যস্ত জো'বার্গ/b]

নেলসন ম্যান্ডেলা ব্রীজ

[b]কার মূর্তি মনে নাই

ব্যস্ত রাস্তার ফুটপাথে গরীবের হেয়ার স্টাইলিং পার্লার
জোহানেস বার্গে আমি কখনই বেশি দিন থাকিনি। তার পরেও সাফারি, সোনা-হীরার খনি ইত্যাদি দেখা হয়েছে। কিন্তু ছবি সাথে নাই । পরের বার গেলে সব ছবি তুলে আনব, তখন দেখবেন। আমার মন পড়ে  থাকে কেপ টাউনে। পৃথিবীর অন্যতম সুন্দর শহর। এর চেয়ে বেশি পাগল করা প্রাকৃতিক সৌন্দর্য আমি কেবল দেখেছিলাম লাস পালামাসে, মরক্কোর কাছাকাছি এক স্প্যানিশ দ্বীপ পুঞ্জে। সে প্রসঙ্গে আসা যাবে আরেকদিন। কেপটাউনে আমার বেশ কিছু ভালো বন্ধু-বান্ধব আছেন। জো'বার্গের কাজ শেষ করে যখন কেপটাউনে যাই তখন , তাদের একজনের বাড়ীতে গিয়ে উঠি।  আমি আসব জেনে প্রায় ১২০০ কিমি দূর থেকে আমার আরেক জিগরি দোস্ত স্কট শিভারটন এসে হাজির হয়। সে আম্রিকান ছেলে, পোর্ট এলিজাবেথের এক ইউনিতে পড়ায়। সে , আমি আর বার্নি এক সাথে প্রায় সপ্তাহ খানেক ম্যারাথন আড্ডা মারলাম। গল্পের শেষ নাই। ওহ আরো ছিল আরেক বন্ধু ট্যামি, খুব সুন্দরী ব্লন্ড কিন্তু রাতে ঘুমের মধ্যে বিস্তর নাক ডাকাডাকি করে। প্রতিদিন সকালেই নাস্তার টেবিলে বার্নি তাকে এনিয়ে হেনস্থা করত। সারারাত তার কানের কাছেই স্টিম ইঞ্জিন চলত কিনা।

বন্ধু বার্নির বাড়ি, বাড়ি না রীতিমতো রিসোর্ট

ব্যাক ইয়ার্ড আর সুইমিং পুল

বার্নি আর স্কট, আমরা যাচ্ছিলাম গ্লাস বটম বোটে নৌভ্রমণে

এখান থেকেই নৌকা ছাড়ে

কেপটাউন ম্যারিনার্স ওয়ার্ফ
ওখান থেকে ঘুরে এসে পরদিন গেছিলাম কেপ অভ গুড হোপ দেখতে। ছবি খুজে পাচ্ছিনা তাই আর কথা বাড়ালাম না। খুঁজে পেলে আরেকদিন পোস্ট দিব, সাথে থাকবে টেবল মাউন্টেনের ছবিও।

উত্তমাশা অন্তরীপে যাওয়ার পথে
ফেরার পথে ক্লিফটন বিচ। খুব বেশিক্ষন ছিলাম না ওখানে। চারপাশে উদাস করা সৌন্দর্য।

ক্লিফটন বিচে ট্যামি আর আমি

এই খেলাটিতে বোলারের নাম বলতে পারার জন্য কোন পুরুস্কার নেই

ভারত মহাসাগর

কী আর কইতাম, নাবিক হইতে মঞ্চায়, এখনও

সাগরের বন্ধু মৌন পর্বত মালা

কেপটাউনের ধূসর গোধুলি
প্রতিটা ট্রিপেই অনেক গল্প জন্ম নেয়, কিন্তু আজকে ছবি দেখিয়ে ফাকিবাজি করছি, গল্প বলার মুড নাই। আরেকদিন হবে।
বোনাস ম্যাটেরিয়ালঃ
এক্কেবারে বিনা গল্পে  আপনাদের ছেড়ে যেতে খারাপ লাগছে। যেই বিশ্বকাপের গল্প দিয়ে শুরু করেছিলাম সেটা দিয়েই শেষ করি। ফিরে আসার দিনে আমি একটু আগেই জোহানেসবার্গ এয়ারপোর্টে চেক ইন করেছিলাম। ফ্লাইটের আরও ঘন্টাদুয়েক বাকী , ইমিগ্রেশন শেষের পরেই লাউঞ্জ, সেখানে বসে ভেরেন্ডা ভাজছি। হঠাৎ দেখি হুড়মুড়িয়ে লাইন বেধে ঢুকল পাকিস্তান ক্রিকেট দলের খেলোয়াড়েরা।  বিষন্ন বদন সবার, তাদের অবস্থাও বাংলাদেশের মতোই প্রথম রাউন্ডেই বাদ। একে একে সবাই ঢুকল, গায়ে জাতীয় দলের অফিসিয়াল স্যুট । খিয়াল কইরা দেখলাম ওয়াসিম বাবাজি নাই। তখন পাকি টিমে ব্যাপক অন্তর্কোন্দল, ওয়াসিম আর ওয়াকার কেউ কারও নাম শুনতে পারেনা। যাই হোক তারা মুখ লুকিয়ে প্লেনের গেটে চলে গেল। মিনিট দশেক পরে দেখি ওয়াসিম মিয়া একলা একলা ডাইনে বায়ে তাকাইয়া ভিতরে ঢুকল। তার গায়ে সরকারী কুর্তা নাই, জিন্সের লগে পাঞ্জামী পড়া( কেমুন আবুল দেখেন), আর মাথায় বেসবল ক্যাপ। চারদিকে তাকাইয়া দেখল কেউ তারে চিনছে কী না, তার পর এক স্যুভেনির শপে ঢুকে হাবি জাবি নাড়া চাড়া শুরু করল, আর সব সাধারণ টুরিস্টের মতোই। দেইখা আমার কেন জানি কাটা ঘায়ে নুনের ছিটা দিতে ইচ্ছা হইল। আমিও চুপে চুপে তারে পাশে দাড়াইয়া একটা আফ্রিকান  গডেসের মূর্তি হাতে নিয়া মন্দিয়া দেখতে দেখতে ফট কইরা তারে জিগাইলাম, ' ওয়াসিম ভাই, আছেন কেমন?' উনি একটু চমকাইয়া গেল, কিন্তু আমি ভুদাই ফ্যানের মতো এক্সাইটমেন্ট দেখাই নাই, ছবি বা অটোগ্রাফ চাই নাই, তাতে মনে হলো সে একটু ধন্ধে পড়ে গেল, প্রতিদিন কতো লোকের সাথে তাদের পরিচয় হয়, সবার কথা তো মনে রাখা সম্ভব না। আমি তার পরিচিত একজনের মতো আলাপ সালাপ করতে লাগলাম, ডাইবিটিসের খবর জিগাইলাম। কিন্তু সেও তো ভুদাই না, পরের পনের মিনিট সে আমারে মানব ঢাল হিসাবে ব্যবহার করল। আমরা এই দোকানে , সেই দোকানে ঘুইরা বেড়াইলাম, কেনা কাটা কিছু করলাম না, কিন্তু আমার নুন ছিটানো চলতে লাগল। একবার উঠাইলাম বিবিসিতে ওয়াকারের দেয়া ইন্টারভিঊর কথা, যেখানে সে বলছিল ওয়াসিমের মধ্যে কোন নেতৃত্বগুন নাই। আরেকবার কইলাম জাভেদ মিয়ান্দাদ কইছে পুরা পাকি টিমের উচিৎ পদত্যাগ কইরা নতুন প্লেয়ারদের সুযোগ দেয়া। সবশেষ জিগাইলাম ,' আপনে কি রিটায়ার করবেন শীঘ্রই'? আক্রম সাব একটু উদাস হয়ে কইলেন, ' জানিনা, এখনও ভাবছি।'
ওয়াসিম আকরাম ওখান থেকে লাহোর এয়ারপোর্টে নেমেই তার রিটায়ারমেন্ট ঘোষনা করেন।


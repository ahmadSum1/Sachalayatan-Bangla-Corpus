একটি অত্যাশ্চর্য ঘটনা!



কে জানি বলেছিলেন ট্রুথ ইজ স্ট্রেঞ্জার দেন ফিকশন, কথাটা যে কত সত্যি তা মর্মে মর্মে অনুভব করছি এখন, বলতে গেলে এখনো ঘোরের মধ্যে আছি।
আমাদের সবার প্রিয় প্রকৃতি প্রেমিক আসলে আমার বিশ বছর আগে হারিয়ে যাওয়া বন্ধু  বুলবুল। এক সাথে আমরা মাস তিনেক আইডিয়াল স্কুলে পড়েছিলাম, তার পর সে আমাকে শোকের সাগরে ভাসিয়ে দিয়ে ধানমন্ডি বয়েজে চলে যায়। অল্প দিনেই তার সাথে দারুন সখ্যতা গড়ে উঠেছিল। মুক্তার মতো হাতের লেখা, চমৎকার বাচনভঙ্গী আর মননশীলতা দিয়ে অল্প দিনেই সে আমার গুরুতে পরিণত হয়। অংক আর বিজ্ঞানে খুব ভালো ছিল ঐ পোলা, তার সাবলম্বী জীবন যাপন আর চিন্তাশীলতা আমাকে মুগ্ধ করত। আমরা পাড়ার অন্যান্য ছেলেরা যখন হাড় হাভাতের মতো সুন্দরী বালিকাদের পেছনে ঘুরে বেড়াতাম পিপিদা তখন মগ্ন থাকতেন ভালো একটা বই পড়ায় বা সৃজনশীল কোন কাজে। লেখালেখিতে তার মুন্সিয়ানাও আমার নজর এড়ায়নি। বুলবুলের অসাধারণ ব্যক্তিত্ব আমার কিশোর মনে গভীর এক ছাপ ফেলে যায়। এ কারণেই জীবনের চলার পথে অনেক মানুষের সাথে বন্ধুত্ব হলেও বুলবুলের কথা কোনদিনই ভুলিনি, মনে মনে খুঁজেছি তাকে ।
আজ সকালে হঠাৎ করে ইশতিয়াক রউফের এক লেখায় তার কমেন্ট পরে তাকে মেসেজ দেই, তার পর ফেসবুকে যোগ করে গল্প হয়, দুই মিনিটের মধ্যে আবিস্কার করি আরে এইতো সেই হারিয়ে যাওয়া গ্যাদা কালের পন্ডিত বন্ধু।
তার ছবি দেখলাম, গোল গাল ভাবটা আর আগের মতো নেই, মাথায় চুল ও কমে আসছে, কিন্তু এই পাগল ছেলেটার প্রতি ভালোবাসা আর শ্রদ্ধাবোধ আমার তখনও যেমন ছিল এখনও তেমনই আছে,  দিনকে দিন যা আরো বাড়বে বলেই মনে হচ্ছে।
ভালো থাকিস বন্ধু, কত দিন দেখা হয়নি...


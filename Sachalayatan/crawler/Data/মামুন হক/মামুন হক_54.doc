রোদ,বৃষ্টি,পাহাড়, জঙ্গল আর সমুদ্রের ঝালমুড়ি



আমাদের যাওয়ার কথা ছিল গ্রীন আইল্যান্ড। শনিবার খুব ভোরে রওয়ানা দেয়ার কথা কিন্তু শুক্রবার দুপুর থেকেই শুরু হল কুত্তা-বিলাই বৃষ্টি, সাথে থেমে থেমে বজ্রনিনাদ। ফোন করে জানলাম সবুজ দ্বীপও বজ্রবিদ্যুতপূর্ণ ঝড় বৃষ্টিতে আক্রান্ত। বাধ্য হয়ে রিসোর্টের বুকিং বাতিল করে দিতে হল। ভাবছিলাম ঘরে শুয়ে বসেই সপ্তাহান্তের ছুটি কাটিয়ে দেব। কিন্তু শনিবার সকাল থেকেই বালিকার মুখে আধাঁরের ঘনঘটা। তাইওয়ানের আর সব দর্শনীয় স্থান চক্ষু মেলিয়া, হৃদয় ভরিয়া দেখা হলেও সবুজ দ্বীপে আমাদের কখনোই যাওয়া হয়নি। আবার ফোন ঘুরালাম, এবারে জানা গেলো ঝড়-বৃষ্টি কিছুটা থেমেছে কিন্তু সাগর এখন উত্তাল। মূল ভূমি থেকে প্রায় চল্লিশ মিনিটের একটা নৌবিহারে গ্রীন আইল্যান্ডে যেতে হয়। উত্তাল সাগরের কথা শুনে বউয়ের আগ্রহে পুরোপুরি ভাটা পড়ল। এর আগে একবার থাইল্যান্ডে আর আরেকবার ফিলিপাইনে এরকম পাগলা সাগরে নৌকা ভ্রমণের , সত্যি বলতে ঘাড়ের উপর আজরাইল মামুর নিঃশ্বাস অনুভবের অভিজ্ঞতা আছে আমাদের। তারপর থেকে সাগরে ছোটখাটো নৌকায় কোথাও যাওয়ার ঘোর বিরোধী সে, খবর শুনে বেচারী আরও মন খারাপ করে বসে  রইল, আগের রাত থেকেই বাধাছাদা করে রেডী, আশায় আশায় ছিল হয়তো সকাল বেলা আবহাওয়া কিছুটা ভালো হলেও হতে পারে। আশাহত ভ্রমণপিয়াসুদের মন ভালো করার রাস্তা একটাই, আল্লাহর নাম নিয়ে পথে নেমে যাওয়া। আমরাও তাই করলাম, তবে গ্রীন আইল্যান্ডের উদ্দেশ্যে না, ঘোড়ার মুখ ঘুরিয়ে দিলাম দক্ষিন দিকে। তাইওয়ানের দক্ষিনে এ অঞ্চলের সবচে জনপ্রিয় বিচ রিসোর্ট- কেন্টিং। সাগর, পাহাড় আর রেইন ফরেস্টের মিলন মেলা। আগেও গিয়েছি সেখানে,গাড়িতে তিন-চার ঘন্টার রাস্তা, নৌকা পাড়ি দেবার ঝামেলা নেই, এবারো সেদিকে যাত্রা শুরু করলাম।
রোদ ঝল মলে কিছু ছবি দেখে যারা হিংসায় জ্বলবেন তাদের উদ্দেশ্যে আগেই বলে রাখি, যে পরিমাণ ঝড়-বৃষ্টি আর আপদ-বিপদ মাথায় নিয়ে আমাদের পথ চলতে হয়েছিল তারপর ওটুকু আমোদ ফুর্তি আমাদের হালাল কামাই, সুতরাং ঈর্ষার ভলিউমটা একটু কমিয়ে দেন কাইন্ডলি। বাসা থেকে ফ্রী ওয়ে ( এখানে হাই ওয়েকে তাই বলে) মাত্র দশ মিনিটের রাস্তা, তেলের ট্যাংক ভর্তি করে ড্যাং ড্যাং করে  ১ নাম্বার ফ্রী ওয়েতে উঠে পড়লাম। উঠে দেখি ঝড় বৃষ্টি মাথায় নিয়েও হাজার হাজার গাড়ি রাস্তায় নেমে পড়েছে, ফ্রী ওয়ে আর ফ্রী নাই। বুঝলাম এভাবে শম্বুক গতিতে চললে চার ঘন্টার রাস্তা পেরোতে নয় ঘন্টা লেগে যাবে, হুট করে গাড়ি ঘুরিয়ে ৩ নাম্বার ফ্রীওয়েতে উঠে গেলাম। নতুন রাস্তা, আগেই কখনো এ পথে যাইনি, ভুল করে জিপিএস ইউনিটও সাথে নেয়া হয়নি, কিন্তু সমুদ্রে পেতেছি শয্যা , শিশিরে কী ভয়? যা হবার হবে, আমি তুমুল বৃষ্টির মধ্যে আবছা দেখতে সব রোড সাইন পড়ে গাই চালাতে লাগলাম। ঘন্টাখানের এভাবে চলার পর পাহাড়ী রাস্তায় এসে পড়লাম, গাড়ি উঠছে তো উঠছেই, মনে হলো একেবারে মেঘের রাজ্যে এসে পড়েছি। চারদিকে পাহাড়, নতুন রাস্তায় ট্রাফিক খুব পাতলা, মনের আনন্দে চলছি, পাহাড়ের মাথায় সাদা মেঘের মুকুট। মুগ্ধ বিস্ময়ে দেখতে দেখতে যখন আনমনে হিয়ার কামস দ্য রেইন এগেইন গুনগুন করা শুরু করেছি ঠিক তখনই চুড়ান্ত বেরসিকের মতো নাম গোত্র না জানা এক পাহাড়ী ঝড়ের হামলা। বৃষ্টির মাত্রাও মাত্রা ছাড়িয়ে গিয়ে সব অন্ধকার করে দিল, দুই হাত সামনের জিনিষও দেখা যায়না। চারদিকে ত্রাহি ত্রাহি রব, বড় বড় ট্রাক , লরী ইত্যাদি ইমার্জেন্সি লেইনে গিয়ে থেমে পড়লো, ছোট গাড়িগুলো হ্যাজার্ড সিগ্ন্যাল জ্বালিয়ে এক্কা গাড়ির গতিতে ধুঁকতে ধুঁকতে চলতে লাগল। ঝড়ের ধাক্কায় গাড়ি কেঁপে উঠলে বুঝলাম যে অনেক বাহাদূরী দেখানো হয়েছে এবার ঝড় বাবাজিকে তার প্রাপ্র সম্মান দেখিয়ে রাস্তা ছেড়ে দিতে হবে। পরের এক্সিটেই আরো অনেকের সাথে হুড়মুড়িয়ে ফ্রীওয়ে ছেড়ে কান্ট্রি রোডে নেমে এলাম। ভীত-সন্ত্রস্থ বালিকা কয়, আর গিয়া কাম নাই, চলেন বাড়ি ফিরৎ যাই। আমিও ভাবছিলাম ফিরে যাবো কিনা, কিন্তু অর্ধেক পথ চলে এসেছি, শেষ না দেখে কেমনে যাই। ধকল সামলাতে একটা রেস্টিং এরিয়াতে ঢুকে চা খাইলাম, সিকারেট পান করলাম, তারপর পচুর খিদা লাগায় দুইজনে দুইটা সল্টেশ বিস্কুট খাইলাম ( না এইটা বানানো কথা, সবুজ বাঘের কবিতায় আমারে খাইছে আসলে)। মিনিট বিশেক জিরানোর পরে ঝড়ের বেগ কিছুটা কমলে আমাদের মাঝে ঝড়ের পরের মাহবুবের প্রত্যয় জেগে উঠল। এদ্দুর যখন আইছি, আর কদ্দুরও যাই, ফ্রীওয়েকে গুল্লি মেরে গরীবগুর্বাদের মফস্বলী পথ দিয়েই আবার ঘোড়া ছুটাইলাম। এভাবে, কখনো থেমে, কখনো হেঁটে বা দৌড়িয়ে চার ঘন্টার রাস্তা ঠিক সাড়ে পাঁচ ঘন্টায় অতিক্রম করে আমার যখন গন্তব্যে পৌছালাম সূর্য তখনো দিবানিদ্রা ভেঙ্গে জাগেনি, ঘড়িতে যদিও বাজে প্রায় চারটা।

কেন্টিং সৈকত শহরে ঢোকার মুহূর্ত
কেন্টিং তাইওয়ানের খুব বিখ্যাত পর্যটন কেন্দ্র। এখানে প্রায় ২০০ কিমি জায়গা জুড়ে দেশের সবচে বড় জাতীয় উদ্যান, অভয়ারণ্য আর কি। এর একপাশে মানে পশ্চিমে দক্ষিন চীন সাগর আর পূর্বে প্রশান্ত মহাসাগর, এ প্রান্তটাকে ফিলিপাইন সাগরও বলে। 
কেন্টিংয়ের ম্যাপ
 মজার ব্যাপার হলো আমরা রিসোর্টে চেক ইন করার পরেই মেঘ কেটে গিয়ে সূর্যের আনাগোনা শুরু হয়। চাপা না, ছবি দ্যাখেন

মেঘের পরে রোদ হেসেছে
খুব চমৎকার রিসোর্ট, ইংরেজ আর ভদ্রলোক আর তার তাইওয়ানিজ স্ত্রী মিলে চালান। সবকিছু নিখুত ভাবে সাজানো, আমি অনেক খুজে পেতেও অরুচির কোন ছাপ বের করতে পারলাম না। নামও খুব বাহারী, দ্য রেড গার্ডেন।

বাংলোর সামনেই বাগান
দুজনেরই খিদে পেয়েছিল। রুম সার্ভিসকে বলতেই বাগানের মাঝেই শাহী খানাপিনার আয়োজন করল। ক্ষুধা পেটে সবই অমৃতের মতো লাগে, তাই সি-ফুডকেই শাহী খানা বলে চালিয়ে দিলাম।

শাহী খানার কুঠি
পেট পুজা হলো, এবারে সমুদ্র দর্শনের পালা, আসলে সমুদ্র স্নানের।

বালুকাবেলা

সৈকতে জনৈকা বালিকা
সাগরে হুটোপুটি শেষে ঘরে ফেরারে পালা, কিন্তু তা না করে আমরা একটা দ্বি-চক্রযান ভাড়া করে কেন্টিংয়ের আরেক প্রান্তে প্রশান্ত মহাসাগরে পা ভেজাতে চলে গেলাম।

পাহাড়ী পথে মটর সাইকেল অভিযান, প্রশান্ত মহাসাগর পানে

প্রশান্ততটে দন্তরোগারীর বিজ্ঞাপন
অদ্ভুৎ অদ্ভুৎ সুন্দর লাগলো চারপাশের সব কিছু। বর্ণনাতীত সৌন্দর্য। সব বলবওনা, ছবিও দেখাবো না। আইসা দেইখা যান, দাওয়াত রইল।
ফেরার পথে আবার হঠাৎ রিমঝিম বৃষ্টি। ভিজতে যদিও একেবারে খারাপ লাগলোনা। ভিজতেই ভিজতেই আমার কেন যেন কাচা মরিচ, পেয়াজ, সর্ষের তেল আর চানাচুর দিয়ে মুড়ি মাখিয়ে খেতে খুব ইচ্ছা হলো। আমার বোনের কথাও মনে পড়ল যে এই মুড়ি মাখা জিনিষটাকে একটা শিল্পের পর্যায়ে নিয়ে গেছে। কিছু কিছু জিনিষের আসলে কোন রিপ্লেসমেন্ট হয়না, খুজতে যাওয়াই প্রকৃতিবিরুদ্ধ। পাহাড় বেয়ে নেমেই দেখি ঘরমুখী পর্যটকদের ঢল।

ক্লান্ত পাখিদের ঘরে ফেরা
ঘরে ফিরে একটু ফ্রেশ হয়ে আবার বেরোনো। রাতের খাবার থাই রেস্টুরেন্টে, কিছু বার্মিজ খাবারও ছিল। দ্রৌপদীকেও হার মানাবে রান্না। আসেন খাওয়াবো, আগে আসলে আগে পাইবেন! খাওয়া দাওয়ার পর নাইটা মার্কেটে ঘোরাফেরা, শ্যুটিং, ডার্টস ইত্যাদি খেলা এবং ক্লান্ত পদযুগলের সেবায় ফুট ম্যাসাজ পার্লারে ঢুকে পড়া। আহ শান্তি শান্তি শান্তি। এক ঘন্টার ম্যাসাজের পর মনে হলো আমি আর হাটছিনা, উড়ছি, পাখির মতো হালকা মনে হলো নিজেকে। ঘরে ফিরে পাহাড়ী ভালুকের মতো নাক ডাকিয়ে ঘুম, এক ঘুমে সকাল। নাস্তার পরে আবার বেরোনো। আবার রেইন ফরেস্টের মধ্য দিয়ে তাইওয়ানের সর্বদক্ষিন বিন্দু স্পর্শ করে আসবো।

জঙ্গলের মধ্য দিয়ে হাঁটতে হাঁটতে ঘেমে নেয়ে দেশের সবচে দক্ষিন বিন্দুতে চলে গেলাম।

দ্য সাউদার্ণ মোস্ট পয়েন্ট অভ তাইওয়ান 
তার পর আবার বিশ মাইল হাইটা চইলা আইলাম। এর পরেও আরো কিছু ঘোরাঘুরি করছি, ফটুকও তুলছি, কিন্তু রাইত অনেক হইছে এখন ঘুমাইতে যাই, আর লিখতেও ইচ্ছা করতেছেনা, আর ছবিও দিতে ইচ্ছা হইতেছেনা। ঘোরাঘুরি শেষে মোটামুটি নির্ঝঞ্ঝাটেই বাড়ি ফিরে আসি।
বন্ধু শাহরিয়ার মামুনের প্ররোচনায় এই আবঝাব পুস্টটা মারলাম, গালাগালি যা করার তারে করেন, আর ভালু লাগলে ধনেপাতা আমারে দিয়েন। 


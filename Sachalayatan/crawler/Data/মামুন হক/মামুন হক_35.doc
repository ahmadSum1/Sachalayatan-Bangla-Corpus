বাঙালীর তিমি দর্শন 



সচলের বাণী চিরন্তনীতে আছে-
" তাওয়া গরম থাকিতেই পরাটা না হউক অন্তত মোটা আটার রুটি হইলেও ভাজিয়া ফেলিতে হইবেক" --(সৌজন্যেঃ নাম প্রকাশে অনিচ্ছুক ডাঃ সাইফ তাহসিন)।
কোন এক বিচিত্র কারণে আমার সচলাড্ডা নিয়া লেখাটা বিয়াফক হিট হইল। এত্ত হিট আর কোন লেখায় খাইছি বলে মনে পড়েনা। তাই ভাবলাম চামে আরেকটা আবঝাব পোস্ট মারি, পাব্লিকের মন থেকে মুছে যাবার আগেই। 
এইমাত্র আমার লেখাটা প্রথম পাতা থেকে বিদায় নিল, ইদানীং লোকজন লেখালেখি কমিয়ে দিছে মনে হয়। বড় কষ্টে  প্রতীক্ষার প্রহর কাটাইলাম। মিয়ারা ধুনফুন বাদ্দিয়া আজান দিয়া সচলে লেখেন, আর আমার লেখায় ফুল মার্ক্স দিতে থাকেন, আমি বসে বসে তারা খাব , গোনা গুনতির ঝামেলায় না গিয়া।
আমি জানি উপ্রে ছবি ব্লগের মূলা ঝুলাইছি, আপনেরা এই হাউ কাউ গুলা পড়বেন না, অথবা পড়তেও পারেন মূলোদার মতো ধৈর্য্যের প্রতিমূর্তি হয়ে। তবে যাই করেন আমারে মিছরির ছুরি দিয়া মাইরেন না, কইলজা ফালা ফালা হইয়া যায়।
অনেক বেহুদা প্যাঁচাল পারলাম, এখন কাজের কথা আসি। সিডনীতে কয়েকদিন ঠাইসা কামলা দিলাম, আরে ধুর ভুয়া মাইরা লাভ নাই, কামলা দিল বেবাকে, আমি বায়োনিক হাঁটুর অজুহাত দিয়া তামাশা দেখলাম। আর ঘুইরা বেড়াইলাম। তাতেও কেমন জানি ক্লান্তি ক্লান্তি ভাব চলে আসল। ভাবলাম পরের স্টেশন অ্যাডিলেইডে গিয়া আইলসেমির মাত্রা আরেকটু বাড়িয়ে দিব।  রাজকোষের খরচে ভালো কোন হোটেলে উঠব, সন্ধ্যা নামার আগেই ঘরে ফিরব আর রাত পোহাবার আগেই ঘুমাতে যাব। কিন্তু প্লেনে ওঠার আগেই স্থানীয় এক মুরুব্বী ফোন দিল, জন তার নাম। সে থাকে শহর  থেকে প্রায় দেড় ঘন্টা দূরে দক্ষিন মহাসাগরের পারে ভিক্টর হারবার নামের এক ক্ষুদে লোকালয়ে। আমারে দাওয়াত দিল তার বাড়ীতে থাকার, আমি গাঁইগুই করে কাটিয়ে দিলাম। কে গিয়া থাকে এই খিটখিটে মেজাজের বুড়ার সাথে, তার উপ্রে তার বাড়িতে নাই কোন আয়োজন, ইন্টারনেট দূরের কথা , ডিভিডি প্লেয়ার পর্যন্ত নাই।
আমারে ভাও করতে না পেরে বুড়া তার আস্তিন থেকে শেষ কার্ডটি বের করল। কইল- " আর্কটিক সাগর খুব ঠান্ডা, টিকতে না পেরে ঝাঁকের কইয়ের মতো তিমি মাছ চলে আসছে আমাদের ঘাটে।  চলে আসো, তোমারে দেখাতে নিয়া যাব।"
শুনে আমার মাথার গোটা কয়েক চুলের সবই তিড়িং করে লাফিয়ে উঠল। রাজী হয়ে গেলাম। ভাল কথা বুড়া আমার বউয়ের বাপ, রিটায়ার্ড মানুষ, সাগর ভালো পায় তাই সৈকতের কাছে বাড়ী কিনে একলাই থাকে সেখানে।
এয়ারপোর্ট থেকেই সরাসরি তিমি দেখতে। পরের কয়েকদিনে আরও কিছু ঘোরাঘুরি করলাম। যেদিকে তাকাই নিষ্কলুষ সৌন্দর্যে খাবি খাই। ডিজিটাল ক্যামেরায় তোলা ছবি, আর তুলতেও জানিনা। দেইখা গালি দিলেও মাইন্ড খাবনা।
অনেক কথা হইছে, ছবি দেখেন এখন।

কান্ট্রি রোড 
শহর ছাড়িয়ে যাত্রা পথে আমাদের কম্পাস মাউন্টেন পাড়ি দিয়ে যেতে হয়।

মেঘের উচ্চতায় কম্পাস পর্বত, নীচে অ্যাডিলেইড শহর

সমতলে রাস্তার দু'পাশে আঙ্গুরের ক্ষেত

দক্ষিন মহাসাগরের কোলে ভিক্টর হারবার

তিমি দেখার পয়েন্ট
সাগরের পাড়ে প্রচন্ড বাতাস। তার মধ্যেই অনেক পর্যটক কামানের মতো দেখতে সব ক্যামেরা দিয়ে মুনি ঋষির ধৈর্য্যে তিমির তপস্যা করে চলেছেন। আমি কাচুমাচু মুখে খেলনা ক্যামেরাটা নিয়ে তাদের পাশে দাঁড়িয়ে গেলাম। কপাল ভালো সেইদিন  পুরা একটা তিমি পরিবার সৈকতের খুব কাছে এসে জলকেলী করছিল। তাদের উচ্ছ্বাস আমাদের মধ্যেও ছড়িয়ে পড়ে। চারদিকে ক্যামেরা খটাশ খটাশ শাটার টানার শব্দ, আমি লেন্সবিহীন ক্যামেরায় জুম করে অনেকগুলো ছবি তুললাম। কোনটা তিমির বাচ্চা আর কোনটা বাপ-মা তা জিগাইলে আবার কইতে পারুম না, সবই তিমি মাছের মতোই লাগছে দেখতে।

ঐ দেখা যায় তিমি ভাসে 

তিমির মা? না বাপ?

লাফ ঝাপ দেখে মনে হইছে এইটা তিমির বাচ্চা

থেকে থেকে ফোয়ারা, দেখে মন মাতোয়ারা

তিমি দেখতে পাখিরাও উদগ্রীব

প্রকৃতিপ্রেমিক
পরদিন  যাওয়া হয় বেশ কয়েকটা জায়গায়। প্রথমেই একটা অভয়ারণ্যে।

উরিমবিরা অভয়ারণ্য
হাতে বেশি সময় না থাকায় ঘন্টা খানেল থেকেই বিদায় নিলাম। লোকে অন্তত আধাদিন সময় নিয়ে যায়, সব ঘুরে ফিরে দেখে। আমরা ক্যাঙ্গারু, কোয়ালা আর কুমীর দেখেই বিদায় নিলাম। 
উরিমবিরা থেকে মাইপোঙ্গা লেক। তব্দা খেয়ে যাবার মতো সুন্দর।

মাইপোঙ্গা হ্রদ

শান্ত, সমাহিত চারপাশ

গোদের উপর বিষফোড়া মার্কা পর্যটক

পাহাড়ী পথে ফিরতে ফিরতে বিকেল

ঐটা আমার শ্বশুড়বাড়ী না, ধুগোর
ফেরার পথে সাগরের পীঠে মেঘ আর আলোর লুকোচুরি দেখে না থেমে পারা গেল না।

আহ, যদি কবি হইতাম!

কী বলা যায় এ কে?
ছবিগুলা হয়তো তেমন জুতের হয় নাই। জ্বালা বাড়াতে একটা ভিডিও যোগ করে দিলাম ( এই জিনিষ টা নতুন শিখছি, শো অফ করে যাই)।

অনেক জ্বালাইছি। এখন যাই ঘুমাই গিয়া। আপনারাও ভালো থাইকেন।


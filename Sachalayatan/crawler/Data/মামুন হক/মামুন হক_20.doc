খোলামকুচি



অনেকদিন ধরেই কোন কিছু লেখা হয়না। সময় হয় তো মুড থাকেনা, আর মুড থাকেতো ফুরসৎ মিলেনা। আজ তাই নিজেরে জোর করে কম্পুর সামনে বসিয়ে এই মাঝরাত্তিরে খোলামকুচির মতো কিছু শব্দ খরচ করে ফেললাম। পড়তে দিয়ে কারো ধৈর্যচ্যুতি হলে সেটা এই হতচ্ছাড়া লেখকের ততোধিক হতশ্রী লেখারই দোষ।
০১.
আজ রেডিওতে একটা খবর শুনে চমকে গেলাম। সামনের বছর থেকে তাইওয়ানেও বাচ্চা ফুটালে বেবী বোনাস দেয়া হবে। হয়তো ভাবছেন ধনী দেশ, পয়সা আছে তাই বিলোচ্ছে, এত চমকানোর কী আছে। খুলেই বলি। বলেন তো পৃথিবীর সবচে ঘনবসতিপূর্ণ দেশ কোনটি? সঠিক উত্তরের জন্য কোন পুরুস্কারের ব্যবস্থা নেই, কারণ এটা সবারই জানা। এবার বলেন তো তালিকায় এর পরের দেশ কোনটি? গুগ্লাইতে হবেনা, আমিই বলে দিচ্ছি। পৃথিবীর দ্বিতীয় ঘনবসতিপূর্ণ দেশটির নাম তাইওয়ান। বাংলাদেশের চারভাগের একভাগ আয়তনের মধ্যে প্রায় আড়াই কোটি মানুষ মিলে মিশে থাকে। অথচ বোঝার কোন উপায় নেই। আজ সকালে আমার শহর থেকে ট্রেনে চড়ে প্রায় ৩০০ মাইল দূরের রাজধানী শহরে গেলাম। রাস্তার দুপাশে ছবির মতো সাজানো গোছানো লোকালয়, মাঠ-ঘাট, ক্ষেত-খামার, মিল-ফ্যাক্টরী। পরিকল্পিত, পরিশীলিত। আগোছালো বলতে কোথাও তেমন কিছু চোখে পড়লোনা। জনগোষ্ঠীকে জনশক্তিতে রূপান্তর কীভাবে করে দেখাতে হয় তার একটা জ্বলজ্যান্ত উদাহরণ হচ্ছে তাইওয়ান।  অন্য কোন একদিন এ বিষয়ে আরও বিস্তারিত লিখবো। 
আমাদের বিশাল জনসম্পদের যে কবে কোন গতি হবে?
০২.
বেশ কিছুদিন যাবতই এখানকার সংবাদপত্র, রেডিও-টিভি ইত্যাদি জুড়ে একটা বিষয় নিয়ে ব্যাপক হৈ চৈ। নির্বাচনের সময় ভোট বেচা-কেনা নিয়ে। ক্ষমতাসীন কে এম টি দলের একজন সাংসদের সদস্যপদ বাতিল হলো নির্বাচন কমিশনের রায়ে। তেনার জেল-জরিমানাও হতে পারে। নির্বাচনের আগে আগে ভোটারদের মাঝে উৎকোচ বিলানোর অপরাধে, যেটাকে সাংসদ সাহেব উপঢৌকন হিসাবে চালিয়ে দিতে চেয়েছিলেন।
তো কী দিয়েছিলেন উনি ভোটারদের? না ভাই, কড়কড়ে নগদ টাকা বা চকচকে সোনা-দানা না, বেচারা তার ভোটারদের মাঝে একটা করে রুই মাছ আর এক ঝুড়ি করে আপেল বিলিয়েছিলেন।
আহা আমাদের নির্বাচন কমিশন যে কবে এমন তৎপর হবে?
০৩.
গত সপ্তাহে শহরের একটু বাইরের দিকে যাচ্ছিলাম। হঠাৎ দেখি এক ফ্যাক্টরীর মূল ফটকের পাশের পতাকা স্ট্যান্ডে পতপত করে উড়ছে তাইওয়ানের পতাকা। এ আর নতুন কী? কিন্তু তার পাশেই অন্য একটি দেশের পতাকা খলবলিয়ে উড়তে দেখে রীতিমতো ভিড়মি খেলাম। প্রথমে ভাবলাম ভুল দেখেছি। গাড়ি থামিয়ে চোখ কচলে তাকিয়ে দেখি, না ভুল দেখিনি। তাইওয়ানের পতাকার পাশ হতে আমার দিকে জুলজুলিয়ে তাকিয়ে আছে চান-তারা খচিত পাকিস্তানের নিশান। অনেকদিন যাবৎ আছি এই শহরে , পাকিদের কোন নাম-নিশানাও দেখিনি। হঠাৎ করে বিশাল এক ফ্যাক্টরীতে নাপাক চিহ্ন দেখে মন-মেজাজ খিঁচড়ে গেলো। খোঁজ খবর করে জানলাম ওটা একটা গার্মেন্টস ফ্যাক্টরী। তাইওয়ান-ফাকিস্তানের জয়েন্ট ভেঞ্চারে করা। শুনে মেজাজ আসলেই সপ্তমে পৌছালো।
ঐ পতাকাটা হবার কথা ছিল আমাদের বাংলাদেশের।  তাইওয়ান বাংলাদেশের সাথে কাগুজে সম্পর্ক স্থাপনের জন্য অনেকদিন যাবতই উদগ্রীব ছিল। খুব সম্ভবত ২০০৪ সালের ঢাকাতে একটা রিপ্রেঞ্জেন্টেটিভ অফিসও খোলে তাইওয়ান। কথা ছিল বাংলাদেশে কয়েক বিলিওন ডলার ডিরেক্ট ইনভেস্টমেন্টের পাশাপাশি, প্রযুক্তিগত সহায়তার হাতও তারা বাড়িয়ে দিবে। সবচে বড়ো সুসংবাদটা ছিল বাংলাদেশের অদক্ষ জনশক্তিকে তাইওয়ানী আমদানীর বিষয়ে। প্রায় ৫০ হাজার শ্রমিকের কর্ম সংস্থানের উদ্যোগ নেয়া হয়েছিল।
কিন্তু শেষ পর্যন্ত এর কিছুই করে দেখাতে পারলোনা তৎকালীন মেরুদন্ডহীন বি এন পি সরকার। উপরন্তু তাইওয়ানের সাথে চুক্তি করার অপরাধে বানিজ্য মন্ত্রী আমির খসরুর চাকরি গেলো। এদেশের ব্যবসায়ীরা বাধ্য হয়ে ইন্দোনেশিয়া, থাইল্যান্ড এসব দেশের শ্রমিকদের চাকরি দিল। আর বাংলাদেশের সাথে পোষাক শিল্পে বিশাল সব উদ্যোগ মাঠে মারা যেতে দেখে প্রায়া ফাঁকা মাঠে গোল দিয়ে দিল পাকিস্তানের বানিজ্য মন্ত্রণালয়। আমার শহরে মাত্র একটা তাই-পাকি ফ্যাক্টরী হয়েছে, আগামীতে আরও হবে।
নিজের পায়ে আমরা আর কতোকাল এভাবে কুড়াল মেরে যাব?
০৪.
বউকে নিয়ে ইমিগ্রেশন অফিসে গেসিলাম। সামনের মাস থেকে সে আর কাজ করবেনা,তাই তার ভিসা স্ট্যাটাস বদলাতে। কাগজপত্র সব দেখে ইমিগ্রশন অফিসার ( আমার পূর্ব পরিচিত) তাকে বাদ দিয়ে আমাকে নিয়ে পড়লো। বউয়ের ভিসা বদলানো নাকি খুবই সহজ একটা বিষয়। মেরেকেটে মাসখানেকের মধ্যে হয়ে যাবে। আমার আইডি, পাসপোর্ট ইত্যাদি দেখে বললো --তোমার জন্য একটা সুখবর আছে,আমি আরেকবার হোম অফিস থেকে নিশ্চিত হয়ে নিয়ে তোমাকে ফোন করব।
দিনকয়েক আগে ফোন করলো। বলে তুমি সিটিজেনশীপের লায়েক, আবেদন করে ফেলো। তোমার কাগজ পত্র সব ফকফকা, তেমন কোন ঝামেলা হবেনা। আমি দ্বিধা-দ্বন্দে ভুগছি বুঝতে পেরে বললো একবার যেন অফিসে গিয়ে সব বিস্তারিত বুঝে আসি। গেলাম তার অফিসে। আসলেই তেমন জটিল কোন প্রক্রিয়া না, স্থায়ী বাসিন্দা হয়ে যাবার পর নাগরিকত্ব মেলাটা অনেক সহজ হয়ে যায়। সব শুনে আগ্রহ যখন শণৈঃ শণৈঃ বাড়ছিল তখনই একটা আপোষহীণ শর্তের কথা শুনে একেবারে মিইয়ে গেলাম। তাইওয়ানের পাস্পোর্ট নিতে হলে নাকি আগে আমার বাংলাদেশের নাগরিকত্ব বাতিল করে আসতে হবে। আমি আম্রিকান, ইউরোপিয়ান বা অস্ট্রেলিয়ান হলে সমস্যা হতোনা, ডুয়েল পাস্পোর্ট রাখতে পারতাম। কিন্তু আমার মতো তৃতীয় বিশ্বের প্রতিনিধিদের জন্য ঐ সুযোগ নাই। তামা-তুলসী-গঙ্গাজল ছুঁয়ে খাঁটি তাইওয়ানিজ হবার প্রতিজ্ঞা করলেও না। অফিসার আমার দ্বিধার ব্যাপারটা বুঝতে পেরে বললো আপাতত আবেদনপত্র নিয়ে যেতে, ভেবে-চিন্তে মনঃপুত হলে তবে আগাতে।
অফিসে ফিরে এসে কিছুক্ষণ থম ধরে রইলাম। এটা ঠিক যে বাংলাদেশের পাস্পোর্টে আজকাল কোথাও যাওয়াই বিশাল ঝক্কির ব্যাপার। ডুয়েল পাস্পোর্ট রাখতে দিলে হয়তো অন্য কোন দেশের নাগরিকত্ব নিয়েও বসতাম। কিন্তু তাই বলে গরীব-দুখিনী বলে নিজের দেশকে এভাবে দূরে ঠেলে দেয়া?
পারলাম না। আমার দেশ গরীব, ভুখা-নাঙ্গা, তবুও সেটা আমার জন্মভূমি, আমার অহংকার। গরীব দেশের গরীব মানুষের একটু আধটু দেশপ্রেম ছাড়া আর গর্ব করার মতো কিইবা আছে?
অনেক আগে দেশ থেকে আনা দেড় দুই হাত বহরের একটা পতাকা ছিল ড্রয়ারে। আমার ছোট অফিস, পতাকা স্ট্যান্ড নাই। সবুজ জমিনের রক্তলাল পতাকাটা আমার ডেস্কের পেছনের দেয়ালে টানটান করে লাগিয়ে দিলাম।
ভিনদেশের নাগরিকত্বের আবেদনপত্রের স্থান হলো আস্তাকুড়ে। 
যতদিন বাঁচি বাংলাদেশী হিসেবেই বাঁচব।


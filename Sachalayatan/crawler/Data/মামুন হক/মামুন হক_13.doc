ভূমিকম্প



বাপ হবার পর থেকে কাজ-কারবার অনেক কমিয়ে দিয়েছি। লাঞ্চের পরে অফিসে যাই , ঘন্টাকয়েক হা পিত্যেশ করে আবার ঘরে ফিরে আসি। কী করবো মন যে পড়ে থাকে ঘরে, মেয়েদুইটার কাছে। সবাই বলে যমজ ছানাপোনা মানেই ডাবল ব্লেসিং, ডাবল জয়, ডাবল ব্লিস...কথা ঠিক তবে এর সাথে আরেকটা অনিবার্য সত্য কথা যোগ করতে ভুলে যায়। সেটা হলো যমজ মানে ডাবল ট্রাবল। তো এই আনন্দময় দ্বিগুণ উৎপাতের দৌরাত্মে কোন কাজই সময়মতো করা যায়না। মানে চেনা বাস চেনা রুটের রুটিন বদলে সব ওলট পালট। এই লেখাটাতেই হাত দিলাম প্রায় চার ঘন্টা আগে, এখন পর্যন্ত ঠুক ঠাক করেই যাচ্ছি শেষ করার মতো একটানা ফুরসত মিলছেনা।
 লেখার মূল প্রসঙ্গে যাই।  বউ আর আমি মিলেঝিলে নাইট ওয়াচম্যানের কাজটা সারি। আজ ভোররাতে আমাকে উঠিয়ে সে ঘুমাতে গেল। মুহুর্মুহু ন্যাপি বদলানো, খাওয়ানো, কান্না থামাতে কোলে নিয়ে হাঁটা, ওদের কানের কাছে বাংলায় আগডুম বাগডুম বলতে বলতে ঘন্টা কয়েক কেটে গেল। তারপর দেখি দুইজনেই গভীর ঘুমে, অপার নৈঃশব্দ চারপাশে। আমি গিয়া এক কাপ চা বানাই, তারপর ব্রাজিল আর আয়ারল্যান্ডের খেলাটা ডাউনলোড করে দেখতে বসি। কাকা আর মামারা আয়ারল্যান্ডকে বেশ চেপে ধরেছে, গোল হয় হয় ঠিক তখনই শান্তির নিস্তব্ধতাকে খান খান করে দেয় দুই জনের একজন, ত্রাহি ত্রাহি চিৎকারে। আবছা অন্ধকারে ঠাহর করতে পারলাম এটা কি এষা না আয়লা। যাক একজন হইলেই হয়, আমরা আমরাইতো। ন্যাপি চেক করে দেখলাম ঘটনা সিরিয়াস কিছুনা, সামান্য একটু হিসি করে দিয়েছে, আর তাতেই ঘরবাড়ি সব মাথায়। না বদলানো পর্যন্ত থামবেনা, তাই কোলে নিয়ে উঠে দাঁড়ালাম। দাঁড়াতেই চারপাশ কেমন যেন দুলে উঠলো। ভাবি শরীর মহাশয় কি আজকাল অল্পতেই কাবু হয়ে যাচ্ছে? না হয় ঘুম-বিশ্রামের ভীষণ অনিয়ম যাচ্ছে মাসখানেক ধরে, তাতেই এভাবে মাথা ঘুরে উঠবে এই ঘোর জওয়ানীতে? একটু তাল সামলে চারপাশে তাকাতেই দেখি ঘটনা খারাপ। শুধু আমি না পুরো ঘরই দুলছে।
দুলুনির মাত্রা বাড়তেই থাকলে বুঝে নিলাম এ যে সাক্ষাৎ ভূমিকম্পের হামলা! আস্তে আস্তে পুরো বিল্ডিং কাঁপিয়ে ভূমিকম্প তার দাঁত নখ বের করতে লাগলো। বসার ঘরের বুকশেলফ , রান্নাঘরের কাবার্ড থেকে জিনিষপত্র হুড়মুড়িয়ে পড়তে শুরু করলো। তাইওয়ানে অনেকদিন থাকার কারণে ভূমিকম্পের সাথে আমাদের দেখা-সাক্ষাৎ মোটামুটি নিয়মিতই বলা যায়। অন্যান্য দিন হলে তেমন আমলে নিতাম না, কিন্তু এখন যে আমার ছাতার নিচে দুই দুইটা ছোট্ট পরী। ওদের দিকে তাকাতেই ভয়ে হাত-পা ঠাণ্ডা হয়ে এল। স্ত্রীর ঘুম ভাঙলে পড়িমরি করে ছুটে আসে। আমি বাচ্চাদের জড়িয়ে ধরে চুপচাপ বসে আছি, সে এসে আমাদের জড়িয়ে ধরে। কারো মুখে কোন কথা নেই, বাচ্চাদেরও কান্না থেমে গেছে। বেড়ালটা কি বুঝে এক লাফে ফ্রিজের মাথায় চড়ে বসে আমাদের দেখে গোল গোল চোখ করে। স্যুভেনীর পড়ে ভাঙছে, মোটা মোটা বইগুলো সশব্দে জমিনে নাজিল হচ্ছে, কিন্তু এগুলো ছাপিয়ে সিলিংয়ের দিকে তাকাতেই দেখলাম ছোটোখাটো ঝাড়বাতিটা বিপজ্জনক ভাবে পেণ্ডুলামের মতো দুলছে। কী করবো বুঝতে পারছিলাম না, মাথা কাজ করছিলনা একদম।
জমিন আস্তে আস্তে শান্ত হতে লাগলো। বোধহয় মিনিট কয়েক পর সব শুনশান। আমরা তবুও আফটার শকের ভয়ে উঠলাম না। কপাল ভালো মেঝেতে কাচের জিনিষ কিছু ভেঙ্গে পড়ে নেই। আমরা জামাই-বউ একে অন্যকে জোরকরা নার্ভাস হাসি উপহার দিলাম।
বাচ্চাদের দিকে তাকিয়ে দেখি ভূমিকম্পের একটানা দুলুনিতে তারা নিজের ছোট্ট বিছানায় গভীর ঘুমে আচ্ছন্ন। আমরা ভয়ে আধমরা আর তারা মুফতে দোলান্তিস খেয়ে ঘুমের দেশে পাড়ি জমিয়েছে। দেখে ফিলিপস বাত্তির বিজ্ঞাপণের মতো করে বলতে ইচ্ছা হলো, অলওয়েজ লুক অ্যাট দ্য ব্রাইট সাইড অভ লাইফ 


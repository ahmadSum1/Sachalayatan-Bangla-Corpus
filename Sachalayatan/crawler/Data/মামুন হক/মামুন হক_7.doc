মারে বাঙ্গালী রাখে কে?



০১.
আমার মিঠেকড়া দুপুরটা হঠাৎ করে এক ফোন কলে হতাশার পুকুরে নাকানি-চুবানি খেয়ে উঠল। বাংলাদেশের চামড়া শিল্পে বড় ধরনের তাইওয়ানিজ বিনিয়োগ সরকারী হঠকারিতায় অনিশ্চিত হয়ে গেল। গত সরকারের আমলে যৌথ উদ্যোগে চামড়া প্রক্রিয়াকরণ এবং চামড়াজাত পণ্যের রপ্তানীমূখী শিল্পে বিদেশী বিনিয়োগ আহবান করা হয়। তাইওয়ান আগে থেকেই বাংলাদেশের ট্যানারী ইন্ডাস্ট্রীতে ছোট খাট বিনিয়োগ করে আসছে। এবার এখানকার চেম্বার অভ কমার্সের বিশেষ সহায়তা এবং উৎসাহে এক সাথে প্রায় গোটা দশেক নতুন ফ্যাক্টরী স্থাপণের প্রচেষ্টা চলছিল। বাংলাদেশে আমার পরিচিত একজন শিল্পপতি দীর্ঘদিন ধরে কাঠখড় পোড়ানোর পরে সরকারী অনুমতিও আদায় করে নিতে সক্ষম হয়েছিলেন। আমি যেহেতু তাইওয়ানে থাকি তাই এ বিষয়ে আমার সাথে নিয়মিত যোগাযোগও রক্ষা করে যাচ্ছিলেন। লগ্নি করতে আগ্রহী তাইওয়ানিজ প্রতিনিধিদল বাংলাদেশ ঘুরে এসে হাজারো জটিলতা সত্ত্বেও আগ্রহ হারিয়ে ফেলেননি, বরংচ এবারের প্রচেষ্টা সফল হলে আগামীতে আরও বড় ধরনের বিনিয়োগের বিষয়টি বিবেচনা করে দেখছিলেন। কিন্তু মারে বাঙ্গালী রাখে কে?
বর্তমান গণতান্ত্রিক সরকার বিগত সরকারের আমলে অনুমতি প্রাপ্ত সব কয়টি যৌথ উদ্যোগকে বাতিল ঘোষনা করেছেন (!)। এখন আবার গোড়া থেকে সব শুরু করতে হবে। বর্তমান এই প্রতিযোগিতামূলক বিশ্বে কার খেয়ে দেয়ে এত সময় আছে বলেন? যেচে টাকা-পয়সা খাটাতে চাচ্ছে, আর সেটা নোংরা স্থানীয় রাজনীতির শিকার হয়ে প্রত্যাখ্যাত হলো। যেখানে পৃথিবীর প্রায় সব কয়টা উন্নত, সল্পোন্নত বা উন্নয়নশীল দেশ বিদেশী বিনিয়োগে জন্য হা পিত্যেশ করে পড়ে থাকে সেখানে আমরা নিজেদের বখরা নিশ্চিত না হওয়ায় শেষ মুহূর্তে পায়ে ঠেলি সেধে আসা লক্ষীকে।
এখানে উল্লেখ্য যে এর আগেও বাংলাদেশে তাইওয়ানিজ বিনিয়োগ সরকারী মাতলামীর শিকার হয়ে ঘুরে গেছে পড়শি দেশে। যে টাকায় ঢাকা, চট্টগ্রাম, খুলনায় রপ্তানীমূখী শিল্প প্রতিষ্ঠান গড়ে উঠে হাজার হাজার নতুন কর্মসংস্থানের সুযোগ আর দেশের অর্থনীতিতে নতুন প্রাণশক্তির যোগান দিতে পারত, তা এখন ব্যয় হচ্ছে কেরল, অন্ধ্র প্রদেশ, গুজরাট হয়ে ছদ্ম লোহিত পশ্চিম বঙ্গেও। আগেও এক লেখায় জানিয়েছিলাম বাংলাদেশের সাথে যৌথ উদ্যোগে পোষাক শিল্পে তাইওয়ানে উৎসাহের কথা , যা কিনা রাষ্ট্রনেতাদের অদূরদর্শিতার কারণে চলে যায় পাকিস্তানের দখলে।
চীনের ব্যাপারে আমাদের সরকারী নীতি অনেকটা মায়ের চেয়ে মাসীর দরদ বেশি হবার মতো দেখায়। খোদ চীন যেখানে তাইওয়ানিজ বিনিয়োগের জন্য সমস্ত দরজা উন্মুক্ত করে পুরানাকালের বন্দরী বারবণিতার মতো উন্মুখ হয়ে বসে আছে, সেখানে চীনকে খুশী রাখতে আমাদের তাইওয়ানকে পীঠ দেখানো হাস্যকরই বটে। চীনে বিদেশী বিনিয়োগকারীদের তালিকায় তাইওয়ানের অবস্থান সবার উপরে, বাকিদের ধরা ছোঁয়ার অনেক বাহিরে। ইদানীং আরেক সমাজতান্ত্রিক দেশ ভিয়েতনামও প্রায় দুই বিলিওন ডলারের তাইওয়ানিজ বিনিয়োগ লুফে নিয়েছে।
আমরা বিশাল এক স্থানীয় বাজার, সুলভ শ্রমিক, আর কর্মঠ নতুন প্রজন্ম নিয়ে প্রতিনিয়ত সরকারী আত্মঘাতি সিদ্ধান্তের কারণে ধুঁকছি।
০২.
প্রথম যেবার সায়গন যাই ওখানকার এয়ারপোর্টের চেহারা দেখে শুরুতে আতংকিত হলেও অদ্ভুত একটা আত্মশ্লাঘাও অনুভব করেছিলাম। আরে বাবা ঢাকার চেয়েও খারাপ এয়ারপোর্ট আধুনিক বিশ্বে তাহলে আছে! ঠিক যেন আশির দশকের কমলাপুর রেলস্টেশনের মতো দেখতে। আর কোথাও টার্মিনালের বাইরেও শত শত ঠিকানাবিহীন, গরীব মানুষদের শুয়ে বসে থাকতে দেখিনি। লাগেজ পেতে দেড় ঘন্টা, ট্যাক্সি যেন মুড়ির টিন বাসের মতো বিবর্ণ, সবকিছুতেই চূড়ান্ত বিশৃংখলা। এর আগে ইন্দোনেশিয়ার সুরাবায়া আর চায়নার একটা ডমেস্টিক এয়ারপোর্টে কাছাকাছি ধরনের বিশৃংখলা দেখেছিলাম, কিন্তু হো চি মিন ছাড়িয়ে গিয়েছিল আর সবাইকে।
বছর তিনেক আগে থেকে শুনি ভিয়েতনাম এয়ার খুব সস্তায় ফ্লাইট দিচ্ছে। ইউরোপ, এশিয়া এমনকি অস্ট্রেলিয়ার রুটেও। পূর্ব অভিজ্ঞতার কারণে আমি ভিয়েতনাম এয়ারের সব ধরনের অফার এড়িয়ে চলছিলাম। কিন্তু এক দেড় বছর আগে অল্প সময়ের নোটিশে অস্ট্রেলিয়া যেতে হলো। আর কোথাও সিট না পেয়ে বাধ্য হলাম ভিয়েতনাম এয়ারের টিকেট কাটতে। দামে সস্তা কিন্তু ঝামেলা হলো প্রায় দশ ঘন্টার ট্রানজিট সায়গনে। ভাবছিলাম খোদায়ই জানে কী খারাবী আছে এবার কপালে। কিন্তু এয়ারপোর্টে নেমে তো আমার চোখ ছানাবড়া। মনে হলো যেন আলাদীনের যাদুর প্রদীপের দৈত্য খোলনলচে বদলে দিয়েছে আমার দেখা সবচেয়ে আগোছালো বিমান বন্দরটিকে। ব্যাংককের সুবর্ণভূমি এয়ারপোর্টের মতো দেখতে চারপাশ। সব ঝকঝকে তকতকে, নিঁখুত ভাবে সাজানো। সার্ভিসও তেমন। ইমিগ্রেশনের বাইরেই লোক দাঁড়িয়ে ছিল ট্রানজিট যাত্রীদের আপ্যায়নে, একেকজনকে আলাদা গাড়িতে তুলে নিয়ে চলে গেল চমৎকার নতুন পাঁচতারা হোটেলে। টার্মিনালের পাঁচশ গজের মধ্যে কোন ভিড়ভাট্টা নেই, গৃহহীন মানুষের আনাগোনা তো দূরের কথা। শুধু রাস্তায় যানজটই আগের মতো ছিল।
আর এদিকে আমাদের বেচারা বিমানবন্দরের নাম বদলায়, কাম বদলায় না। একবার এক পাকিকে প্লেন থেকে নেমে বলতে শুনেছিলাম, এটা কোন এয়ারপোর্টই না, এটা আসলে একটা জঙ্গল। লজ্জা লজ্জা!
০৩.
গত সপ্তাহে দেশ থেকে বোনজামাই এসেছিলেন আমার মেয়েদের দেখতে। ফেরার পথে তার টিকেট নিয়ে জটিলতা দেখা দিল। উনি ভ্রমণ করছিলেন থাই এয়ার এবং বাংলাদেশ বিমান মিলিয়ে। দেখা গেল তাইওয়ান থেকে বাংলাদেশ বিমানের বোর্ডিং পাস মেলেনা, আর ওনার থাইল্যান্ডে রি এন্ট্রি ভিসা না থাকায় ব্যাংকক এয়ারপোর্ট থেকে বোর্ডিং পাস নেবার উপায়ও নেই, যদিও ব্যাংকক থেকেই তিনি তাইওয়ানের ভিসা নিয়ে এসেছিলেন। খোঁজ লাগিয়ে জানলাম বাংলাদেশীদের ট্রানজিট ভিসাও দেয়না ওখানে, অথচ ভারতীয়দের দেয়, ভূটানিদেরও দেয়। হায় অভাগা বাংলাদেশ, কোথাও এইদেশের পাসপোর্টের কোন মূল্য নেই। বেচারাকে বাধ্য হয়ে নতুন টিকেট কিনে দেশে ফিরতে হলো। বেড়াতে এসে কী বিরক্তিকর হাঙ্গামা।
কী ভেবে হংকংএ এক পরিচিত কূটনীতিককে ফোন করলাম, জানতে যে পৃথিবীর কয়টা দেশের সাথে আমাদের বিনা ভিসায় বা অন অ্যারাইভাল ভিসায় যাতায়াতের সুব্যবস্থা আছে। উনি জানালেন প্রায় পঁচিশটা দেশের সাথে আমাদের সে ব্যবস্থা আছে( বড়জোর ৯০ দিনের)। বলেন কী! আমি অবাক হয়ে দেশগুলোর নাম জানতে চাইলাম। উনি একটা লিস্ট পাঠালেন। দেখে আমার উচ্ছ্বাসের বেলুন ফুস করে ফুটো হয়ে গেল। আপনারাও দেখেন (তুলনামূলক অপরিচিত দেশগুলোর লিংক যুক্ত করে দিলাম)ঃ
অ্যান্টিয়া & বারবুডা, বাহামাস, ভূটান, ডমিনিকা, ফিজি, গাম্বিয়া, গ্রেনাডা, গিনি বিসাউ, জ্যামাইকা, গায়ানা, হন্ডুরাস, লেসোথো, মালাউই, মালদ্বীপ, মন্তেসেরাত, পাপুয়া নিউ গিনি, সেইন্ট কীটস&নেভিস, সেইন্ট লুসিয়া, সেইন্ট ভিনসেন্ট& গ্রেনাডিনস, সেইশেলস, সলোমন আইল্যান্ডস, উরুগুয়ে, ভ্যাটিক্যান সিটি এবং জাম্বিয়া।
এখন লিস্ট দেখে বলেন উপরের কয়টা দেশে ভিসা ফ্রী সুবিধা দিয়ে আমাদের কাজের কাজ আসলে কিছুটা হবে। ইরাক, উত্তর কোরিয়া, আফগানিস্তান এবং পাকিস্তানের চেয়ে আমাদের বিনা ভিসায় যাবার মতো দেশের সংখ্যা বেশি সরকার এই নিয়েই নাকি গর্বিত। কিন্তু এদিকে অতীতে যেই সমস্ত দেশগুলিতে আমাদের অবাধ আসা যাওয়ার দ্বারা কিছুটা হলেও কাজ হতো তারা প্রায় সকলেই একে একে দরোজা বন্ধ করে দিচ্ছে। কোরিয়া, হংকং, সিংগাপুর, তাইওয়ান, থাইল্যান্ড, মালয়েশিয়া এমনকি শ্রীলংকাও।
পনের ষোল কোটির মানুষের ঘিঞ্জি দেশ, এত মানুষ যাবে কোথায়?বাংলাদেশের নাগরিকদের ব্যাপক হারে দেশের বাইরে যাবার সুযোগ করে দিতে না পারলে এইদেশে এক সময় দম ফেলার মতো পরিস্থিতিও থাকবেনা। সোভিয়েত ইউনিয়ন ভাঙ্গার পরে জন্ম নেয়া মধ্য এশিয়ার নতুন দেশগুলোতে বাংলাদেশের জন্য অপরিসীম সম্ভাবনা রয়েছে, প্রতিটা দেশে আমাদের সুযোগগুলো নিয়ে আসলে আলাদা করে লেখা যায়। যদিও এখন পর্যন্ত শুনিনি কোন সরকারী উদ্যোগের কথা। সুযোগ আফ্রিকাতে আছে, দক্ষিন আমেরিকায় আছে, পূর্ব ইউরোপে এবং পূর্ব এশিয়ায়ও আছে। উন্নত দেশগুলি আমাদের মানুষের মর্যাদা দিতেও দ্বিধা করে করুক, আমরা চাইলে নিজেদের উদ্যোগেই সম্ভাবনাময় দেশগুলোর সাথে একাট্টা হয়ে, পারস্পরিক সহযোগিতার দরোজা খুলে দেশকে এগিয়ে নিয়ে যেতে পারি।
আশপাশের অনেক দেশই সেটা করে দেখিয়েছি। শুধু আমরাই কেন নিজেরা নিজেদের মেরেই যাব? আমরা কেন এভাবে বিনা চেষ্টায় মরেই যাব?


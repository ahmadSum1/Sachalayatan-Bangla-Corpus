গোপন প্রেম



সারারাত বুকভরা উথাল পাথাল কান্নার সাথে লড়াই করতে করতে ক্লান্ত সুফিয়া ভোররাতে ঘুমিয়ে পড়ে—কাঁদতে কাঁদতে। তবুও সূর্য ওঠার সাথে সাথেই বিছানা ছাড়ে—সংসার বলে কথা। রাতে ভিজিয়ে রাখা চাল গুড়ো করে , নারকেল কুরিয়ে, পাটালী গুড়ের পুর দিয়ে ধবধবে ভাপা পিঠা বানিয়ে জয়নালের সামনে যখন রাখে চারদিক তখন সকালের সোনারোদে ঝকমকে।
গত শীতেও দেখা যেত আগুন গরম পিঠা নামিয়ে রাখার সাথে সাথেই জয়নাল প্রায় হামলে পড়ে থালার উপরে। দু’হাতে লোফালুফি করে গরম সামলে পিঠার হেস্তনেস্ত করে আর হাসি চাপতে আঁচলে মুখ ঢেকে সুফিয়ে ছোটে রান্নাঘরের দিকে—দু’চোখ উপচে খুশীর বন্যা।
আজ সকালে জয়নালের চোখ-মুখে সেই পরিচিত, প্রত্যাশিত আনন্দের আভা নেই। চিন্তাক্লিষ্ট, অন্যমনষ্ক ভঙ্গীতে পিঠা নাড়াচাড়া করে কিন্তু মুখে তোলেনা। সুফিয়া আঁচল কামড়ে দাঁড়িয়ে থাকে। জয়নাল একটা পিঠা ভেঙ্গে দু’টুকরো করে, তারপর টুকরোগুলোকে আবার ভাঙ্গে—ভাঙতেই থাকে। ছোট একটা টুকরো মুখে চালান করে দেয়। ভালোমতো না চিবিয়েই পানি দিয়ে ঢকঢক  করে গিলে ফেলে সুফিয়ার দিকে তাকিয়ে গম্ভীরস্বরে বলে—‘বউ বসো, তোমারে একটা কথা বলি। বিষয়ডা তোমার ভালো না লাগারই কথা, কিন্তু আমি অনেক চিন্তা-ভাবনা করে সিদ্ধান্ত নিলাম। এ ছাড়া আর কোন উপায়ও দেখিনা। মায়ের কাছে মুখ দেখানোই মুশকিল হয়ে গেছে। ’
সুফিয়া আর পারেনা। ঢপ করে মাটিতেই বসে পড়ে। পরমুহূর্তেই ফুঁসে ওঠে, ছোবল দিয়ে পিঠার থালা কেড়ে নেয় জয়নালের সামনে থেকে। তারপর জ্বলতে জ্বলতে ঘর ছেড়ে বেরিয়ে যায়। রান্নাঘরের পেছনে গিয়ে পিঠাগুলো ছুড়ে দেয়ে হাভাতে কুকুরগুলোর দিকে। তারপর কান্নার দমকে ওর শরীরটা ধনুকের মতো বেঁকে যায়। সুফিয়ার মন বলছিল এমন কিছু একটাই ঘটতে যাচ্ছে। কিন্তু এত্ত তাড়াতাড়ি যে জয়নাল এতবড়ো একটা সিদ্ধান্ত নিয়ে ফেলবে এতটা নীচ সে স্বামীকে ভাবেনি। বিশেষ করে দ্বিতীয়বারের মতো গর্ভ নষ্ট হবার পরেও সে যখন তাকে সাহস দিয়েছে, ভরসা জুগিয়েছে। 
কাঁদতে কাঁদতেই সুফিয়ার মনে পড়ে বিয়ের পর প্রথমবারের মতো সে যখন এ বাড়িতে আসে সে দিনটির কথা। নৌকায় চড়ে আসছিল তারা সবাই। মাঝ নদীতে আকাশ কালো করে ঝড় আসে। পাহাড়ের মতো ঢেউয়ের মাথায় উঠে গিয়েই আচম্বিতে পাতালে নেমে যাচ্ছিলো তাদের ছোট পালতোলা নৌকা। কতোটা সময় ঝড়ের তাণ্ডব চলেছিল সুফিয়ার তা মনে নেই, পুরোটা সময়েই সে স্বামীকে জড়িয়ে ধরে বসেছিল গলুইয়ের ভেতর। পরম মমতায় তার মাথায় হাত বুলিয়ে দিচ্ছিল জয়নাল, সুফিয়া বুঝে নিয়েছিল এই মানুষটির উপরে নির্ভর করা যায়। ভালোবাসার ভিত্তিইতো নির্ভরতা। সে মুহুর্তে সুফিয়ার মনে হয়েছিল এভাবেই জয়নালের বাহুবন্দী হয়েই বাকিটা জীবন নিশ্চিন্তে কাটিয়ে দেয়া যাবে। 
দূরে কোথাও বাচ্চাদের হুটোপুটির শব্দ শোনা যায়। পূবদিকে কবিরাজ বাড়ির বড় মেয়ে শেফালী উঠোনে ছোট ভাইবোনদের সাথে কানামাছি খেলছে। মুহূর্তেই সুফিয়া সমস্ত রাগ গিয়ে পড়ে শেফালী উপর। ‘ঢ্যামনা মাগী, বেশ্যা মাগী, বারোভাতারী’—কান্নাভারী কন্ঠে সুফিয়া অস্ফুটে বলে। পাড়াতো ভাই-বোনের দাবী নিয়ে সুযোগ পেলেই জয়নালের সাথে ঢলাঢলি, হাসি-তামাশা, দাবী-আব্দার—আরও কতো কী! প্রথমে খুব একটা খেয়াল করেনি সুফিয়া কিন্তু গতকাল সন্ধ্যার দিকে গোয়াল ঘরের পেছনে জয়নালের সাথে শেফালীকে হা হা হি হি করতে দেখেই ওর মনে সর্বনাশের ঘন্টা বেজে উঠেছিল। ক্ষোভ, ঘৃণা, লজ্জা আর অবসাদের চতুর্মুখী আক্রমণের সাথে সারারাত লড়াইয়ে বিপর্যস্ত সুফিয়া শুন্য চোখে সেদিকে তাকিয়ে থাকে।
হতভম্ব জয়নাল চুপচাপ বসে থাকে অনেকটা সময়। ইদানীং সুফিয়ার আচরণ দুর্বোধ্য আর বিরক্তিকর ঠেকছে ওর কাছে। এতটা অস্থিরতার কারণ ও বুঝে উঠেতে পারেনা। গ্রামের আর কোন মরদ হলে বউয়ের সাথে আলাপ-আলোচনার ধারই ধারতনা। নিজের কাছে যেটা ভালো মনে সেটা করেই বউকে জানাতো। পোষাইলে ভাত খা নাইলে মুড়ি খা—এভাবেই তো সব পুরুষ সংসার চালায়। আরেক গ্লাস পানি খেয়েই ও উঠে পড়ে। কাজটা আজকেই শেষ করা দরকার, মনভর্তি দোটানা দিয়ে আর যাই চলুক সংসার চলবেনা। বাইরে সুফিয়াকে স্থাণুর মতো দাঁড়িয়ে থাকতে দেখেও ওর মেজাজ আরেকটু খারাপ হয় । বেহুদা কান্নাকাটি মেয়েমানুষের স্বভাবজাত, প্রশ্রয় দিলেই মাথায় চড়ে বসবে। 
সুফিয়া আশায় ছিল হয়তো জয়নাল বাইরে এসে দুয়েকটা সান্ত্বনার কথা শোনাবে, তার ভুল ভাঙাবে, পুরোনো দিনের মতো করে মাথায় হাত বুলিয়ে মৃদু বকাবকিও করবে। কিন্তু  জয়নাল দূর থেকে একটা রাগী দৃষ্টি হেনেই গোয়াল ঘরের দিকে চলে যায়। কবিরাজ বাড়ি থেকে বেড়িয়ে আসে শেফালী, তারপর এদিক সেদিক তাকিয়ে গুটিগুটি পায়ে হাঁটতে থাকে । সুফিয়ার পৃথিবী দুলে ওঠে, উবু হয়ে অনেকটা টকজল বমি করে দেয়।
জয়নালকে আসতে দেখে ভীরু চোখে সেও এগিয়ে আসে। ঝড়াপাতায় ওর পায়ের শব্দ শোনা যায়। জয়নাল মুগ্ধ চোখে চাকিয়ে থাকে। ঝলমলে রোদে ওর মসৃন ত্বক আরও উজ্জ্বল দেখায়। কাজল টানা বড় বড় চোখ, মায়ামাখা পাপড়িতে ঢাকা। দ্বিধা ঝেড়ে ফেলে জয়নাল ওর গালে হাত রাখে, মাথায় হাত বোলায়। চারদিকে তাকিয়ে কাছে টেনে নিয়ে ওর ভেজা নাকে চুমু খায়। অদ্ভুত এক ভালোবাসায় ওর মন ভরে যায়, জয়নাল বুঝে নেয় ওকে সে কিছুতেই হাতছাড়া করতে পারবেনা। 
সুপারী গাছের আড়ালে দাঁড়িয়ে ঘোরলাগা চোখে এদিকে তাকিয়া থাকে শেফালী।
‘তোরে আমি বেচুম না লালী, মা যাই বলুক’—লালীর গলায় হাত বুলিয়ে আদরমাখা কন্ঠে জয়নাল বলে। একমুঠো খড় নিয়ে লালীর মুখের সামনে ধরে, লালী আস্তে আস্তে মুখে পুরে নেয় পুরোটাই। তারপর ডানে-বামে চোয়াল নাড়িয়ে চিবাতেই থাকে। 


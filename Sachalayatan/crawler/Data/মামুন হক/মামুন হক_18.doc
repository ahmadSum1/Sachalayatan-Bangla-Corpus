আমি দুঃখিত আলী হোসেন



এই লেখাটা লিখতে গিয়ে বারবার থেমে গিয়েছি। লিখে কিছু হবে কিনা জানিনা, আবার না লিখেও পারছিনা। অসহায় এক অনুভূতি গ্রাস করে আছে। ভালো-মন্দ, হাসি-কান্না, সুখবর-কুখবর মিলেই তো আমাদের জীবন। তবুও মাঝে মাঝে এমন কিছু দুঃসময়ের সাক্ষী হয়ে যাই নিজেরও অজান্তে যা ভাসিয়ে নিয়ে যায় , ডুবিয়ে দেয় অবশ করা বিষাদের সাগরে।
ঘটনাটা শুনি গত শুক্রবার দুপুরে। মিশরী এক বন্ধু জানালো যে বাংলাদেশী এক অবৈধ অভিবাসী মারা গেছে তাইপেতে। অবৈধ অভিবাসীরাতো কতো দেশেই কতো ভাবে মারা যায়, বাংলাদেশী হলেও আমার করার তেমন কিছু নেই, কারণ তাইপে আমার শহর থেকে প্রায় ৩০০ মাইল দূরে। দায়সারা দুঃখপ্রকাশের পর আমি চলে যাচ্ছিলাম, কিন্তু পরের কথাটা আমার অন্তরাত্মা কাঁপিয়ে দিলো। অভাগা দেশী ভাইটি মারা গেছে প্রায় তিন মাস আগে আর তার লাশ এখনো পড়ে আছে তাইপে মর্গের ফ্রীজারে, শুরুতে টাকার অভাবে আর এখন আইনি জটিলতায় দেশে ফেরৎ পাঠানো যাচ্ছেনা।
গরীব দেশের নাগরিক হতে পারে, কিন্তু এতটা অবমাননা তো তার প্রাপ্য না। জীবিত অবস্থায় তাকে কেউ চায়নি, না নিজদেশ, না পরদেশ, কিন্তু মৃত্যুর পর স্বাভাবিক সৎকারের অধিকার থেকে তো সে বঞ্চিত হতে পারেনা। আমি বিস্তারিত জানতে চাইলে মিশরী খালেদ অপারগতা জানায়। সে নিজেও ঘটনাটা শুনেছে আরেক মরোক্কান বন্ধুর কাছ থেকে। নাম্বার নিয়ে সেই লোককে ফোন করি। তারও বিশদ জানা নেই। সে বলে তাইপেতে তার এক দেশী বন্ধু আছে তার সাথে যোগাযোগ করতে। আমি ফোনের পর ফোন করতে থাকি। এ বলে ওর কথা, ও বলে তার কথা। দুপুর থেকে রাত দশটা পর্যন্ত বিভিন্ন চেনা-অচেনা মানুষ, তাইপে মসজিদ আর সরকারী মর্গে ফোন করে আস্তে আস্তে মূল ব্যাপারটা জানি।
বেচারার নাম আলী হোসেন। বয়স বছর তিরিশের আশে পাশে। আদম ব্যাপারীর হাত ধরে তার তাইওয়ানে আসা প্রায় ছয় বছর আগে, জীবিকার সন্ধানে। পরে তার এক ছোট ভাইও এসেছিল, সুমন নামের। তাইওয়ানে অবৈধ অভিবাসীদের কর্ম সংস্থানের সম্ভাবনা বলতে গেলে শূন্য। তবুও আদম ব্যবসায়ীরা নানা প্রলোভন দেখিয়ে সাদাসিধা দেশী ভাইগুলোকে এখানে এনে ফেলে যায়, মূলত রাজধানী শহরেই। আমি দূরে থাকার কারণে তাদের কারো সাথেই আমার কোন যোগাযোগ নেই। জানিনা তারা এখানে কীভাবে ছিল, কী করতো, কী খেত। মাস তিনেক আগে কোন এক রাতে সড়ক দুর্ঘটনায় আলী হোসেন মারাত্মক ভাবে আহত হয়। মুমূর্ষু অবস্থায় তাকে  রাস্তায় পড়ে থাকা অবস্থায় উদ্ধার করে  হাসপাতালে নিয়ে যায় স্থানীয় পুলিশ। ল্যাম্প পোস্টের সাথে মাথায় ধাক্কা লাগায় মস্তিস্কে রক্তক্ষরণ শুরু হয়। শুরু হয় যমে-মানুষে লড়াই। একটানা পনের দিন।
জীবন যুদ্ধের হার না মানা সেনানী আলী হোসেন মৃত্যুর সাথে পাঞ্জা লড়েও শেষ রক্ষা করতে পারেনি। সুদূর প্রবাসে, আত্মীয়-পরিজনবিহীন অবস্থায়, ধুঁকতে ধুঁকতে সে মারা যায়। আহা বেচারা মরে গিয়ে বাঁচলেও আজকে আমার এই লেখাটার প্রয়োজন পড়তনা। দুর্ভাগ্যজনক ভাবে মৃত্যু তাকে আপন করে নিলেও, মুক্তি তাকে ছোঁয়না। প্রয়োজনীয় কাগজ পত্র আর দায়িত্ব নেবার মতো কারও অভাবে আলী হোসেনের আশ্রয় হয় সরকারী মর্গের হিমাগারে।
 তার ভাই সুমন খবর পেয়ে গিয়েছিল হাসপাতালে, মৃতপ্রায় ভাইয়ের পাশে থাকতে । কিন্তু আগে থেকেই তক্কে তক্কে ছিল ইমিগ্রেশন পুলিশ। ভাইয়ের দেখভাল করতে গিয়ে সুমন ধরা পরে পুলিশের কাছে, বিনা ভিসায় থাকার অপরাধে। হাসপাতাল থেকেই সোজা জেলখানা, একমাস হাজতবাসের পরে দেশে যাবার ফিরতি প্লেনে উঠিয়ে দেয়া হয় তাকে। এদিকে অনিশ্চিত কালের জন্য আলী হোসেনের লাশ মর্গে রাখতে অনীহা প্রকাশ করে হাসপাতাল কতৃপক্ষ , ক্রিমেটোরিয়ামে পুড়িয়ে ফেলার সিদ্ধান্ত নেয়া হয়।
এই পরিস্থিতিতে টনক নড়ে স্থানীয় অভিবাসী সমাজের। তারা  চাঁদা তোলা শুরু করে। এক পর্যায়ে যথেষ্ট পরিমান টাকাও সংগৃহিত হয়। কিন্তু বেঁকে বসে হাসপাতাল কতৃপক্ষ, পাওয়ার অভ অ্যাটর্নী ছাড়া তারা কারও কাছে লাশ হস্তান্তর করবেনা। আলী হোসেনের পরিবার ঢাকার আশেপাশের কোন গ্রামে থাকে। তাদের সাথে যোগাযোগ করা হয় এ বিষয়ে। তারা জানেওনা লাশ ফিরিয়ে আনার নিয়ম-নীতি, এ ব্যাপারে সাহায্য করার মতো কোন সরকারী সংস্থাও নেই। এদিকে ছোট ছেলেকে ফিরে পেলেও, বড়ো ছেলের অকাল মৃত্যুতে তাদের মা মানসিক ভারসাম্য হারিয়ে ফেলেছেন অনেকটাই। ছেলের লাশ দেখার আশায় দিন কাটাচ্ছেন। অপেক্ষায় তার দিন কাটেনা, কষ্টে-ক্ষোভে নিজের মাথার চুল ছেঁড়েন। এদিকে আলী হোসেনের লাশের উপর জমে আরও কয়েক পরত হিম। 
 আইনজীবির সহায়তায় পাওয়ার অভ অ্যাটর্নী তৈরী করা হয়, সেটাকে নোটারী করে বিদেশ মন্ত্রণালয়ের সিল-ছাপ্পর মেরে পাঠানো হয় তাইওয়ানে। তাইওয়ানে সেই কাগজকে চাইনিজে ভাষান্তর করা হয়। তারপর মূল কপি পাঠানো হয় হংকং এর বাংলাদেশ কনসুলেটে ( তাইওয়ানের সাথে বাংলাদেশের কোন কূটনৈতিক সম্পর্ক নেই) সত্যায়িত করতে। হয়তো সরকারী অফিসগুলোতে মানুষের জীবন-মৃত্যু, আবেগ-অনুভূতির চাইতে আইন-কানুনের ওজন অনেক বেশি। সামান্য ভুলের অজুহাতে হংকং কনসুলেট সেই কাগজ সত্যায়িত করতে অস্বীকৃতি জানায়। 
হংকং এ ফোন করে গতকাল সেটার কপি আনালাম। কেউ হয়তো আলী হোসেনের পরিবারকে বুঝিয়েছে যে ছেলে বিদেশে মারা গেলে অনেক ক্ষতিপূরণ পাওয়া যায়। ক্ষতিপূরণ আদায়ের দাবী দাওয়া সহ বিশাল ফিরিস্তি। অথচ সে ছিল এখানে অবৈধভাবে, ওয়র্ক পারমিট ছিলনা, ক্ষতিপূরণের তো প্রশ্নই ওঠেনা। সেটা বোঝালাম আলী হোসেনের ভাইকে। আলী হোসেনের পরিবার গ্রামে থাকে, সেখানে এখন ফসল কাটার মৌসুম। দু’একদিনের মধ্যে তারা কাজ কিছুটা সামলে ঢাকা যাবে, উকিলের কাছে । কাগজ পত্র সংশোধন করা গেলেই, এখানকার ঝুট ঝামেলা মিটিয়ে ফেলা যাবে।
দেশের ছেলেকে দেশের মাটিতেই ফেরৎ পাঠাবো, যত ঝামেলাই আসুক।
আলী হোসেনের ঘটনাটা বিচ্ছিন্ন কোন ঘটনা নয়। এমন অনেক আলী হোসেন মরে পড়ে আছে মালয়েশিয়া-থাইল্যান্ডের জঙ্গলে, আরবের মরুতে বা ভূমধ্য সাগরের অথৈ জলে। এমন অনেক আলী হোসেন প্রতিদিন সহায়-সম্বল বিক্রি করে পাড়ি জমাচ্ছে বিদেশে, ভাগ্য পরিবর্তনের আশায়। প্রতারিত হচ্ছে, সর্বস্ব খোয়াচ্ছে, দাসের মতো শ্রম দিচ্ছে দুবেলা দু’মুঠো খাবারের প্রয়োজনে, জেলে ধুঁকছে, অথবা কর্মক্ষেত্রে শিকার হচ্ছে অবর্ণনীয় দুর্দশার, লাশ হয়ে ফিরে আসছে প্রতিদিন--সরকারের টনক নড়েনা। কোন এক আলী হোসেনের লাশ কার্যকর সরকারী উদ্যোগের অভাবে যে তিন মাস মর্গে পড়ে থাকবে, ক্রিমেটরিয়ামের দাউ দাউ আগুন যে তাকে হাতছানি দিয়ে ডাকবে সেটাতে অবাক হবার কিছু না থাকলেও প্রচণ্ড ক্ষুব্ধ হবার মতো অনেক কিছু আছে। স্বাধীন দেশের নাগরিকের এতটা হেনস্থা কোনভাবেই মেনে নেয়া যায়না। প্রবাসী মন্ত্রণালয় নামে যে হাতি পোষা হচ্ছে, তাদের কাজটা আসলে কী কেউ বলতে পারেন?
এই আলী হোসেনরাই মাসে মাসে ঘাম-রক্ত ঝরানো রেমিটেন্স দেশে পাঠিয়ে অর্থনীতির চাকাকে গতিশীল রাখছে। সরকার নির্লজ্জের মতো তাদের টাকায় সংসার চালায়, অথচ তাদের স্বার্থ সংরক্ষনের কোন উদ্যোগই নেয়না। হাতি মরে গেলেও নাকি তার লাখ টাকা দাম, আর এমন শত শত আলো হোসেন মরে পড়ে থাকলেও তাদের চার পয়সার দামও নেই সরকারের কাছে। আজ যদি প্রধানমন্ত্রীর ছেলে মারা যেত বিদেশে, হয়তো বিশেষ বিমানে তাকে দেশে ফিরিয়ে এনে , জাতীয় পতাকা অর্ধনমিত রেখে, তোপধ্বনি সহকারে তার শেষকৃত্য সম্পন্ন করা হতো। আর আলী হোসেনের কপালে দেশের মাটিও জোটেনা, বিদেশের বরফ জোটে। তার মায়ের বুকের শান্তির পতাকাটা চিরদিনের জন্য নেমে যায়, তার ভাই হাতকড়া পড়ে একা একা দেশে যাবার প্লেনে ওঠে, পেছনে ভাইয়ের লাশ—চোখের অশ্রু মোছারও উপায় থাকেনা। তার বাবা সবার অলক্ষে চোখ মোছে, বোন উদাস চোখে তাকিয়ে থাকে ভাইয়ের পথ চেয়ে। তাদের কথা শোনার, সাহায্যের হাত বাড়িয়ে দেবার কেউ নেই।
আমি দুঃখিত আলী হোসেন এমন একটা অভাগা দেশে আপনি জন্ম নিয়েছিলেন যেখানে দরিদ্র হয়ে জন্মানোই আজন্ম পাপ।
আমি দুঃখিত আলী হোসেন, আপনার ভাইয়ের মতো আমাদেরও দু’হাত যে পেছনে বাঁধা, আমরা চাইলেও আপনাদের জন্য কিছু করতে পারিনা, একচোখা রাষ্ট্রযন্ত্রকে সজাগ করতে পারিনা, কার্যকর নীতিমালা বানাতে পারিনা, দিন বদলাতে পারিনা, দেশ বদলাতে পারিনা-- আপনার মতো আমরাও যে বরফ হয়ে যাচ্ছি দিনকে দিন।


ইতং বিতং ( সদ্য সচলত্ব প্রাপ্তির আনন্দে হুছালা লেখা)



 নিজস্ব সংবাদদাতাঃ নিগার সুলতানা
গণ্ডার মার্কা সচল পদপ্রার্থী স্বঘোষিত অপূর্ব্বস্তু নির্মাণক্ষমপ্রজ্ঞার অধিকারী  উল্লুকাক্রান্ত মামুন হক বিনা মেঘে বজ্রপাতের ন্যায় সচলিত হইয়া নতুন আপিসে ব্যস্ত  কর্মদিবস অতিবাহিত করিতেছেন। অদ্য প্রভাতে তাহাকে প্রথমে মাউরিদের ওয়ারহুপ এবং বৃহৎউল্মফন সহযোগে  নৃত্যরত অবস্থায় দেখা যায়, পরমুহুর্তেই তিনি ঝাঁকা ভর্তি তারকারাজি লইয়া সচলাঙ্গনে প্রবেশ করিয়া দশ হস্তে তারকা বিলাইতে শুরু করেন। কিন্তু নিজের বিস্ফোরক লেখা সমূহকে তারকারাজিতে ভাসাইয়া দিবার কোন উপায় দেখিতে না পাইয়া উনি এই মহৎকর্মে  অচিরেই উৎসাহ হারাইয়া ফেলেন। ক্ষণকাল পরেই তিনি নবোদ্যমে আপন অপকর্ম তথা অশুচিশীলতায় পূর্ণ আবঝাব( ইহার কোন যোগ্য প্রতিশব্দ অভিধাণ খুঁজিয়াও পাওয়া গেল না) লেখাসমুহ সংশোধণের উদ্দেশ্যে উলুবণে প্রবেশ করেন। উলুবণে উলুধ্বনি আর আজান সহযোগে নামিয়াও লোম বাছতে কম্বল উজাড় হইবার মতো অবস্থার সম্মুখীন হইয়া তিনি উহা উর্ধ্বশ্বাসে ভাগিয়া আসেন। হিংসাত্মক আত্ম-পীড়ন হইতে রক্তচক্ষুতে পরশ্রীকাতরতা আর নির্জলা ঈর্ষার ঠুলি পড়াইয়া অপরের সাহিত্য কর্মের ছিদ্রান্বেষণ অনেক বেশি আমোদময় -ইহা স্মরণে আসিতেই তিনি পরের স্কন্ধে গাদা বন্দুক রাখিয়া ছররা গুলির বিমলানন্দ উপভোগে চিত্ত স্থির করেন।
কিন্তু বিধিবাম! হিংসাশ্রয়ী মানস লইয়া হন্ত দন্ত যত্র তত্র অবাধ যাতায়াত করিবার পরেও, যথেষ্ট পরিমাণ ছিদ্র আবিষ্কার করিবার প্রয়াস ব্যর্থতায় পর্যবসিত হয়।  নিন্দার্হ ঈর্ষাকাতর মানসিকতা এবং আত্মমগ্নতার উচ্চমার্গের জোড়াতালি লহিয়াও তিনি সচলায়তনের অসাধারণ সব লেখার মাঝে ডুবিয়া যান,  বিদ্বেষকটাক্ষ বর্ষণের পরিবর্তে তাহার দূর্বল চিত্ত মু গ্ধতায় পরিপূর্ণ হইয়া যায়। তাহাকে দেখা গেল জনৈক ছড়াকারের ছড়ামালা পড়িয়া আঁআঁ জাতীয় শব্দ করিয়া উঠিয়াই এক চির হরিৎ ব্যাঘ্র শাবকের আত্মধিক্কার ও সংশয়ে বিদীর্ণ কাব্যপ্রয়াসে খ্যাক খ্যাক করিয়া হাসিতে। আপাতত জাগতিক কর্মকান্ড শিকায় তুলিয়া তিনি অবিশেষনসম্ভব সব সাহিত্য কর্মের সুধাপাণে বিমগ্ন রহিয়াছেন। অল্প সময়েই তিনি ইহা বুঝিতে সক্ষম হইয়াছেন যে এই মহতী আড্ডাকে কোন কিছুই তাহার অদম্য  অগ্রগতি হইতে পিছপানে টানিয়া ধরিতে পারিবেনা। ইহার এক অতি সামান্য সদস্য হইতে পারিয়াও তিনি অতীব সম্মানিত এবং কৃতজ্ঞ বোধ করিতেছেন।
শেষ খবরঃ আসন্ন শীতনিদ্রার অমোষ আকর্ষণে তাহাকে ঘন ঘন হাই তুলিতে দেখা গিয়াছে।


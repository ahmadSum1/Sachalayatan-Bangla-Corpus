উটপাখি এবং খাল কাটা ঊষরতা



এই লেখাটি লিখতে গিয়ে কঠিন যন্ত্রণায় ভুগলাম কয়েকদিন। যেহেতু বিষয়টা দরকারী হলেও বেশ কাঠ খোট্টা, তাই একবার লিখলাম গল্পের ছলে, নিজের কাছেই ভালো লাগেনি, মুছে দিয়ে আবার সিরিয়াস টোনে লিখলাম টমাস আলভা এডিসনের উদ্ধৃতি দিয়ে- এটাও দুই এক প্যারা পরেই কেমন যেন বিস্বাদ লাগতে লাগল। অলেখক বা কুলেখকের রাইটার্স ব্লকেজ কথাটা বড়ই হাস্যকর শোনায়, তাই কাদায় গেড়ে যাওয়া মহিষের গাড়ির চাক্কা ঘোড়াতে প্রিয় লেখদের পুরানা ব্লগগুলো পড়তে শুরু করলাম। তাতে কাজ হলো কিনা জানিনা, তবে নিজের মতো করে লিখে যাওয়ার সৎসাহসটা ফিরে এসেছে। 
আচ্ছা মূল প্রসঙ্গে আসি, আমার আজকের লেখার বিষয় বাংলাদেশে ইলেকট্রনিক্স শিল্প বিকাশের পথে প্রধান সমস্যা সমূহ। আমি এই ব্যাপারে আগে থেকেই উৎসাহী ছিলাম, কিন্তু তারপর এনকিদুর জয়স্টিক সংক্রান্ত লেখাটি পড়ে আমার আগ্রহ আরো বাড়ে, আমি দেশে প্রচলিত নিয়ম নীতি সম্পর্কিত বই পুস্তক যোগাড় করি, দেশে বারবার ফোন করে তথ্য-উপাত্ত ইত্যাদি সংগ্রহ করি। ইলেক্ট্রনিক্স মানে এখানে অবকাঠামো উন্নয়নে অপরিহার্য এবং নিত্য ব্যবহার্য বৈদ্যুতিক সরঞ্জামাদি বুঝিয়েছি। এই শিল্পের সম্ভাবনা  সম্পর্কে নতুন করে বলার কিছু নাই। একে উন্নয়নশীল দেশ আমাদের, তার পর রয়েছে বিশাল স্থানীয় ভোক্তা বাজার। গ্রামে গঞ্জে বিদ্যুতায়নের ফলে এই জাতীয় পন্যের চাহিদা দিনকে দিন বেড়েই চলেছে। খসড়া হিসাবে বছরে প্রায় দুই হাজার কোটি টাকার বাজার আমাদের দেশে , চাহিদার গ্রাফ বরাবরই উর্ধ্বমূখী । দক্ষ প্রকৌশলী এবং সস্তা অদক্ষ শ্রমিকের প্রাচুর্য আমাদের দেশে। এই শিল্পের জন্য প্রয়োজনীয় প্রযুক্তিও সহজলভ্য। অবকাঠামোগত চাহিদাও এমন কিছু হাতি ঘোড়া নয় যে তা অর্জন করা দুঃসাধ্য। স্থানীয় বাজারের পাশাপাশি উন্মুক্ত আছে বিশাল আন্তর্জাতিক বাজার। ওয়ালমার্টে বাংলাদেশী শার্টের পাশাপশি  মেড ইন বাংলাদেশ টোস্টার বা বৈদ্যুতিক বাল্ব বিক্রি হচ্ছে এটা মোটেও ছেঁড়া কাথা গায়ে লাখ টাকার স্বপ্ন নয়। তো প্রশ্ন হলে তাহলে গার্মেন্টস শিল্পের মতো ইলেক্ট্রনিক্স শিল্পের বিকাশ সেভাবে ঘটছে না কেন?
মূল কারণ হলো উপযুক্ত পরিবেশের অভাব। আমাদের দেশের সাধারণ মানুষ কর্মঠ এবং শান্তিপ্রিয়। আমার দৃঢ় বিশ্বাস যথোপযুক্ত পরিবেশ সৃষ্টির মধ্য দিয়ে উদ্যোক্তাদের একেবারে প্রাথমিক চাহিদাগুলো পূরণ করে দিতে পারলে তারা নিজেরাই এই শিল্পকে অনেকদূর এগিয়ে নিয়ে যেতে পারবেন। এর সাথে যদি সরকারী উদ্যোগে আর এন্ড ডি, ডিজাইন এবং মোল্ডিং এর মতো অতি প্রয়োজনীয় বিষয়গুলোতে একটু সহায়তার হাত বাড়ানো যায় তাহলে দশ-পনের বছরের মধ্যেই আমরা চীন না হোক অন্তত থাইল্যান্ড বা ভিয়েতনামের পর্যায়ের পৌছে যেতে পারব। 
বর্তমানে এই শিল্প স্লো পয়জনিংয়ের শিকার। সরকারের অদূরদর্শিতা এবং বিমাতা সুলভ আচরনের জন্য উদ্যোক্তারা ধুঁকে ধুঁকে মরছেন। এর আগে সরকারের দৃষ্টি আকর্ষণ করা হলে তারা দায়সারা গোছের কিছু সিদ্ধান্ত নিয়েই ভেবে বসেন তাদের দায়িত্ব শেষ। রাজস্ব বোর্ডে নির্ঘাৎ গাঁজার চাষ হয়, আর নয়তো অন্তত কল্কি ফ্রী। তারা আমদানীকৃত ইলেকট্রনিক্সের উপর খাপছাড়া শুল্ক বসিয়েই হাত ধুয়ে ফেললেন। মূলত সরকার আর আমদানী কারকদের ইঁদুর-বিড়াল খেলার কারণেই এই শিল্পের সুষম বিকাশ প্রায় অসম্ভব হয়ে দাঁড়িয়েছে। সরকারের উচিৎ ছিল আমদানীকারক বা দেশি উদ্যোক্তা কাউকেই গাঁজাখুরী আইনের বলি না বানিয়ে দূরদর্শী এবং বাস্তব সম্মত নিয়ম নীতির প্রয়োগ করা, আমার মাঝে মাঝে মনে হয় তারা নিজেরাই জানেনা যে তারা আসলে কী করছে।
যাক এবার ইঁদুর-বিড়াল খেলার ধারা বিবরণী শোনেন, শেষ পর্যন্ত পড়ার ধৈর্য রাখতে পারলে কিছু উত্তর পেয়ে যাবেন বলে আশা করি।
মাথা মোটা রাজস্ব বোর্ড ভাবল যে যদি, বিদেশে উৎপাদিত পণ্যের উপর বিশাল আমদানী শুল্কের বোঝা চাপিয়ে দেয়া যায়, তাহলে দাম বেশী পড়ে যাওয়ায় আমদানী নিরুৎসাহিত হবে, স্বদেশী পণ্যের চাহিদা শণৈঃ শণৈঃ বাড়বে। এভাবে দেশী শিল্পের চারার মাথায় তারা পানি ঢালতে লাগল কিন্তু একই সাথে কাস্টমস এর নিয়ম নীতিতে প্রচুর ফাঁক ফোকড় আর সীমাহীন দূর্নীতি রেখে দিয়ে গোড়ায় করাত চলতে লাগল পূর্ণোদ্যমে।
আমদানী শুল্কের বহর দেখেন- ফিনিশড গুডসের উপর মূল শুল্ক ২৫%, তার সাথে আছে ১৫% ভ্যাট এবং পণ্য বিশেষে ২০% সম্পূরক কর, এর সাথে ৫ থেকে ৮% আরো নানা হাবি জাবি। ভুলেও সোজা হিসাবে যোগ করতে যাবেন না, কারণ দেশরত্ন কাস্টমস কতৃপক্ষ আপনার আমার মতো সোজা হিসাবে বিশ্বাসী না, তারা এগুলো জটিল কম্পাউন্ডিং মেথডে হিসাব করেন, যে কারণে আমদানী শুল্ক গিয়ে দাড়ায় প্রায় ৮০% এর কাছাকাছি যা বর্তমান বিশ্বে বিরল। ইম্পোর্টাররা তো আর বেকুব না, ব্যবসায় টাকা পয়সা খাটিয়ে তো কেউ বসে বসে লস করবেনা। তারা কাস্টমস এজেন্ট-অসাধু অফিসারদের যোগ সাজশে কাগজ পত্রে ভেজাল করে শুল্ক মুক্ত কম্প্যুটার দেখিয়ে ইলেক্ট্রনিক্স নিয়ে আসতে শুরু করল। হারামখোরদের বিরাট লাভ, আর দেশের প্রাপ্তি বাস্তবিক অর্থেই আইক্কাওয়ালা ব্যাম্বু।  অন্যান্য সব পণ্যের ট্যাক্স আকাশ ছোয়া রেখে শুধু কম্প্যুটার গুডস শুল্ক মুক্ত ঘোষনা করাই একটা বিরাট বেওকুফি ছিল,  সেই প্রসঙ্গে অন্য একদিন আসা যাবে।
এভাবে কিছুদিন চলার পর দেশি উদ্যোক্তাদের চাপে সরকার প্রতিটি আমদানীতে ঋণপত্র খোলা বাধ্যতামূলক ঘোষনা করল, লেনদেন সব ব্যাংকের মাধ্যমে হবে, এতে নাকি বৈদেশিক মুদ্রা পাচার বন্ধ হবে (এই কৌতুকটায় হাসতে পারলাম না বলে দুঃখিত)  । তার সাথে প্রি শিপমেন্ট ইন্সপেকশনও বাধ্যতা মূলক করে এন বি আর তাদের হাতের শেষ কার্ডটিও খেলে ফেলল। অসৎ ব্যবসায়ীরা তাদের চেয়ে অনেক বেশী কুবুদ্ধি রাখে ঘটে, তারা আস্তিন থেকে লুকানো বিষাক্ত কার্ডটি বের করে যুযুৎসুর এক প্যাঁচে  সরকারকে নক আউট করে দিল, আর দেশী শিল্পোদ্যাক্তারা শেল বিদ্ধ পাখির মতো ছটফট করতে লাগল।
বিষের নাম আন্ডার ইনভয়েসিং।
আপাতঃ নিরীহ দেখতে এই বিষটি দেশের অর্থনীতির জন্য অত্যাধুনিক মারণাস্ত্রের চেয়েও বেশী ক্ষতিকর। এর কারণে সরকার তার ন্যায্য রাজস্ব থেকে বঞ্চিত হয়, দেশের প্রাপ্য রেমিটেন্স বিদেশেই হারিয়ে যায়, বৈদেশিক মুদ্রার রিজার্ভ কমে গিয়ে টাকার মান নেমে যায়, সস্তায় পঁচা বিদেশি পণ্যে দেশ ছেয়ে গিয়ে দেশি পণ্যের সম্ভাবনাময় বাজার ধ্বংস করে । এটা এখন আমদানী ব্যবসার অব্যর্থ অস্ত্র , প্রতিযোগিতামূলক বাজারে টিকে থাকার অপরিহার্য  নিয়ামক হিসেবে প্রতিষ্ঠিত।
আন্ডার ইনভয়েসিং এর মধ্য দিয়ে ১০ টাকায় কেনা পণ্যের মূল্য  ১ টাকা বা কখনও কখনও আরো কম দেখানো হয়। নাম মাত্র মূল্যে এল সি খোলা হয়, বাকী টাকা বিদেশ থেকেই হুন্ডির মাধ্যমে সাপ্লায়ারের অ্যাকাউন্টে চলে যায়, টাকা পেলেই তারা খুশী, ক্রেতার চাহিদা অনুযায়ী তারা চালান-পত্র তৈরী করে। রপ্তানীকারক দেশ প্রায় সব সময়েই তাদের উৎপাদকদের স্বার্থ আগে দেখে, তাদের চাপে ইন্সপেকশন কোম্পানী আমদানীকারকদের অনুরোধ অনুযায়ী ঋণপত্রে উল্লেখিত মূল্যেই ছাড়পত্র প্রদান করে। আর তারপর আমাদের মহাত্মন কাস্টমস কতৃপক্ষের দিকে কিছু উচ্ছিষ্ট ছুড়ে মারলেই সেই মূল্যের উপরেই শুল্ক ধার্য করা হয়, কোন হাঙ্গামা ছাড়াই। আর পানির দামে খালাস হওয়া পণ্য দেশী পণ্যকে ভয়াবহ রকমের কঠিন পরিস্থিতির সামনে ফেলে দেয়।
ভাবছেন অনেক হলো, যন্ত্রণার এ বুঝি শেষ।  কিন্তু দুঃখিত, কষ্টের শেষ এখানেই নয়। আরেকটি সরকারী খড়গ দেশী শিল্পোন্নয়নের কফিনে শেষ পেরেকটি ঠুকে যাচ্ছে ক্রমাগত। সেটি হলো ডাবল ভ্যাট। দেশী উদ্যোক্তারা পণ্যের কাচামাল আমদানী করার সময় একদফা ভ্যাট প্রদান করে থাকেন, তার পর অনেক খেটে খুটে, বিশাল ঝুঁকি মাথায় নিয়ে পণ্য উৎপাদন করে যখন বিক্রি করতে যান তখনও হাড় হাভাতে সরকার তাদের কাছ থেকে আরেক দফা ভ্যাট আদায় করে নেয়। যা সম্পূর্ণ অযৌক্তিকই কেবল নয়, পণ্যের মূল্যবৃদ্ধির অন্যতম কারণ। বছর শেষে এই ভ্যাটের কিছু অংশ ফেরত পাওয়া যায়, কিন্তু লাল ফিতার দৌরাত্মে তা আদায় করতে গিয়ে তাদের কালো ঘাম ছুটে যায়।
আমি একটা কথাও বাড়িয়ে বা বানিয়ে বলিনি। সমস্যা আরো অনেক আছে, কিন্তু সেগুলোর সহজ সমাধান সম্ভব। আপাতত এই দুটি মূল সমস্যার মূলোৎপাটনের পাশাপাশি দেশে যদি  ইলেক্ট্রনিক্স গুডসের জন্য ইপিজেডের মতো করে ইন্ডাস্ট্রিয়াল পার্ক তৈরী করে দেয়া যায় তাহলে এই শিল্পকে  কোমা থেকে বাঁচিয়ে  তাকে নিজের পায়ে দাঁড় করানো সম্ভব বলে করি। পোষাক শিপ্লের মতো এখানেও দেশের লাখ লাখ লোকের কর্মসংস্থান হতে পারে, প্রচুর বিদেশী বিনিয়োগও আনা সম্ভব। রপ্তানীযোগ্য পণ্যের ক্ষেত্রে নতুন মাত্রা যোগ করতে পারে ইলেকট্রনিক্স শিল্প।
সরকারও যে এগুলো জানেন না তা কিন্তু না। আপনার আমার চেয়ে অনেক ভালো করেই জানেন। কিন্তু তাদের অবস্থানটা হচ্ছে মরুঝড়ের কবলে পড়া উটপাখির মতো যে বালিতে মুখ লুকিয়ে সমস্যার ভয়াবহতা উপেক্ষা করে কাল্পনিক নিরাপত্তা খুঁজে নিয়ে নিজেকে আশ্বস্ত করে। কান্ডজ্ঞানহীন নীতি নির্ধারকদের খপ্পরে পড়ে আমাদের বিপুল সম্ভাবনাময় দেশীয় শিল্প আজ মারাত্মক হুমকির সম্মুখীন।
আশায় আছি একদিন হয়তো সরকারের শুভবুদ্ধির উদয় ঘটবে, দেশ পরিচালনার পদ্ধতিকে বাস্তবমুখী,  প্রশাসনকে জনমুখী এবং দুর্নীতিমুক্ত করতে তারা দৃঢ় প্রতিজ্ঞাবদ্ধ হবেন। দেশের স্বার্থেই ঝাঁ চকচকে ছায়া উন্নতির আলেয়ার থেকে মুখ ফিরিয়ে প্রকৃত উন্নয়নের দিকে মনোনিবেশ করবেন।
এ ব্যাপারে পর্যাপ্ত জনমত তৈরীতে আমাদের সকলেরই এগিয়ে আসা উচিৎ ।


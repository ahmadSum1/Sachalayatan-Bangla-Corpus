দেশ বদলের চিন্তাঃ  গরীবের ঘোড়া রোগ?



নিজেকে কখনই আমি কম্পালসিভ পেসিমিস্টদের দলে ফেলিনা...সব কিছুর মধ্যেই ইতিবাচক কিছু খোঁজার চেষ্টা করি। কিন্তু গত কিছুদিন যাবৎ মন খুব বিক্ষিপ্ত অবস্থায় আছে। কারণ নতুন কিছু না, আমার দেশ তোমার দেশ বাংলাদেশ বাংলাদেশ। অন্যান্য সব ক্ষেত্রে আত্মসম্মান বোধ খুব তীব্র হলেও নিজ দেশের ক্ষেত্রে এসে বিশ্ব বেহায়া আমি, আমি একা না আপনারাও সবাই আমার সাথে। আর তাই যেই দেশ ভাত দেয়ার ভাতার না কিল দেয়ার গোঁসাই, সে দেশের জন্য স্বদেশে বা বিদেশ বিভুঁইয়ে আমাদের পেট পুড়ে। আমরা দেশের জন্য ভাবি, কষ্ট পাই, দেশের নামে কেউ খারাপ কিছু বললে কোমরে গামছা বেঁধে তার প্রতিবাদ করি। কিন্তু এভাবে আর কত? বিনা পুঁজিতে আর কতোকাল আমরা দেশ গৌরবের এই আত্মপ্রসাদ উপভোগ করে যেতে পারব? গৌরবময় ইতিহাস চিবিয়ে তো ছিবড়ে বানিয়ে ফেললাম কিন্তু ইতিহাস তো ভাত দেয় না।
এই লেখার শুরুতে দেশ নিয়ে ইনিয়ে বিনিয়ে মাছের মায়ের অনেক অশ্রু বিসর্জন ঘটিয়ে ছিলাম, কিন্তু পরে পড়তে গিয়ে খেয়াল হলো- একটাও নতুন কথা লিখতে পারিনি, মুছে দিলাম সব পুরানো ঘ্যান ঘ্যানানি--দেখনদারী গণতন্ত্রের হাতে জিম্মি গোটা জাতি, সর্বস্তরে দুর্নীতির আত্মীয়করণ, চোরাবালি--মজা পুকুর--ধ্বসে যাওয়া কড়িকাঠ --উদ্ভট ঊট...এইসব আগডুম বাগডুম--এগুলা তো এখন ক্লাস ফাইভের বাচ্চাও জানে, এমনকি এর থেকে পরিত্রানের উপায়ও জানা, কিন্তু তার বাস্তবায়নের চাবিকাঠি নেই আমাদের হাতে... এই দেশের কাছে আপনার আমার মতো মুর্খ দেশপ্রেমীদের কি চার আনা দাম ও আছে?( দীর্ঘশ্বাসটা বরং বেহায়ার মতো গিলেই ফেলি)।
গত সপ্তাহে দেশ থেকে এক ব্যবসায়ী ভদ্রলোক আসলেন। আমার অনুরোধে সঙ্গে নিয়ে আসলেন রাজস্ব বোর্ড কতৃক  প্রকাশিত আমদানী-রপ্তানীর সাথে সম্পর্কিত বাংলাদেশ গেজেট,  অর্থ আইন, কাস্টমস আইন এবং আরো কিছু পুস্তিকা। তো সেগুলো নিয়ে পড়াশুনা করে কাস্টমস এর আইন আর প্রয়োগগত ফাক-ফোকড় আর দেশের অর্থনীতিতে এর দীর্ঘমেয়াদী প্রভাব সম্পর্কে বিস্তারিত লেখার খুব ইচ্ছা ছিল। কিন্তু এখন আর কোন উৎসাহ পাচ্ছিনা-- দেশের এই বেহাল অবস্থার পেছনে জনবিচ্ছিন্ন অপগন্ড সরকার না রাক্ষস-খোক্কস ব্যবসায়ী মহল বেশী দায়ী সেই ডিম আগে না মুরগী আগের চিরন্তন দার্শনিক প্রশ্নের সুলুক সন্ধানে মাথা ভারী হয়ে আছে।
ইদানীং ভুতের মুখে রাম নামের মতো সরকারের হর্তা কর্তাদের বয়ানে কালো টাকার প্রসঙ্গ বারবার উঠে আসছে। টাকা তো টাকাই--সেটা আবার কালো বা সাদা হয় কীভাবে? আসলে কালো টানা বলতে সরকার বাহাদূর অপ্রদর্শিত আয়কে বোঝাতে চেয়েছেন, কল্যাণমুখী অর্থনীতির পথে টাকার বর্ণবাদ এক বিরাট অন্তরায়--এই ছিল তাদের যুক্তি। কিন্তু তারা আসল কথাটা চেপে গেছেন সযত্নে- কালো টাকা আসলে সরকারী আত্মঘাতী কালা কানুনের সৃষ্টি ফ্রাঙ্কেনস্টাইন।  আসলে কথা টানলে অনেক কথা আসবে।  ছোট একটা উদাহরণে ব্যাপারটা বলি, ধরেন  আবুল লবণের ব্যবসায়ী। দেশে যেহেতু লবণের চাহিদা অনেক বেশি তাই বিদেশ থেকেও আমদানী করতে হয়। এখন লবণ আমদানী করতে গিয়ে আবুল দেখল সরকার এর আমদানী শুল্ক নির্ধারণ করেছেন ২৫%, তার উপরে ভ্যাট আছে , আছে সম্পুরক কর, আরো নানা হাবি জাবি খরচ , এ রকমের উচ্চ হারের শুল্কনীতি আজকের দুনিয়ায় বেমানান, অর্থনীতির সুষম বিকাশের অন্তরায় আর সীমাহীন দুর্নীতির খনি । এর পর গোদের উপর বিষ ফোঁড়ার মতো আছে কাস্টমস অফিসারেদের চা-পানির খরচ। সব মিলিয়ে এক কেজি লবণ আমদানীতে তার যেই খরচ তাতে লাভের গুড় পিপড়ায় খেয়ে তার হাতে হারিকেন ধরিয়ে দেবে। তো বাধ্য হয়ে আবুল আন্ডার ইন ভয়েসিং করে, প্রতিযোগিতার ইদুর দৌড়ে টিকে থাকতে ১০ টাকায় লবন কিনে কাগজ পত্রে ১ টাকা  দেখিয়ে আমদানী করে । 
এখন এল সি মানে ঋণ পত্রে তো দেখানো থাকে ১০% দাম, তো বাকী টাকা সাপ্লায়ার কীভাবে পাবে? জলবত তরলং--হুন্ডির মাধ্যমে। তো এই হুন্ডিওয়ালারা এই টাকা কোথায় পায়?--আরো সোজা--প্রবাসীদের রেমিট্যান্স থেকে। যদি আন্ডার ইনভয়েসিং উঠে যেত, তাহলে আমাদের রেমিট্যান্সের প্রবাহ আরো কতগুনে বাড়ত তা হিসাব করে দেখা যেতে পারে।  এদিকে আবুল তো ১ টাকা দাম দেখিয়ে লবণ এনে ১৮ টাকায় বিক্রি করছে , তার লবণের কেনা দাম আসলে ১০ টাকা হলেও সরকারী হিসাবে তার লাভের পরিমাণ অনেক বেশি, আর এই লাভের গুড়ের পেছনে সরকারী পিপিলিকারা  হেলিকপ্টারে সার্চ লাইট নিয়ে ঘুরছে। তো আবুল বাধ্য হয়ে কাগজ পত্রে ভেজাল করে, টাকা লুকায়, কষ্টের আয় রোজগার কালো হয়ে যায় রাস্ট্রীয় অর্থ সন্ত্রাসের দৌরাত্মে। সরকার অপ্রদর্শিত আয়ের ব্যাপারে ইদানিং যতটা উৎসাহী, অপ্রদর্শিত ব্যয়, বিশেষ করে হুন্ডির ব্যাপারে ততটাই উদাসীন।  এটা একটা সরল উদাহরণ, রাক্ষস খোক্কস কর্পোরেটরা  পরোক্ষ সরকারী সহায়তায় রীতিমতো বেসমেন্টে টাকশাল বসিয়ে কালো টাকা ছাপিয়ে যাচ্ছেন প্রতিদিন আর যার জের টানতে হচ্ছে আপনার, আমার দেশের সব সাধারণ মানুষের। সেই জটিল প্রসঙ্গে যাওয়ার মতো মানসিক শক্তি এখন পাচ্ছিনা।
মাস ছয়েক আগে চিটাগাং পোর্টে দেশে প্রথমবারের মতো অত্যাধুনিক স্ক্যানার বসানো হয়। উদ্দেশ্য ভালো- কাস্টমস ক্লিয়ারেন্সে জটিলতা কমানো। কম্পিউটারাইজড  স্ক্যানারে আস্ত ৪০ ফিট কন্টেইনার ঢুকে যাবে, ভেতরে মাছি থাকলেও ধরা পড়বে, কার্টন খুলে দেখতে হবেনা। সময় অনেক বাঁচবে, ঝামেলাও কমবে। কথা ঠিক- এফ সি এল শিপমেন্ট গুলো আজকাল আগের চেয়ে কম সময়ে খালাস হচ্ছে। কিন্তু ঝামেলা বেধেছে অন্য যায়গায়, আসলে এটাকে ঝামেলা বলা ঠিক হবে কি না তাও বুঝতে পারছিনা-- তা হলো এই স্ক্যানার অপারেটরদের আয় রোজগার হঠাৎ করে বেশ বেড়ে গেছে। আর  বেড়েছে যাচাই-বাছাই, এক্সামিন ছাড়া পুরা কন্টেইনার খালসের খরচ। শেষ খবর পাওয়া পর্যন্ত এই রেট এখন মাত্র ২৫ লাখ টাকা। 
অস্ত্র আর মাদক ব্যতীত যে কোন পণ্য ২৫ লাখ টাকার বিনিময়ে বিনা পরীক্ষায় কাস্টমস হাউস থেকে বিনা বাধায় বের হয়ে আসবে। ভেতরে গাধা থাকুক, আর ঘোড়া থাকুক ব্যাপার না। 
এসব দেখে মনে হয়, যেই দেশে রাস্ট্রের তত্ত্বাবধানে সর্বস্ত রে দুর্নীতির প্রসার ঘটে কী দরকার সেই দেশের উন্নতিতে মাথা ঘামানো। কাল্পনিক পরশ পাথরের বদলা হিসেবে সরকার ভস্ম পাথর হাতে দন্ডায়মান , ভালো যে কোন উদ্যোগেই সেই পাত্থর ছুয়ে দিয়ে তাকে নিমেষেই ভষ্মে পরিণত করে দেবে। পুঁজিপতির দেশের ৯৯% মানুষের রক্ত-মাংস-ঘাম-কইলজাগুর্দাফ্যাপসা সব ছাই করে দেয়ার পরেও তাদের তৃষ্ণা মেটেনা, কোন দিন মিটবে বলেও মনে হচ্ছেনা। তার চেয়ে এই দেশ গরীবই থাক, পুঁজিপতিদের উচ্ছিষ্ট খাওয়ার চেয়ে গরীব মানুষ কলাপাতায় সেদ্ধ ভাত আর ডাল খেয়ে সম্মানের সাথে বাঁচুক--তাতেও আমি খুশী।
 পর্যাপ্ত অর্থ-বিত্ত-ক্ষমতা হাতে না  পেলে আমাদের কথা কেউ শুনবেনা তা ঠিক, কিন্তু মাইক্রো লেভেলে,  নিজস্ব ক্ষুদ্র গন্ডিতে যতটুকু সম্ভব সমাজ বা দেশের, বা অন্তত চেনা-অচেনা দুই চারজন মানুষের ভাগ্য বদলাতে যদি কোন কাজে আসি, তাহলে নিজেকে অন্তত এটুকু বলে সান্ত্বনা দিতে পারব যে আমাদের উদ্দেশ্য ভালো ছিল, আমরা চেষ্টা করেছিলাম...
ছোট ছোট বালুকার কণা...বিন্দু বিন্দু জল...হয়তো গড়ে তোলে কিছু একটা... হয়তো...


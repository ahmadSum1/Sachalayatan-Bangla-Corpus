মা 'দি বস'!



আমি সারা জীবনে কারো চাকরি করি নাই, কারো বশ্যতাও স্বীকার করি নাই, কিন্তু একজনের কাছে আমি ধরা- সে হইল আমার মা। উনি ক্লাস টেন পর্যন্ত পড়ছেন, তারপর বিয়ে হয়ে যাওয়ায় আর লেখাপড়া চালিয়ে যাওয়ার সুযোগ হয়নি, কিন্তু বিজ্ঞতা, সমঝদারিতা, সাহস আর বুদ্ধিমত্তায় উনি আমার চেয়ে যোজন যোজন এগিয়ে। আমার মাথায় ছিটে ফোটা যা বুদ্ধি তার সবই আমার মায়ের কাছ থেকে পাওয়া। আর বেশী বেশী আবেগ, রাগ, ফোৎ করে কাইন্দা ফেলার স্বভাব পাইছি বাবার কাছ থেকে। যাউকগা, কামের কথায় আসি, আজকে মা দ্য বস নিয়াই কথা বলব। 
আমার জন্ম বরিশালের এক অঁজ গ্রামে, বঙ্গবন্ধু শহীদ হওয়ার মাস কয়েক আগে। বাবা তখন ইচ্ছা-বেকার, মানে জান প্রান দিয়া কাজ করেন কিন্তু আয় রোজগার নাই। গ্রামের প্রথম বি এ পাশ করা পোলা , ভালো ভাবেই জানতেন অন্যদের শিক্ষিত করা না গেলে সমাজের উন্নতি সম্ভব না । তাই তার মাথায়  গ্রামে একটা স্কুল দেয়ার ঝোক চাপল। কিন্তু টাকা নাই, পয়সা নাই, সরকারী-বেসরকারী কোন ধরনের সাহায্য নাই, উনি বাগানের গাছ কেটে নিজ কাধে বয়ে নিয়ে স্কুলের খুঁটি পোতেন, বাড়ী বাড়ী ঘুরে ছাউনী দেয়ার জিনিষ পাতি যোগাড় করেন, চ্যাংড়া কিছু পুলাপান জুটল বাবার সাথে যারা তাকে এখনো 'মাস্টার ভাই' বলে ডাকেন। আহ আবার বাবার প্রসঙ্গে চলে গেলাম, এইটা কিচ্ছা বরং বাবা দিবসের জন্য রাখি। শটকাটে বলি, বাবা গেলেন ঢাকা শহরে , স্কুলের রেজিস্ট্রেশন না কি যেন কাজে, গিয়ে আটকে গেলেন কোন জটিলতায়, দিন যায় সপ্তাহ যায়, বাবার কোন খবর নাই। ঠিক এই মোক্ষম সময়ে খোদার ইচ্ছা হল আমাকে দুনিয়ায় পাঠানোর।
ফাগুন মাসে পহেলা দিনে, প্রত্যাশিত সময়ের বেশ আগেই দুনিয়াবাসীর হাড় জ্বালাতে আমি ভূমিষ্ঠ হই। হাস্পাতাল তো দূরের কথা, মা ধাত্রী ডাকারও সময় বা সুযোগ পাননি। অন্ধকার ঘরে ( বিজলী বাতি বাদ দেন, মোম বাতি কেনার পয়সাও ছিলনা মায়ের, হ্যারিকেনের কেরোসিন তখন দুস্প্রাপ্য) একলা একলা মাথামোটা এক বাউন্ডুলে পোলা জন্ম দিলেন তিনি, তার হাত ধরার কেউ ছিলনা, ছিলনা গরম পানি বাদ তোয়ালে এগিয়ে দেয়ার কেউ। সদ্যপ্রসূত সন্তানের মুখ দেখতেও মাকে অপেক্ষা করতে হয় সূর্যোদয় পর্যন্ত, ঘুটঘুটে অন্ধকার ছিল যে চারপাশে। আমার সাহসী মা সব সামলে নিলেন, এক হাতে।
আমার জন্মের সপ্তাখানেক পড়েই গ্রামে ছড়িয়ে পড়ে সংক্রামক বসন্ত রোগ। আমার মায়ের কিছু হলনা, আমার বড় দুই ভাই আর বোন ও নিরাপদ  রইল কিন্তু পোড়ারোগটি এসে ধরল পিচ্চি মামুনকে। পরবর্তী এক সপ্তাহের মধ্যে রোগটি ছড়িয়ে পড়ল আমার শরীরের সর্বত্র, গ্রামের মানুষ সবাই বলল এত পিচ্চি ছেলের সারা গায়ে বসন্ত , এই ছেলে বাঁচবেনা কিছুতেই। সুরাইয়া ( আমার মায়ের নাম) তুমি শক্ত হও আর দেখ পোলার বাবাকে খবর দিয়ে আনতে পারো কিনা। পরে আইসা পোলার কবর দেখলে মনে খুব কষ্ট পাবে । আমার মা কারো কথায় কান দিলেন না, তিনি নৌকায় করে আমাকে নিয়ে গেলেন থানা সদরে, ডাক্তারের কাছে। একে একে কয়েকজন ডাক্তারকে দেখালেন, সবারই একই কথা, এই পোলা বাচানোর সাধ্য আমাদের নাই, বসন্তের প্রকোপে তার শরীরে হাত পর্যন্ত দেয়া যায়না, পারলে ঢাকায় নিয়ে যান, নাইলে আল্লাহর মাল আল্লাহর হাতে ছাইড়া দ্যান। ঢাকায় নেয়ার সাধ্য মায়ের তখন নাই, তিনি আমাকে বাড়ীতে ফিরিয়ে নিয়ে আসলেন। দুশ্চিন্তায় বিরহী মায়ের একেলা পরান দোলে, কিন্তু তিনি খেই হারালেন না। বাড়ীর পাশে সারি সারি কলা গাছ, তিনি কয়েকটা কলা পাতা কেটে আনলেন। তাতে তেল মাখিয়ে তার উপরে দুই সপ্তাহ বয়সের আমাকে শোয়ালেন, এভাবেই রাখলেন অনেক দিন। বিছানায় শোয়ানোর কোন উপায় ছিলনা। তার কান্ড দেখে অনেকেই আড়ালে ফিস ফাস করে, শুধু শুধু সুরাইয়া এত ঝামেলা করতেছে, এই পোলার বেইল নাই। মা হাল ছাড়ার বান্দা নন, তিনি দিনের পর দিন , রাতের পর রাত আমার সেবা যত্ন করে যেতে লাগলেন, সাথে আসমান কাঁপানো দোয়া –কালাম তো চলছিল ননস্টপ। তিনি মান্নত করলেন এই পোলা যদি বেচে যায় তাহলে তাকে মানুষের সেবায় উৎসর্গ করবেন ( তিনি করেছেন কিন্তু পোলা আত্নসেবা ছাড়া আর কিছু ভালো বোঝেনা)। খোদার কাছে মনে হয় এই প্ল্যানটা  একটু গ্রহনযোগ্য মনে হল,সবার ধারনাকে ব্যর্থ প্রমান করে আমি ধীরে ধীরে ভালো হয়ে উঠতে লাগলাম। আমাকে দুধ বা অন্য কোন শিশুখাদ্য খাওয়ানোর সামর্থ তার ছিলনা, গমের আটা পানিতে মিশিয়ে তা গরম করে লেই বানিয়ে আমাকে খাওয়াতেন , আজও দুঃখ করে বলেন সে কথা। এর মধ্যে বাবা ফিরে আসলেন। এতসব কান্ড দেখে তিনি হতবাক।
পোলাকে কোলে নিয়ে আহ্লাদ করে বাবাও বসন্তে আক্রান্ত হলেন। মড়ার উপর খাড়ার ঘায়ের মত আমাদের বাড়ীতে একরাতে ডাকাত পড়ল। বাবা অচেতন, আমি মুমূর্ষু, বাকী দুই ভাইবোন খুবই পিচ্চি। কিন্তু আমার বস মা ঘাবড়ালেন না। তিনি কড়া কন্ঠে ডাকাতদের বললেন কারো গায়ে হাত না দিতে, টাকা-পয়সা বা সোনা দানা কিছু নাই, বাবার একটা সিকো ফাইভ ঘড়ি ( বিয়েতে পাওয়া) আর মাচায় চাল আছে কয়েক কলস ভর্তি, এগুলো নিয়ে তারা যেন বিদায় হয়। আরো বল্লেন আমার ছেলের খুব  অসুখ, আপনারা কোন চেচামেচি করবেন না, যা আছে নিয়ে বিদায় হন, এক্ষুনি। ডাকাত দল তার মানসিক দৃঢ়তায় অবাক হয়ে গেল, কিন্তু তার কথা মত কোন হাঙ্গামা না করে ঘড়ি আর চাল নিয়ে বিদায় হল। গ্রামের লোকজন মায়ের সাহসের প্রশংসায় আজো পঞ্চমুখ।
মায়ের চাপাচাপিতেই বাবা গ্রাম ছেড়ে আমাদের নিয়ে ঢাকা চলে আসলেন, ৭৮ বা ৭৯ সালে। বাবা একটা চাকরি নিলেন, খুব সামান্য বেতনের। মা সব সামলে নিয়ে সংসার চালান, বাবাকে তার কষ্ট বুঝতে দেন না, কোন অভিযোগ ও করেন না। এতক্ষন বলি নাই, আমার মা ঐ অঞ্চলের সবচেয়ে সম্ভ্রান্ত বংশের মেয়ে , তার বাবা –দাদা সবাই বিশাল ধনী , কিন্তু আমার শিক্ষিত কিন্তু গরীব বাবার সাথে বিয়ে হওয়ার পর কোনদিন তার বাবার বাড়ী থেকে কোন সাহায্য গ্রহন করেননি। তিলে তিলে নিজের সাহস, বুদ্ধি আর বাবার পরিশ্রমের সমন্বয়ে নিজের সংসার গড়ে তুলেছেন, জিরো থেকে হিরো হওয়ার স্বার্থক উদাহরন হলেন আমার মা । আমাদের সবাইকে স্কুলে পাঠানোর আগেই বাড়ীতে সব পড়িয়ে  পাকা করে নিতেন। আমি বা আমার বড় ভাই সব সময়েই ক্লাসে ফার্স্ট –সেকেন্ড হতাম। সব অবদান আমার মায়ের।
৮২ সালে আমার বাবার প্রথম মেজর হার্ট অ্যাটাক হয়। অফিস থেকে অচেতন অবস্থায় তাকে হৃদরোগ ইন্সটিউটে নিয়ে যাওয়া হয়। স্কুল থেকে ফিরে মায়ের কাছে শুনি বাবা অসুস্থ আমাদের সবাইকে হাস্পাতালে যেতে হবে। মায়ের হাতে কোন টাকা ছিলনা, তিনি তার বড়লোক বাবার কাছে সাহায্য চাইতেও যাননি, কি করে কি ম্যানেজ করলেন তা আজো আমার কাছে রহস্য  মনে হয় । মায়ের চোখে এক ফোটা অশ্রু দেখিনি, ভেঙ্গে পড়েননি এক বিন্দুও, শক্ত হাতে সব সামলেছেন। ধার কর্য করেছেন বাবার সহকর্মীদের কাছ থেকে, কিন্তু এক টাকাও সাহায্য নেননি। আমরা চার ভাই-বোন (সবার ছোটটা একেবারে ন্যাদা) সরকারী হাসপাতালের বাইরে কাঠের বেঞ্চে সারাদিন ঠায় বসে থাকি , আর মা ছোটাছুটি করে একা একা সব সামলান, এক ফাকে আমাদের হাতে দিয়ে যান এক হালি কলা আর এক প্যাকেট বিস্কিট বা পাউরুটি, তার পর আবার ছোটা, তার খাওয়া-দাওয়া, গোসল বা চুল আচড়ানোরও সময় নেই।  মাথা ঠান্ডা রেখে সব সামলে তিন সপ্তাহ  পর বাবাকে ঘরে নিয়ে আসলেন। বাবার আসুখ কিছুটা ভালো হতে আরো কয়েক মাস সময় লাগে, মা আমাদের স্কুলো কামাই হতে দেননি, অভুক্ত ও রাখেননি কাউকে, যাদুর কাঠির পরশে সব বালা-মুসিবত দূর করেছেন।
এর পরে আমাদের জীবনে অনেক ঝড়-ঝঞ্ঝা এসেছে, প্রতিটা ক্ষেত্রেই মায়ের অবিচল সাহস আর দূরদর্শী সিদ্ধান্তের মধ্য দিয়ে পার হয়ে এসেছি। আজ আমরা চার ভাই বোন সবাই মোটামুটি প্রতিষ্ঠিত, বড় ভাই রাস্ট্রপতির স্বর্ণপদক পাওয়া ডাক্তার( মারাত্মক ধরনের পড়ুয়া মানুষ, তিন দিন বই ছাড়া থাকলে তার নাকি এলার্জি হয়ে যায়) , আমি সোজা ব্যাটে খেলে চার-ছয় মারা বাউন্ডুলে ক্ষুদ্র ব্যবসায়ী, একমাত্র বোন ও ব্যবসার সাথে যুক্ত, ছোটভাই ছোটাখাটো একজন এঞ্জিনিয়ার। এর সব কিছুই সম্ভব হয়েছে আমাদের মায়ের কারনে। তিনিই আমার বস ছিলেন, আছেন এবং আজীবন থাকবেন। মায়ের হাতের চড় চাপড় আর বুদ্ধি পরামর্শ না পেলে এতদূর আসতে পারতাম না। 
এখন মাঝে মাঝে দেশে যাই, মা খুব খুশী হন , এট সেটা রান্না করে খাওয়ান। কিন্ত চলে আসার দিন সকাল থেকেই শুরু হয় তার গুন গুনীয়ে কান্না যা ঘর ছেড়ে বেড়োনোর আগ মুহূর্তে পরিনত হয় হাউ মাঊ কান্নায়। আমি মাকে জড়িয়ে ধরে থাকি, পাশ থেকে বোনও কাঁদে, আবেগের সোল এজেন্ট বাবা অন্য দিকে মুখ ঘুরিয়ে বসে থাকেন, বড় ভাই পালিয়ে যান, ছোট ভাই রাগী চোখে তাকিয়ে থাকে, আর পাপীষ্ঠ আমি ছেলেদের কাঁদতে নেই এই আপ্তবাক্যের বিজ্ঞাপনের মত ছাদের দিকে তাকিয়ে কাষ্ঠ হাসি আর বলি এত কান্নার কি আছে, আবার আসবতো , গিয়েই ফোন করব, চিঠি দিব , এখন থামোতো তোমরা, আমার ফ্লাইট মিস হয়ে যাবে। আমার কান্না আমার, আমার লজ্জা আমার, আমার কষ্টও আমার, এগুলোর ভাগ আমি কাউকে দেবোনা, আমি ডুকরে ওঠা কান্নার ঠেউ সামলে বিদায় নেই। গাড়ীতে উঠে বড় রাস্তায় নামার সাথে সাথে আমার কান্নার বাধ ভেঙ্গে যায়। সব শক্তি জড়ো করে প্রার্থনা করি যদি আমার জীবনের সব কিছুর বিনিময়েও একবার, কেবল মাত্র আরেকবার ঐ দিন গুলোতে ফিরে যেতে পারতাম যখন জুতার ফিতে বাধতে পারতাম না , মা যত্ন করে বেধে দিতেন , স্কুলে যাবার আগে এক হাতে চিবুক চেপে ধরে আরেক হাতে চুল আচড়ে দিতেন , খেলতে গিয়ে ছড়ে যাওয়া হাত পা সামলে সাবান দিয়ে ডলে ডলে গোসল করিয়ে দিতেন, রাস্তায় কুকুরের ধাওয়া খেয়ে এক দৌড়ে বাড়ী এসে মাকে জড়িয়ে ধরতাম, বড়জোর মায়ের হাটু পর্যন্ত পৌছাত আমার মাথা, অথচ মনে হত পৃথিবীর সব শক্তি মিলেও আমার কোন ক্ষতি করতে পারবেনা।
আমার মা ই আমার প্রেরনা, আমার শক্তির উৎস। 
পূনশ্চঃ মহামতি তানবীরা দ্য গ্রেটের বুদ্ধি অনুযায়ী মা কে ফোন করলাম , জানালাম মা দিবসের শুভেচ্ছা। মা বলে এইটা আবার কি? বুঝিয়ে বলার পর তার মন্তব্য-   “ মজা তো, এইটা আগে জানাস নাই ক্যান”? কাচুমাচু মুখে দুঃখ প্রকাশ করে জানতে চাইলাম তার কিছু লাগবে কিনা। “ লাগবোনা মানে? কি কস এমন সুযোগ কেউ ছাড়ে?” তার দেয়া ফর্দ নোট করলাম , গুনে গুনে পঁচিশটা হাজার টেকা খসল। তানবীরা আফা তোমারে পাইয়া লই হাতের সামনে একদিন, কি সব বুদ্ধি দিয়া আমার সাদা সিধা মা’টার মতিভ্রম ঘটাইলা। এখন থিকা নাকি প্রত্যেক বছর নতুন নতুন আবদার আসবে মা দিবসে , আসতেই থাকবে। আমি প্রার্থনা করি যেন আরো অন্তত পঞ্চাশ বছর এই আবদার আসে। হায় খোদা প্লীজ! 


ভালোবাসতে আর ভালো লাগেনা



আমারও তো ইচ্ছা করে পৃথিবীর সব রমণীকে ভোগ করতে
জোহানেসবার্গের খরস্রোতা পাহাড়ী পথে গতি না কমিয়ে
গলা নামিয়ে ড্রাইভার জেফরি বলেছিল
জানেন, কালো মেয়েরা খুব রসালো হয়
ধরার আগেই সিক্ত হয়, ছোঁয়ার আগেই রিক্ত হয়
তারপর মাখনের মতো গলে যেতে থাকে দু’বাহুর আলিঙ্গনে
লাগবে কাউকে আজ রাতে স্যার? পঞ্চাশ টাকাতেই রাত কাবার
সাও পাওলো থেকে ঘুরে এসে আমেরিকান বন্ধু বলেছিল
জানিস, নিষিদ্ধ সঙ্গমে লাতিনাদের মতো পারঙ্গম আর কেউ নেই
বন্ধু , বুড়িয়ে যাবার আগে একবার কার্নিভাল দেখে যাস
ব্যাংককের বারে অচেনা শেখ বলছিল
কার্লসবাগ খাইনা, ওটা ড্যানিশ বিয়ার
ওরা মহানবীকে নিয়ে কার্টুন আঁকে
তারচেয়ে নস্যি টেনে, কায়দা মেনে
ডবকা থাই ছুড়িকে প্রমোশন দেয়া অনেক ভালো
টাট্টু ঘোড়ার অদম্য গতিতে
আপনাকে চালিয়ে নিয়ে যাবে মেঘের দেশে
চাই কি বলুন ব্রাদার? আমি গোটা তিনেক কিনে নিয়েছি
পুরো দু’সপ্তাহের জন্য, নামমাত্র মূল্যে পূর্ণ তৃপ্তির নিশ্চয়তায়
আমার আসলেই ইচ্ছা করে পৃথিবীর সব রমণীকে ভোগ করতে
কিন্তু,
যখন,
শিপিং কন্টেইনারে দেখি উদ্ভিন্ন যৌবনা উজবেক তরুণীর লাশ
হো চি মিন আর নমপেনে হাজার ডলারে বিক্রি হয় অনাঘ্রাতা বালিকা
ক্যান্টনে মায়ের হাত ধরে হোটেলে আসে চৌদ্দ বছরের ভীতু মেয়েটা
কঙ্গো আর লাগোসের রাজপথে স্তন কেটে নেয়া গণধর্ষিতার মাছের মতো চোখ
গলায় বেড়ি আঁটা ফিলিপিনা দুবাইয়ের প্রাসাদে, কুকুরের মতো উবু হয়ে
পিয়াস মেটায় শেখের ব্যবহৃত ওজুর পানিতে
তখন,
সব দেখেশুনে নিজেকে আর পুরুষ ভাবতেই ভালো লাগেনা
সব দেখেশুনে নিজেকে আর মানুষ ভাবতেই ভালো লাগেনা
সব দেখেশুনে আজকাল আর ভালোবাসতেও ভালো লাগেনা।।


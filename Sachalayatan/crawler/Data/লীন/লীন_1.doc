আধুনিক(!) রবীন্দ্র-সংগীত




রবীন্দ্রনাথ ঠাকুরকে নিয়ে আমি কথা বলার যোগ্যতা রাখি বলে মনে করি না। তবুও আজ কয়েকটি লাইন লিখতে বসেছি।
ছোটবেলা থেকেই রবিঠাকুরের লেখা অনেক গল্প-কবিতা পড়েছি, ভালো লেগেছে। তবে ছোট থাকতে রবীন্দ্র সংগীত মনযোগ দিয়ে শুনিনি বা বুঝিনি। বয়স বাড়ার পর এক সময় অবাক বিষ্ময়ে অনুভব করলাম রবীন্দ্র সংগীতের সৌন্দর্য। বিভিন্ন পুরনো রেকর্ড থেকে পাওয়া রবীন্দ্র সংগীতের কোনো তুলনাই নেই। এছাড়া অনেক বয়ষ্ক শিল্পী আছেন যাদের কন্ঠে নতুন করে গাওয়া গানগুলোও অনেক ভালো লাগে। আর তুলনামূলকভাবে নতুন কিছু শিল্পীর কন্ঠেও রবীন্দ্র সংগীত শুনে কয়েক বছর ধরে মুগ্ধ হচ্ছি (যেমন- শাহানা বাজপেয়ী ও অর্ণব)। অর্ণবের গাওয়া দুইটি গান আমি অসংখ্যবার শুনেছি- "নয়ন তোমারে পায়না দেখিতে" এবং "মাঝে মাঝে তব দেখা পাই"। এখনও এই গান দুইটি শুনতে শুনতে লিখছি। আর শাহানার গাওয়া "নতুন করে পাবো বলে" এলবামের গানগুলোর সংগীত আয়োজনও অর্ণবের করা। এই এলবামের গানগুলোও বেশ ভালো লেগেছে।
অর্ণবের করা এসব গান প্রকাশিত হবার পরে কিছু কথা উঠে আসে। যেমন- 'রবীন্দ্র সংগীতে গীটারের ব্যবহার'। রবিঠাকুরের গানের স্বরলিপি পরিবর্তন করা খুবই অস্বাভাবিক একটি কাজ। তাই এসব গানে আধুনিক যন্ত্রাবলী ব্যবহার নিয়ে কিছু বাদানুবাদ দেখেছি। তবে আমার অনভিজ্ঞ কানে এই গানগুলিতে কোন পার্থক্য বা অসম্মানের লেশ পাইনি। তাছাড়া শুনেছিলাম এই দুই এলবামে স্বরলিপি পরিবর্তন করা হয়নি, যদিও আমি ওসব বুঝি না। একই সময়ে আরেকটি কথা শুনি যে আগামীতে তো 'ডিজুস পোলাপাইন' রবীন্দ্র সংগীত নিয়ে উদ্ভট 'এক্সপেরিমেন্ট' করার সাহস পেয়ে বসবে! এই কথার প্রমাণ পেলাম গতকাল! এই ভিডিওটি এক মিনিট দেখুনঃ
লিংক এখানে।
শুনলাম এটি নাকি "রক উইথ রবীন্দ্রনাথ" নামের একটি সংকলনের গান। এমন আরও কয়েকটি গান দেখলাম এখানে। তারা ফেইসবুকে ফ্যান পেইজও বানিয়েছে। গান শুনে কেমন লাগলো জানাবেন আশা করি।
আমার মতামতটা বলিঃ গান গাইতে পারলে গাও ঠিক আছে। কিন্তু আমাদের সংস্কৃতির এতো সুন্দর উপাদানগুলোকে পচানোর কোনো মানে হয় না। অনেকেই রিমিক্সের ভক্ত। তারা এমন পরীক্ষণকে সাধুবাদ জানাচ্ছে। আমি রিমিক্স পছন্দ করি না। তবে কয়েকটি রিমিক্স গান যে ভালো লাগেনি এমনটাও বলবো না। কিন্তু রবীন্দ্রনাথ বা নজরুলকে নিয়ে টানা-হেঁচড়া শুরু হলে তা মেনে নিতে কষ্ট হয়।
যারা রিমিক্স পছন্দ করে তাদের নিয়ে আর কথা বলবো না; চাইলে আপনি বলুন। বাকিদের মাঝে অল্প কিছু লোক আছে যারা এমন বিকৃত রিমিক্সের জন্য দায়ী করতে চায় শুরুর দিকের শিল্পীদের, যারা রিমেক করার ধারা শুরু করেছে। আমি এই দলেও না। আমি মনে করি গানের ভাবাবেগ বজায় রেখে সম্মানের সাথে নতুন করে গাওয়া খারাপ নয়। শ্রীকান্ত বা শ্রেয়া ঘোষালের গাওয়া পুরনো দিনের বাংলা গানগুলো তার প্রমাণ। কিন্তু একটি গানকে নষ্ট করা আমি মেনে নিতে পারি না। আমি স্বরলিপি বুঝি না, সেসব দেখার জন্য অভিজ্ঞ অনেকেই আছেন। আমি একজন অতিসাধারণ শ্রোতা হিসেবে চাই শিল্পী বদল হলেও গানগুলো অবিকল থাকুক।
উপরে ভিডিওতে দেয়া গানটি শুনে আমি প্রায় বমি করতে বসেছিলাম। এতো আধুনিক রিমিক্স গান হজম করার মত শক্তি আমার দেহে নেই।
গানও কি আজকাল ওপেন সোর্স হয়ে যাচ্ছে?



বড় (বুড়ো?) হয়ে যাচ্ছি



শেষ পর্যন্ত বুয়েট জীবনের তিন-চতুর্থাংশ পার হয়ে গেল। গতকাল ছিলো লেভেল - ৩ এর শেষ ক্লাস। এমন সময়ে প্রিয় কিছু চেনা মুখকে বিদায় দিতে হচ্ছে, সেজন্য মন যেমন ভারী; তেমনি নিজেদেরকে ক্যাম্পাসে সবার বড় অবস্থানে দেখে কেমন যেন একটা অন্যরকম অনুভূতি হচ্ছে। বুড়িয়ে যাচ্ছি নাতো? 
২০০৬ সালের ২৮ জানুয়ারী এ যাত্রা শুরু হয়েছিলো। না না... যাত্রা শুরু আরো আগে, সেই উচ্চ মাধ্যমিক পরীক্ষা দেবার পর থেকে ভর্তি-কোচিং যুদ্ধ... তারপর সেই অগ্নি-পরীক্ষা... অতঃপর মেধাতালিকায় নাম দেখে হুল্লোড়... তারও পরে ভয়ংকর এক শারিরীক পরীক্ষণ... সবার শেষে বুয়েটে ভর্তির যোগ্যতা পাওয়া... 
আজও মনে পড়ে সেই প্রথম দিনের ক্লাসের কথা। সেই ও-এ-বি বিল্ডিং এর নড়বড়ে দেয়াল আর আসবাব, দেয়াল-বিস্তৃত প্রাচীন সেই চক-বোর্ড, উঁচু ছাদে কিছু সিনেমাটিক ফ্যান! সিনেমাটিক বললাম এই কারণে যে এ ফ্যান ঘুরতে দেখা যায়, বাতাস আর গায়ে লাগে না। তবে হ্যাঁ পুরনো সেই দোতলা দালানের চওড়া দেয়াল জুড়ে জানালা, আর চারিধারে বৃক্ষরাজি; বাতাসের অভাব কখনোই হয়নি। 
রোজ সকালে সেই একই কক্ষে ক্লাস হতো। আর নানা গলি ঘুপচি পেরিয়ে যেতে হতো বিভিন্ন ব্যবহারিক ক্লাসে (সেশনাল কোর্স)। সেশনাল এর শিক্ষকমন্ডলী যে কি চান সে যাত্রা বুঝে উঠতে পারিনি, তাই কষ্টে-সৃষ্টে সেই টার্ম (সেমিস্টার) পার হলাম। এর মাঝে চলতে থাকে পদার্থবিজ্ঞান, রসায়ন, গণিত প্রভৃতি বিষয়ে উচ্চ-মাধ্যমিক পর্যায়ে শিখে আসা সব অধ্যায়ের পূনরাবৃত্তি।
এর মাঝে আরেকটা কথা বলা যেতে পারেঃ প্রকৌশল সম্পর্কিত প্রায় ৯৫% বই ইংরেজিতে লেখা, এ অবস্থা দেখে আমার অনেক বন্ধুর প্রাণ যায় যায় অবস্থা দেখে চুপি চুপি হেসেছি, সেই সাথে নিজের ইংরেজি জ্ঞান বাড়ানোর চেষ্টায় রত থেকেছি। আজকের অবস্থান ভিন্ন। আমরা প্রায় সবাই এখন ইংরেজি নিয়ে থাকতে থাকতে বাংলা ভুলতে বসেছি। (বলে রাখা ভালো, বাংলা কি ভোলা যায়? নিজ ভাষাকে অবহেলা করার অধিকার আমাদের নাই, তাইতো যেনো এমনি আন্তর্জালে বসে বাংলায় ফট ফট করে বেড়াই। হাতের লেখায় বাংলা দিনকে দিন খারাপ হচ্ছে, তবুও এখানে বসে বানান ঠিক রাখার একটা চর্চা করছি।)
বুয়েটে ভর্তি হয়ে যা দেখলাম, আমার ঢাকা-সিটি-কলেজ এর সহপাঠী অভি আমারই ক্লাসে, এবং যার সাথে কিনা কলেজে একদিন কথা হয়েছিলো, সেই হয়ে গেলো বুয়েটের অন্তরঙ্গ বন্ধু। সাথে পরিচয় হলো সৌরভ রায় এর সাথে, যে কিনা আজও আমার সেরা বন্ধুদের মাঝে একজন। তবে হ্যাঁ, ততদিনে পরিচয় সবার সাথেই হয়েছে (মেয়ে পাঁচটা বাদে) এবং নিজেদের মাঝে নানা বিষয়ে মিল দেখে মুগ্ধ হতে শুরু করেছি। মেয়ে পাঁচটা নিয়ে তেমন কিছু বলার নাই। পরের টার্মে গ্রুপমেট হিসাবে ব্রতীর সাথে পরিচয় আর দোস্তি। তার পাশে রোল নাম্বার থাকায় আজ পর্যন্ত আমরা প্রায় সব গ্রুপে একসাথেই ছিলাম। বাকি মেয়েদের নিয়ে কিছু বলার নাই, তবে আমার দিকে তারা সন্দেহের দৃষ্টিতে তাকাতো, সে বিষয়ে আরেকদিন লেখা যাবে... আর বুয়েটে আমার বর্তমান বন্ধুতালিকা দিতে গেলে এক ব্লগে শেষ হবে না। সে নিয়েও নাহয় আরেকদিন...
যা বলছিলাম, বুয়েট জীবনের সময় যে কত দ্রুত পার হয়েছে তা আজ বুঝতেই পারছি না। আর এ নিয়ে বক বক করে এতোকিছু লিখলাম কখন তাও বুঝলাম না। আজ মনে হয় বিশ্রামে যেতেই পারি, ব্লগ লেখা থেকে ও পড়ালেখা থেকেও। আমার স্মৃতিচারণ চলবে, পরের লেখায় (যদি প্রকাশিত হয়) আরও জাবর কাটবো আশা রাখি। বিদায়।



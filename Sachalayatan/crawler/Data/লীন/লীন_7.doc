মুঠোফোন ক্যান্সার ঘটায় (!?)



মুঠোফোন ক্যান্সার ঘটায় এ দাবীর কতটুকু সত্য?
লেখার শুরুতেই আমার সীমিত জ্ঞান থেকে বকবক করার জন্য ক্ষমা চাইছি। সেই সাথে তথ্যগত কোন ভুল যদি চোখে পড়ে তবে জানিয়ে বাধিত করবেন সে আশাও ব্যক্ত করছি। 
আর যদি বিজ্ঞানের কচকচি শুনতে না চান, তবে লেখার শেষের দিকে চলে যান, যেখানে কিছু করণীয় বিষয় উল্লেখ করেছি।

দেশে মুঠোফোন অর্থাৎ মোবাইল বা সেলফোনের ব্যবহার অনেক বেড়ে গিয়েছে। সেই সাথে কানে আসছে এই স্বাস্থ্যঝুঁকির প্রশ্ন যার পক্ষে বিপক্ষে অনেক মতামত আছে। ব্যাপারটার গভীরে যেতে চাইলে বিজ্ঞানের কচকচিতে যেতেই হচ্ছে, তবুও সাধারণ ভাষায় কিছু কথা লেখার চেষ্টা করছি। মুঠোফোনে যে প্রযুক্তি ব্যবহৃত হয়, তাতে রেডিয়েশন বা বিকিরণের মাধ্যমে তথ্য বিনিময় করা হয়।

প্রশ্নঃ রেডিয়েশন কি জিনিস?


ছোটবেলায় আমি নিজে এই বিষয়টিকে রেডিও-এক্টিভিটির সাথে গুলিয়ে ফেলতাম। রেডিও-এক্টিভিটি বা তেজস্ক্রিয়া হলো কিছু বিশেষ পদার্থের স্বতন্ত্র বিকিরণ, যার কয়েকটি আমাদের জন্য ক্ষতিকর। আর ‘রেডিয়েশন’ অর্থাৎ ‘বিকিরণ’ হলো যে কোন উৎস থেকে ‘শক্তি’ নির্গমণ, যেটা কিনা কোন মাধ্যম ছাড়াই হতে পারে। আমাদের প্রিয় সূর্যের আলো সেটাও বিকিরণের মাধ্যমে মহাশূন্য পরিভ্রমণ করে আসছে, কোন মাধ্যম ছাড়াই। খুঁজে দেখুন, আমাদের চারপাশে রেডিয়েশন এর উৎসের অভাব নাই। 

প্রশ্নঃ রেডিয়েশন ক্ষতি করে কি না?

উত্তর দেবার আগে তাকিয়ে দেখতে হবে রেডিয়েশন এর প্রকৃতি ও উৎস কি সেই দিকে। সাধারণ কথায় বলা যায় যে যদি এই বিকিরণের শক্তি একটা মোটামুটি নিম্ন পর্যায়ে থাকে, যেটা কিনা গমনের সময় মাধ্যমের আণবিক পরিবর্তন ঘটাতে অক্ষম, তবে ভয়ের কিছু নেই। বিজ্ঞানের ভাষায় যাকে বলে NON-IONIZING RADIATION। আমাদের চেনা বেশ কিছু উদাহরণ আছে যেমন- সূর্যের আলো, বেতার তরঙ্গ, মাইক্রোওয়েভ, অবলাল (Infrared) প্রভৃতি বিকিরণ। এসব বিকিরণে আমাদের দেহের কোষ (আরও নিঁখুতভাবে বলতে গেলে আমাদের ডি-এন-এ) এর কোন গঠনগত পরিবর্তন বা মিউটেশন (Mutation) হয়না, যদি এবং কেবল যদি এই বিকিরণের শক্তি কম হয়। 
একটু চিন্তা করলেই বুঝতে পারবেন এই শক্তির ব্যপারটা। সূর্যে অনেক দূরে বিধায় আমরা পর্যাপ্ত আলো পেলেও সে আলোতে পর্যাপ্ত ক্ষতিকারী শক্তি থাকে না। কিন্তু সূর্যের কাছাকাছি গেলে অবস্থা ব্যাড়াছ্যাড়া হবেই। একইভাবে আপনার মাইক্রোওয়েভ ওভেনে একটা জীবিত প্রাণী বা সজীব কোষ থাকলে কি অবস্থা হবে সেটা আলাপ না করাই ভালো। 
প্রসঙ্গ যেহেতু এসেই পড়লো, তখন আরেকটু প্যাঁচাল বাড়াই, আপনার ঘরের যে মাইক্রোওয়েভ ওভেন রয়েছে, তার ক্ষমতা (Power Rating) কত সেটা খেয়াল করে দেখুন। সাধারণত সেটা ৫০০ ওয়াট থেকে ১৪০০ ওয়াটের মধ্যেই হয়। আমি কিন্তু সনাতন ওভেন এর কথা বলছি না। মাইক্রোওয়েভ ওভেন, এটা ব্যবহার করে মাইক্রোওয়েভ বিকিরণ প্রযুক্তি। আমরা যখন কোন বস্তু (এক্ষেত্রে খাবার) এই মাইক্রোওয়েভ ওভেনে দেই, তখন যন্ত্রটি মাইক্রোওয়েভ বিকিরণ উৎপাদন করে, যেটার শক্তি অত্যাধিক বেশী। এই বিকিরণের কম্পনের ফলে বস্তুটি গরম হয়ে ওঠে। আমার মাইক্রোওয়েভ ওভেনের শক্তি গ্রহণ ১২০০ ওয়াট ও উৎপাদন ৮০০ ওয়াট এবং এটি যে বিকিরণ করে তার কম্পাঙ্ক হলো ২৪৫০মেগাহার্টজ (2450MHZ অর্থাৎ 2.45 GHz)। এই বিকিরণ সরাসরি যদি সজীব কোষে আপতিত হয়, সেটা মর্মান্তিক ব্যাপার হবে। তাই এই যন্ত্রে রান্নার প্রকোষ্ঠের বিশেষ Shielding বা আবরণ থাকে। একটু চিন্তা করে দেখুন, মাইক্রোওয়েভ ওভেন এর দরজা না লাগিয়ে যদি এটি চালু করা হয়, কি ভয়াবহ ব্যাপার ঘটতে পারে!

প্রশ্নঃ মোবাইল ফোনের কথা বাদ দিয়ে এসব কেন?

আসছি সে প্রসঙ্গে। মাইক্রোওয়েভ নিয়ে এতো কথা বললাম কারণ আমাদের সেলফোন বা মুঠোফোনের বার্তা আদান-প্রদানের যে প্রযুক্তি ব্যবহৃত হয়, সেটাও মাইক্রোওয়েভ বিকিরণের মাধ্যমে ঘটে। এই বিকিরণের কম্পাঙ্ক হয় সাধারণত ৮০০ মেগাহার্টজ থেকে ১৮৫০ মেগাহার্টজ এর মধ্যে। তবে শক্তির ব্যাপারটা দেখা বেশী জরুরী। কিছুদিন আগেও ছিলো এনালগ সেলফোন, আর এখন আমরা পেয়েছি ডিজিটাল সেলফোন। এনালগ আর ডিজিটাল এর পার্থক্য কেবল মাত্র প্রযুক্তিগত, যার বিস্তারিত এখানে লেখার প্রয়োজন দেখছি না, তবে শক্তির ব্যাপারটা বলি। এনালগ সেলফোনের সর্বোচ্চ বিকিরণ ক্ষমতা হয় এক দশমিক তিন ওয়াট (1.3Watts) এবং ডিজিটাল সেলফোনের ক্ষেত্রে এটা শূন্য দশমিক ছয় ওয়াট (0.6Watts)। সতর্ক পাঠকরা নিশ্চয়ই খেয়াল করেছেন যে আমার মাইক্রোওয়েভ ওভেন এর ক্ষমতা ছিলো আট শত ওয়াট। পার্থক্যটা এখানেই। মুঠোফোনের বিকিরণের শক্তি অনেক কম। 

প্রশ্নঃ আসল কথা কও! মোবাইল ফোন ক্ষতি করে কি না? 

ব্যাপারটা এতো সহজে ব্যাখ্যা করা যায় না।  কারণ 
 মুঠোফোনে মাইক্রোওয়েভ বিকিরণ হয়
 ফোনটি আমাদের মাথার খুবই কাছে থাকে
 এমন কিছু মস্তিষ্ক টিউমার/ক্যান্সার এর প্রতিবেদন পাওয়া গিয়েছে যার আকার মুঠোফোনের এন্টেনার আকারের মতই
অন্যদিকে 
 মুঠোফোন বিকিরণের শক্তি খুবই কম
 মাইক্রোওয়েভ বিকিরণে মাধ্যম আয়োনিত হয় না
 পৃথিবীতে মুঠোফোন ব্যবহারকারীর সংখ্যা বিশাল, তাদের মাঝে এমন কোন বিশাল ক্ষতির প্রমাণ চোখে পড়ে না
সত্য কথা বলতে গেলে এই প্রসঙ্গে বিতর্ক চলছেই। তার কারণ এতো কম শক্তির বিকিরণে ক্যান্সার হবার বৈজ্ঞানিক ব্যাখ্যা পাওয়া গিয়েছে বলে শুনিনি। তবে প্রতিনিয়ত পরীক্ষণ চলছে। তাই এক্ষেত্রে পরিসংখ্যানগত সম্পর্ক দাঁড় করানোর চেষ্টা হচ্ছে। এখন পর্যন্ত  এই বিকিরণ ক্যান্সার ঘটাবে এমনটা সরাসরি বলা যাচ্ছে না, তবে বিকিরণের ফলে যে ক্ষতি হবার সমূহ সম্ভাবনা আছে সেটাও সত্য। বিভিন্ন পরীক্ষায় এ সম্পর্কে পরস্পরবিরোধী ফলাফল পাওয়া গিয়েছে।
আরেকটি প্রসঙ্গ নিয়ে কিছু বলা উচিত, আমাদের দেশে সেলফোন নেটওয়ার্ক করা হয়েছে অসংখ্য টাওয়ারের মাধ্যমে। এসব টাওয়ার পরস্পরের মাঝে তথ্য আদানপ্রদানে অনেক উচ্চ কম্পাংকে উচ্চ শক্তি ব্যবহার করছে। এছাড়া আমাদের মুঠোফোন এগুলির সাথে বার্তা আদানপ্রদান করছে। যদিও মুঠোফোনের শক্তি বিকিরণ কম, কিন্তু এসব টাওয়ারের শক্তি বেশী বিধায় ঝুঁকির কারণ থাকে। এ সম্পর্কিত বিভিন্ন প্রতিবেদনও পাওয়া গিয়েছে। এমন এন্টেনা/টাওয়ারের একশত মিটারের মাঝে আবাসিক ভবন ঝুঁকিপূর্ণ। 

প্রশ্নঃ আমাদের করণীয় কি?
 
কিছু সমাধান এখানে উল্লেখ করছি। লেখার শেষে এর সামান্য বর্ণনা দিতে চেষ্টা করবো। 
 মুঠোফোনের স্পীকারফোন (Speaker) ব্যবহার করুন। 
 সঠিক প্রকারের হেডসেট (airtube headset) ব্যবহার করা যেতে পারে। সাধারণ হেডসেটগুলি বরং ক্ষতি বাড়িয়ে দিতে পারে।
 গাড়ীতে অবস্থানকালে বাড়তি এন্টেনা (External Antenna on Car Roof) ব্যবহার করুন।
 মুঠোফোনের কথা বলার সময়সীমা (Duration) যথাসম্ভব সংক্ষিপ্ত করুন। জরুরী প্রয়োজন ছাড়া মুঠোফোন ধরবেন না। 
 শিশুদের মুঠোফোন ব্যবহার ব্যাপকভাবে নিরুৎসাহিত করুন। 
 মুঠোফোনে কাউকে ডায়াল করার সময় (সংযোগ পাবার আগে) ফোনটি কানের কাছে নেয়া থেকে বিরত থাকুন। 
 হেডসেট দিয়ে মুঠোফোন ব্যবহার করার সময় সেটটি পকেটে বা কোমরের বেল্টে রাখবেন না।
 বদ্ধ ধাতব প্রকোষ্ঠে (যেমন- লিফট, গাড়ি) মুঠোফোন কখনই ব্যবহার করবেন না। 
 মুঠোফোনের নেটওয়ার্ক শক্তি (Network Connectivity Strength) খুব কম থাকলে কথা না বলাই ভালো।

সংক্ষিপ্ত ব্যাখ্যা ও সমস্যাঃ

স্পীকারফোন ব্যবহারে গোপনীয়তা নষ্ট হবে, তাছাড়া বাইরের কোলাহলে আলাপ করা কষ্টসাধ্য হবে। তবুও এটাই সবচেয়ে নিরাপদ সমাধান।
কোনও কোনও ক্ষেত্রে হেডসেটটি নিজেই এন্টেনা (Antenna) হিসাবে কাজ করে, বিকিরণ বাড়িয়ে ঝুঁকি অনেকগুনে বাড়িয়ে দেয়। 
শিশুদের ঝুঁকির কারণ হলো যে তাদের দেহের বৃদ্ধি অনেক বাকি। এমন বর্ধনশীল অঙ্গে বিকিরণের প্রভাব বেশী। তাদের মস্তষ্কের ক্ষতির সম্ভাবনাও বেশী। আর মুঠোফোনপ্রীতি যেন না হয় সেটাও কাম্য।
নেটওয়ার্কের শক্তি কম হলে যেমন ধরুন মুঠোফোনে এন্টেনার ছবিতে মাত্র একটি দাগ দেখা গেলে কি হবে? ডায়াল করার সময় ফোনটি বেশী চেষ্টা করবে ফলে বেশী বিকিরণের সম্ভাবনা হচ্ছে। আর তাছাড়াও সকল সময়েই ডায়াল করার সময় ফোনটি মাথার থেকে দূরে রাখাই ভালো।
দেহের নিম্নাংশে পরিবাহিতা ও বিকিরণ শোষনক্ষমতা বেশী। তাই ফোনে কথা বলার সময় দেহের নিম্নাংশে বা পকেটে ফোনটি না রাখাই নিরাপদ।
অনেক বেশীই লিখে ফেললাম। তথ্যগত কোন ভুল যদি চোখে পড়ে তবে জানিয়ে বাধিত করবেন। ধন্যবাদ। 


Some Sources:
http://www.ehso.com/ehshome/cellphonecancer.php
http://en.wikipedia.org/wiki/Mobile_phone_radiation_and_health
http://www.radiationtalk.com/info/radiation_cancer.php
http://www.emf-health.com/articles-10tips.htm
http://well.blogs.nytimes.com/2008/06/11/how-much-radiation-does-your-phone-emit/
http://cellphones.about.com/library/weekly/aa080600b.htm
http://www.emf-health.com/airtube-headset.htm
http://www.bbc.co.uk/dna/h2g2/A283213



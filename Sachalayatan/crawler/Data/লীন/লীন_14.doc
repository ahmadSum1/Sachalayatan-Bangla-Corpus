বদলে যাওয়ার গান



ব্যস্ততার কারণে নিয়মিত ব্লগ দেখা হয়না। তাই এই প্রসঙ্গে সম্প্রতি আলোচনা হয়েছে কিনা জানিনা। তবু কিছু লিখতে ইচ্ছে করছে, লিখছি; লিখতে তো দোষ নেই।
বেশ কিছুদিন ধরেই দিন বদলের হাওয়া টের পাচ্ছি। তবে প্রথম আলোর শুরু করা ক্যাম্পেইনটাই বেশী নজর কাড়ছে। রেডিওতে প্রতিদিনই বিভিন্ন মানুষের শপথের নমুনা শুনতে পাচ্ছি। এর মাঝে গতকাল এই লিফলেটটি আমার হাতে এলো।
বুদ্ধিটা ভালো। বিশ্ববিদ্যালয়ের ছাত্রদের হাতে লিফলেট এর দ্রুত বিস্তার চোখে পড়ার মত। কিন্তু আমার বেশীরভাগ প্রকৌশলী বন্ধু যা করলো তা হচ্ছেঃ "লিফলেট দিয়ে প্লেন বানিয়ে উড়ানো"। 
দেখে বিরক্ত হলাম। আমার ভাবখানা এমন যে এরা দেশ ও সমাজ সম্পর্কে কতটাই উদাসীন। কিন্তু আমি নিজে কি করেছি? কিছুই না। একটু আগে পর্যন্ত আমি কোন শপথ নিয়ে চিন্তাও করিনি।
  
একটা কথা আছে, "Never make a promise you can't keep!"। ঠিক কিনা? যদি পালন করতেই না পারি, তবে প্রতিজ্ঞা কেন? নাকি কবিগুরুর লেখায় হৈমন্তীর বাবার মত করে বলবোঃ "মানুষ পণ করে তা ভেঙ্গে ফেলে হাঁফ ছেড়ে বাঁচার জন্য!"
জানি না কি করা উচিত ও কি করা সম্ভব। তবে এটা জানি যে আমাদের সবারই নিজ নিজ অবস্থানে থেকে ভালো কিছু করার সুযোগ সবসময়েই ছিলো, আছে, থাকবে। কিন্তু আমরা সে ব্যপারে উদাসীন। আমি নিজেও স্বার্থ ছাড়া কিছু করেছি বলে মনে পড়ছে না। তবুও ইচ্ছে হচ্ছে কয়েকটা শপথ নিতে।  দেশের কি হলো সেটা নিয়ে চিন্তা করার মত সাহস এখন নেই। অনেকটা আত্নশুদ্ধির চেষ্টা বলা চলে। তালিকাটা সময়ের সাথে বাড়বে আশা রাখি।
১) রোজ রাতে দাঁত মাজবো (হা হা হা... আমি এই ব্যপারে এখনও উদাসীন)
২) বাবা-মায়ের মুখে হাসি ফোটাবো (তাঁদের স্বপ্ন অনেক)
৩) সময়ের সদ্ব্যবহার করার চেষ্টা করবো (এখনও সময় এর দাম জানি না)
৪) বন্ধুর দূর্বলতার সুযোগ নেবো না (এখনও নিই না, তবে কু-চিন্তা মনে আসে)
৫) প্রেম-জ্বরে কাতর হবো না (আফসোস)
জানি না নিজেকে বদলাতে পারবো কিনা, তবে চেষ্টা করতে দোষ আছে কি?


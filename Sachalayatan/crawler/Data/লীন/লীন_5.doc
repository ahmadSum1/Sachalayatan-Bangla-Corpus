আমার আনন্দের আর সীমা নাই গো...



না! এটা শুধু কায়ার গাওয়া সেই গানের কথাতেই শেষ নয়। আজ আমার আনন্দের আসলেই সীমা নেই। আনন্দের কারণ তিনটি।

প্রথম কারণঃ ওয়েস্ট ইন্ডিজ এর বিপক্ষে একদিনের ক্রিকেট খেলাতে বাংলাদেশের বিজয়। 
এতোদিন তো দেশের খেলোয়াড়দেরকে বকাবকি করেই দিন কাটিয়েছি। কিন্তু এটাও আমাদের জানা যে জয়ের তৃষ্ণা আমাদের চেয়ে খেলোয়াড়দের কম নয়। তবে গ্যালারীতে বা টেলিভিশন সেটের সামনে বসে ঝাড়ি দেওয়া সহজ। যাই হোক, এমন একটানা জয় পাওয়ার পর যে আনন্দের অনুভূতি হয় সেটা ভাষায় প্রকাশ করার সাধ্য বোধহয় আমার সীমিত জ্ঞানে হবে না। 
দ্বিতীয় কারণঃ বুয়েটে টার্ম ফাইনাল পরীক্ষা গতকাল শুরু হয়েছে। তবে লেভেল-৩ টার্ম-২ এর আমার পরীক্ষা আজ শুরু হলো।
বুয়েটের ধারাবাহিকতা বজায় রেখে এবারেও পরীক্ষা দুই সপ্তাহ পেছানো হয়েছিল। ফলে পরীক্ষা শুরুর তারিখ ১৪ জুলাই হতে সরিয়ে ২৮ জুলাইয়ে নির্ধারণ করা হয়। সেই ঘোষণার এক সপ্তাহ পরেই কিছু ছাত্র গুজব ছড়াতে শুরু করে। এমনকি পোস্টারিং পর্যন্ত হয় (ভাগ্য ভালো আমাকে সেই পোস্টার দেখতে হয়নি)। গুজবের কথাগুলো খুবই রসময়ঃ “আমাদেরকে টার্ম ফাইনালের পরে বসাই রাখবে। নতুন ২০০৯ ব্যাচ ভর্তি করায়া পরের টার্মের ক্লাস ডিসেম্বর-জানুয়ারীতে শুরু হইবে। পরীক্ষার পরে বইসা থাইকা কাম নাই; পরীক্ষা পিছাও, আগে বন্ধ থাকলে সুবিধা...”
ফল যা হবে বলে আশঙ্কা করেছিলাম তা হয়নি। সেটাই আনন্দের বড় কারণ। বুয়েটে একাধিকবার পরীক্ষা পেছানোর মত সহজ কাজ আর নেই। তবে শিক্ষকদের মোটামুটি দৃঢ় অবস্থানের ফলে এবার দ্বিতীয়বার পরীক্ষা পেছায় নি। শিক্ষকদের কাজটা তেমন কঠিন ছিলো না। ছোট্ট একটা নোটিস দেয়া হয়েছে, “স্নাতক পর্যায়ের পরবর্তী টার্মের ক্লাস ১০ অক্টোবর হইতে শুরু হইবে।”
তৃতীয় কারণঃ কমুনা, লজ্জা লাগে।



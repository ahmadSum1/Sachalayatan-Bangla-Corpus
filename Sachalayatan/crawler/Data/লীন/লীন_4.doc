আজ বিশ্ব এইডস দিবস




এইডস নিয়ে সচেতনতা বৃদ্ধির লক্ষ্যে প্রতি বছর ডিসেম্বর মাসের এক তারিখে বিশ্ব এইডস দিবস পালিত হয়। গত তিন দশকে আড়াই কোটিরও বেশী মানুষ এইডস-এর কারণে প্রাণ হারিয়েছে। এইডস প্রতিরোধে সচেতনতাই আমাদের সবচেয়ে বড় শক্তি।
এইডস একটি মরণব্যাধি। তবে এইডস বা এইচ.আই.ভি. থেকে নিরাপদ থাকা একেবারে কঠিন নয়। আমার বিশ্বাস এ লেখার পাঠক এইডস সম্পর্কে সম্পূর্ণ সচেতন। তবুও আমি এইডস প্রসঙ্গে কিছু তথ্য উল্লেখ করছি।

এইডস কি?

এইডস এর অর্থ হলো অ্যাকোয়ার্ড ইমিউন ডেফিসিয়েন্সি সিনড্রোম (Acquired Immune Deficiency Syndrome, AIDS) যা হলে আমাদের দেহের রোগ প্রতিরোধ ক্ষমতা ধ্বংস হয়ে যায়। আর এইচ.আই.ভি. বা হিউম্যান ইমিউনো ডেফিসিয়েন্সি ভাইরাস (Human Immunodeficiency Virus, HIV) হলো সেই ভাইরাস যে এইডস রোগের জন্য দায়ী। এই ভাইরাস মানুষের ইমিউন সিস্টেম অর্থাৎ রোগ প্রতিরোধ ব্যবস্থাকে ধীরে ধীরে নষ্ট করে দেয়। ফলে আক্রান্ত ব্যক্তি এমন সব অসুখ ও জীবাণু (ভাইরাস, ব্যকটেরিয়া, ফাংগাস প্রভৃতি) দ্বারা আক্রান্ত হয় যা কিনা সাধারণ মানুষকে সহজে কাবু করতে পারে না।

এইডস এর উপসর্গ?

এইচ.আই.ভি. আমাদের দেহের প্রায় সব রকম তন্ত্র বা অর্গ্যান সিস্টেমকে আক্রমণ করতে পারে। ফলে দেহের যেকোন ধরনের ক্ষত থেকে আরোগ্য লাভ হবে না। যেমন মুখের ভিতর ছত্রাকজনিত ইনফেকশন হওয়া বা হারপিস ইনফেকশন হওয়া। অন্যান্য ধরনের রোগ যেমন ডায়রিয়া, জ্বর, কাশি প্রভৃতি এক মাসের বেশি স্থায়ী হতে পারে। শরীরের বিভিন্ন জায়গায় র‌্যাশ উঠা অথবা গ্ল্যান্ড ফুলে যাওয়ার সম্ভাবনা থাকে। এছাড়া শরীরের ওজন ১০% এর বেশি কমে যেতে পারে।

এইডস কিভাবে ছড়ায়?

এ রোগ ছড়ানোর সবচেয়ে ভয়ংকর মাধ্যম হলো রক্তের মাধ্যমে। আক্রান্ত রোগীর রক্ত অন্য কোন ব্যক্তির দেহে প্রবেশ করলেই এইচ.আই.ভি. সংক্রমণ হতে পারে। এজন্য রক্ত বা সিরিঞ্জ বাহকের কাজ করতে পারে। দ্বিতীয়ত, অনিরাপদ যৌন সম্পর্কের মাধ্যমে এইডস ছড়াতে পারে। এছাড়াও মা থেকে শিশুর দেহে এ রোগ ছড়াতে পারে। এটা প্রধানত শিশু গর্ভে থাকাকালীন হতে পারে, এছাড়াও স্তন্যদানের সময়েও ছড়াতে পারে।
তবে বুঝে নেয়া আবশ্যক যে এইচ.আই.ভি. আক্রান্ত সবাই যে এইডস রোগী তার কোন নিশ্চয়তা নেই। অনেক প্রমাণ দেখা গিয়েছে যে এই ভাইরাস আক্রান্ত সব ব্যক্তি দীর্ঘদিন স্বাভাবিক জীবনযাপন করেছেন, কিন্তু এইডসে আক্রান্ত হননি।

চিকিৎসা?

এইডস প্রতিকারে বিগত দুই যুগেরও বেশী সময় ধরে বিস্তর গবেষণা চলছে। তবে এখনও সফলতা পাওয়া যায়নি। তাই এখনও পর্যন্ত আক্রমণ ঠেকাতে প্রতিরোধ ব্যবস্থা নেওয়াই আমাদের জন্য অবশ্য কর্তব্য।

প্রতিরোধ ব্যবস্থা?

সচেতনতাই নিঃসন্দেহে আমাদের একমাত্র হাতিয়ার। এজন্য কিছু ধারণা উল্লেখ করা হলোঃ

জনসচেতনতা
বিদ্যালয়ে সেক্স এডুকেশন
নিরাপদ যৌনসংগ
ধর্মীয় অনুশাসন মেনে চলা
রক্তদাতাদের নিয়মিত ব্লাড স্ক্রিনিং করা
মাদকাসক্তি থেকে দূরে থাকা
একই সিরিঞ্জ বারবার ব্যবহার না করা
গর্ভবতী মহিলাদের জন্যে নিয়মিত এইচ.আই.ভি. টেস্ট করা


শেষে কিছু উপদেশঃ

পরিবারের সবার সাথে সৎ ও বন্ধুত্বপূর্ণ সম্পর্ক বজায় রাখুন। পরিবারে কেউ যেন মাদকাসক্তির দিকে না যেতে পারে, সেই দিকে লক্ষ্য রাখবেন। রক্ত নেবার প্রয়োজন হলে নিশ্চিত হয়ে নেবেন সেটা নিরাপদ কিনা। আর সব সময়েই নতুন সিরিঞ্জ ব্যবহার করবেন। অনিরাপদ যৌন সম্পর্ক থেকে দূরে থাকুন।

আর একটি কথা, প্রথমেই এইডস রোগীকে ঘৃণা করবেন না। এটি একটি রোগ ছাড়া কিছু নয়। তাই এইডস রোগীকে অপবাদ দেবার আগে ভেবে দেখুন যে এইডস ছড়ানোর একাধিক পদ্ধতি আছে। আর আমাদের আশেপাশে অনেক পাপাচারী আছে যাদের এইডস হতেই পারতো। অপরকে সম্মান করুন, নিজেও নিরাপদ থাকুন।


এখনকার মত বিদায়। বানান ভুল থাকলে ক্ষমাপ্রার্থী।



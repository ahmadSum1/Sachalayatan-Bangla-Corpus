ব্যস্ততায় আমি এবং 'আমার ভালোবাসা'




আমার লেখার ধরন খুব একটা ভালো না। বানানেও অনেক ভুল করি। তবুও কি বুঝে যেন লিখতে বসেছি। হয়তো আমার এ লেখা প্রকাশিত হবে না, অথবা হয়তো অনেকেই এই লেখাটি এড়িয়ে যাবেন... কিন্তু আমার কিছুই যায় আসে না। লিখতে ইচ্ছে করছে, তাই শুরু করলাম।
সচলায়তনে আমি অনেক আগে থেকেই আসি। তবে নিজে সচল হওয়ার জন্য উৎসাহ ছিলো না। অসাধারণ সব লেখা পড়ে মুগ্ধ হয়ে চলে যেতাম। এরই মাঝে কবে যেন (মন্তব্যের সময় সুবিধা হবে এ আশায়) নিবন্ধন করেও ফেললাম। তাতে একটা লাভ হলো, নিজে লেখার একটা সুযোগও হলো। তবে কি যে লিখতে চলেছি, নিজেই জানি না।
এখনও দেখা যায় দশটি লেখা পড়লে হয়তো তার পাঁচ বা ছয়টিতে মন্তব্য করি। পড়তে ক্লান্তি নেই, কিন্তু মন্তব্য করার সময় এতো আলসেমি; সেটা যে ভালো দেখায় না আমিও বুঝি। ভাবছি, কারও লেখা পড়ে ভালো বা খারাপ যেমনটাই লাগুক, মতামত জানিয়ে লেখকের সম্মানটুকু দেবার চেষ্টা করবো।
আমার নিজের কিছু কথা বলি। এখানে অনেকেই আমাকে চিনেন বলে মনে হয়। ছদ্মনামে লিখেন বলে আমি সবাইকে চিনতে পারি না।
সে যাই হোক, দিনকাল আমার তেমন ভালো যাচ্ছে না। প্রকৌশলী হবার পথে আছি, তবে কি কৌশল যে শিখলাম তা নিয়ে আমি দ্বিধায় আছি। এই সপ্তাহে যে কয়টি পরীক্ষা দিলাম তার হিসেব ভুলে গিয়েছি। পরীক্ষার হলে যাবার আগ পর্যন্ত নিজের জ্ঞান নিয়ে সন্দেহ থাকেই না বলা চলে, কিন্তু প্রশ্নের ধরন দেখে বুঝতে পারি না কে বেশী ব্যর্থঃ আমি? নাকি শিক্ষকমন্ডলী।
ক্লাসে যখন দেখি একজন শিক্ষক একের পর এক আবজাব বলে যাচ্ছেন, এবং পরীক্ষাতে তার সাথে চরম অসঙ্গতিপূর্ণ প্রশ্ন তুলে দিচ্ছেন তখন চিন্তা করি, "শিক্ষক হইতে হইলে শিক্ষা দেওয়ার যোগ্যতা থাকা লাগে না, ভালো রেজাল্ট/সিজিপিএ থাকলেই হয়।"
তবে বুয়েটের ভবিষ্যত নিয়ে অবশ্য আমি আশাবাদী। আমার ফ্যাকাল্টীতে বর্তমানে যে তরুণ শিক্ষকমন্ডলী রয়েছেন, তাদের চেষ্টার অভাব নেই। যে কোন প্রাসঙ্গিক বিষয়ে প্রশ্ন নিয়ে গেলে আমি কখনোই হতাশ হইনি। সব সময়েই তাঁরা সাহায্যের হাত বাড়িয়ে দিয়েছেন। তরুণ স্যারদের এ জন্য হৃদয় থেকে শ্রদ্ধা জানাই। ঝামেলা হয় শুধু পাকা কাঁঠাল নিয়ে। সে প্রসঙ্গে যাচ্ছি না।
বুয়েটে প্রায়ই পরীক্ষা পেছানো হয়, সে চর্চা ঠেকানোর উদ্দেশ্যে আমাদের শুভাকাঙ্খী শিক্ষকমন্ডলী ঠিক করেছেন যে টার্ম (সেমিস্টার) -এর শেষ সপ্তাহে কোন পরীক্ষা নেওয়া হবে না। ফলে ছাত্ররা শেষ সপ্তাহে হেসে খেলে পার করে শান্তিতে টার্ম ফাইনাল পরীক্ষা দিতে পারবে। মজার ব্যপার হলো যে অন্য কোন ডিপার্টমেন্টে এই সিদ্ধান্ত বাস্তবায়ন করেছে বলে আমি শুনিনি; শুধু আমাদের ইইই ছাড়া। সে জন্যই বুঝি আমাদের সূচীতে এই তিনদিন একটানা কুইজ - মৌখিক - ল্যাব টেস্ট এসবের বন্যা লেগে গেলো। এমনকি আজ আমাদের সাপ্তাহিক বন্ধের দিন, তার মাঝেও একটি ল্যাবরেটরীর ফাইনাল কুইজ দিতে হলো। তাইতো অন্য সব অংশে (মৌখিক/ল্যাব-টেস্ট) নব্বই ভাগ নাম্বার পেয়ে থাকলেও কুইজের কল্যাণে এ+ পাওয়ার স্বপ্নটা স্বপ্নই থেকে যাচ্ছে। পরিশ্রম করি বা না করি, লাভের খাতা শূন্য থাকে। 
এর মাঝে আরেকটা ব্যপার মনে এসে গেলো। বাংলাদেশে এখন এফ-এম রেডিও এর জনপ্রিয়তা অনেক বেড়ে গিয়েছে। আমার মা আবার রেডিও এর ভক্ত (পড়ুন উপস্থাপক-দের ভক্ত)। একটি চ্যানেলে 'আমার ভালোবাসা' নামের অনুষ্ঠান আছে। তাতে মানুষজন নিজের ভালোবাসার গল্প শোনায়। আগেও মাঝে মধ্যে এ অনুষ্ঠান শুনেছি।  এ অনুষ্ঠানে শিক্ষনীয় কিছু বস্তু আছে, আমি সেটা বিশ্বাস করি।  তবে আজকের অনুষ্ঠানে গল্পে আমি একটু বিরক্ত হয়েছি। অনুষ্ঠান নিয়ে বিরক্তি নাই। বিরক্তি কোথায় বলছিঃ
এক মেয়ে তার ভালোবাসার অভিজ্ঞতা বলছিল... // মোবাইল ফোনে অচেনা নাম্বার এর বালকের সাথে আলাপ / প্রথম দেখায় ছেলেটির প্রেমে পড়ে যায় ও তার সাথে রেলগাড়ীতে করে সিলেট চলে যায় / সেই দিনই বাসায় ফিরে আসে / প্রেম বাড়ে / ঝগড়া করে / অন্য ছেলেকে বিয়ে করে (বাবা-মায়ের ইচ্ছায়) / স্বামীর ঘর ছেড়ে আসে / প্রথম প্রেমিককে বিয়ে করে / বাবা আত্মহত্যার চেষ্টা করে...
নাহ... আর লিখার রুচি নেই। আমি এইটুকুর অর্ধেক শুনেছি, বাকিটা মা এসে বললো। আমি খুব বেশী জানিনা, বুঝিনা। শুধু ভাবছি... 
মানুষের পিরিতি এতো বেশী ক্যান? এমনে পিরিতি চুইয়া পড়লে তো জীবনটা ফাটা বেলুন হইয়া যাইবো। ধইরা নিই প্রথম পোলাটা ভালো আছিলো, মাগার সবাই এমন না। মাইয়ার চরিত্র নিয়া প্রশ্ন করতাম না, কিন্তু সে বোকা সন্দেহ নাই। ফোনে করা পিরিতির ফান্দে পইড়া যেই সকল মাইয়া ধর্ষিত হইছে, তার কোন হিসাব/তালিকা নাই, কারণ এই প্রসঙ্গ প্রকাশিত হয় না। তয় এই ব্যপারে যে সচেতন হওয়ার বা সচেতন করার এখনই সময়, সে দায়িত্ব কেডা নিবো?



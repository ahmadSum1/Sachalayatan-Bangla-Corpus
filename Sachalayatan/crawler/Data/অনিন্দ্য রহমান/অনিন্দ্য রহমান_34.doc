উইকিলিক্সে আরো একটু বাংলাদেশ : প্রসঙ্গ ভারতের সীমান্তনীতি




উইকিলিক্সে বাংলাদেশ প্রসঙ্গ, গত কয়েকদিন ধরে আমাদের গণমাধ্যমে খুব আলোচিত। বার্তা সংস্থা বিডিনিউজ২৪.কমে, এবং তারপর কয়েকটা পত্রিকায়, বাংলাদেশের উল্লেখ আছে এমন বেশ কিছু ফাঁস হয়ে যাওয়া তারবার্তা প্রকাশিত হয়। এগুলোতে বাংলাদেশের একটা সামরিক গোয়েন্দা সংস্থার সাথে জঙ্গী সংশ্লিষ্টতার কথা আসে - যেটা, আগে থেকেই আন্দাজে ছিল বলে, আমাদের বেশি অবাক করে নাই। কিন্তু, মার্কিন রাষ্ট্রীয় গোপন যোগাযোগে এই উল্লেখ নিঃসন্দেহে তাৎপর্যপূর্ণ। 
আবার, ঢাকায় এমন পত্রিকাও আছে, যারা সম্পাদকীয় নীতি হিসেবে সামরিক বাহিনীর যেকোনো অগ্রহণযোগ্য কাজের বিরুদ্ধে ‘সোচ্চার’ অবস্থান নেয় বলে দাবী করলেও, উইকিলিক্সের এই 'করে দেয়া' সুযোগটা নেন নাই। যদিও, ভিন্নমত হচ্ছে, গোটা উইকিলিক্স-কাণ্ডের প্রতিই ওই পত্রিকাটা সংশয়বাদী। যাই হোক, এটি বর্তমান বিষয় না। বিষয় - উইকিলিক্সে ফাঁস হয়ে যাওয়া ‘তথ্য’ -- যা কূটনৈতিক কাঠামোর মধ্য দিয়ে আসা ব্যক্তিবিশেষের মতামত কিংবা ব্যক্তিবিশেষের মধ্য দিয়ে আসা কূটনৈতিক মতামত -- বাস্তব ঘটনাপ্রবাহে তার প্রতিফলনটা কী। আরো সহজে বললে, ফাঁস হয়ে যাওয়া ‘কথা’ এবং ‘কাজে’র মধ্যে ফারাকটা নিয়ে আমরা ভাবতে চাই।
অতিসম্প্রতি (ডিসেম্বরের ১৭) ছাড় হওয়া একটি তারবার্তায় পুনরায় বাংলাদেশ সংশ্লিষ্ট তথ্য পাওয়া গেছে। এখনো পর্যন্ত বাংলাদেশের কোনো প্রচারমাধ্যমে এটা চোখে পড়ে নাই। পৌনঃপুনিক গুগল অনুসন্ধানের ফলে এই গুরুত্বপূর্ণ তারবার্তাটি নজরে আসে। এটার রেফারেন্স আইডি: 0707NEWDELHI1051। প্রেরক, নয়া দিল্লির দূতাবাস। এখানে, ২০০৭ সালের ২৮ ফেব্রুয়ারি অনুষ্ঠিত ইন্ডিয়া কাউন্টার টেররিজম জয়েন্ট ওয়ার্কিং গ্রুপের (আইসিটিজেডব্লুউজি) বৈঠকের ফিরিস্তি দেয়া রয়েছে। বৈঠকে ‘সন্ত্রাসবাদ’ ঠেকাতে ভারতের ‘নজরবহির্ভূত সীমান্ত’ নিয়ে করণীয় সম্পর্কে বিশদে বলেছেন আইসিটিজেডব্লুউজি এর ভারতীয় প্রতিনিধি কে সি সিং। বার্তাটির ১৮ সংখ্যক অনুচ্ছেদ, যেখানে সিং ভারতের সীমান্ত-নীতিতে সম্ভাব্য পরিবর্তনের কথা বলেছেন, সেটার বাংলা অনুবাদ করা যাক।
"১৮: ভারতের পক্ষে এই পর্যায়ে গুরুত্বপূর্ণ বিষয় হচ্ছে সীমান্ত ব্যবস্থাপনার জন্য সঠিক হাতিয়ার খুঁজে বের করা। সিং তেরাই বেল্টে [হিমালয়ের নিম্নাঞ্চলে] গজিয়ে ওঠা অসংখ্য মাদ্রাসার কথা উল্লেখ করে, ওই অঞ্চল নিয়ে ভারতের উদ্বেগের কথা জানালেন।  ওই অঞ্চলে ভারতের নজরদারির বাইরে খোলা সীমান্ত রয়েছে, যাকে স্থিতিশীল ও শান্তিময় করে তোলা প্রয়োজন।  নয়া দিল্লি এই অঞ্চলের অর্থনীতিকে মুক্ত [পড়া যায়, ‘বাজারকে উন্মুক্ত’] ও স্থিতিশীল করতে রেল ও রাস্তা তৈরির ওপর খুব জোর দিচ্ছে। সিং বললেন, ‘আমরা সীমান্ত বেড়া দিতে পারছি না, তাই, আমাদের সর্বোচ্চ প্রতিরক্ষামূলক ব্যবস্থা হচ্ছে সীমান্তের দুপাশের অধিবাসীকে সফল [‘সমর্থ’ পড়া যায়?] করে তোলা, যাতে ওই অধিবাসীদের চরমপন্থা নেযার সুযোগ বন্ধ হয়ে যায়’। সিং এটাকে সীমান্তে ভারতের নতুন সন্ত্রাসবাদবিরোধী কৌশল হিসেবে উপস্থাপিত করলেন। তিনি বোঝালেন, সীমান্তকে নমনীয় করে তুললে আসলে ভারতের পক্ষে সন্ত্রাসবাদ থেকে বাঁচা সহজ হয়, কারণ, স্থানীয়রা যত বেশি তুষ্ট থাকবেন, সন্ত্রাসবাদীদের অভয়ারণ্য গড়ে তোলায় তারা ততই কম সহায়তা দেবেন। (মন্তব্য [মার্কিন কর্মকর্তার]: সিং বোঝালেন যে এটা কাশ্মীর ও বাংলাদেশসহ সীমান্ত রাষ্ট্রগুলোর সাপেক্ষে ভারতের সন্ত্রাসবাদবিরোধী কৌশল)।" 
ওপরের বার্তায় খুব যে নতুন কিছু আছে তা না। সীমান্তে ‘শান্তি’র পাশাপাশি ‘সমৃদ্ধি’কে গুরুত্ব দেয়া ভারতীয় বাজার সম্প্রসারণের কৌশল, এ কথাও নতুন না। সমস্যা হচ্ছে, বাংলাদেশের পক্ষেও এতে আপত্তি নাই। সরকারী জবানে নানা সময়েই এর প্রমাণ পাওয়া যায়। যেমন, এই বছর মার্চে, টাইমস অফ ইন্ডিয়াকে দেয়া সাক্ষাৎকারে প্রধানমন্ত্রী শেখ হাসিনার বিশেষ প্রতিনিধি গওহর রিজভি বলেছেন, 'আমরা [বাংলাদেশ] সংর্ঘষ-সংঘাতের সীমান্তকে শান্তি-সমৃদ্ধির সীমান্তে পরিণত করতে চাই'। সরকারের এই অবস্থান স্বস্তিকর নয়, যখন বোঝা যাচ্ছে ভারতের সীমান্তনীতিতে শান্তি কেবল ভারতের পক্ষে লাভজনক বাণিজ্যের বিনিময়েই আসতে পারে। এ প্রসঙ্গে আবারও লক্ষ্য করা যাক, কীভাবে ভারতের শান্তি কিংবা উন্নয়নের কথামালার আবরণের ভিতরে বাণিজ্যিক সম্প্রসারণবাদের প্রাণভ্রমর গুনগুন করছে। উইকিলিক্স থেকে পাওয়া ওই একই তারবার্তা খেয়াল করি [অনুচ্ছেদ:৬]।  এবার প্রসঙ্গ আফগানিস্তান। এখানে মার্কিন কর্মকর্তা লক্ষ্য করছেন  ভারত আফগানিস্তানের অর্থনীতিকে সুস্থির করতে সাড়ে সাতশ মিলিয়ন মার্কিন ডলারের সহায়তা দেয়ার প্রতিশ্রুতি দিলেও, আদপে এই অর্থ ভারতেরই বাণিজ্যিক ও প্রশাসনিক স্বার্থ রক্ষা করবে। রাস্তা বানানোর মতো কর্মকাণ্ডে সহায়তা দিয়ে ভারত আসলে ভাবছে, এতেই ‘চোরাচালানিরা ব্যবসায়ীতে পরিণত হবে’। সুতরাং, ঋণ দিয়ে রাস্তা বানিয়ে দেয়ার ভারতীয় উদ্দেশ্যকে মাথায় রেখে, চাইলে এই সিন্ধান্তে সহজেই আসা যায় যে, ভারতের কাছে আফগানিস্তান-বাংলাদেশে প্রভেদ নাই। এতে দুঃখ বা অভিমানের যে কিছু আছে তাও অবশ্য না। 
কিন্তু প্রশ্ন, ঋণ গিলিয়ে রাস্তা-রেললাইন ধরিয়ে দেয়ার পাশাপাশি সীমান্তে নমনীয় হওয়াটাকেই যদি ভারত নীতি বা কৌশল হিসেবে নিয়ে থাকে, তাহলে, ভারতের সীমান্তরক্ষী বাহিনী বিএসএফের হাতে বাংলাদেশের নাগরিক হত্যার ঘটনা কমছে না কেন? আইসিটিজেডব্লুউজি-র বৈঠক হয়েছিল ২০০৭ এর ফেব্রুয়ারির ২৮ তারিখ। তার ঠিক পরের মাসেও কুষ্টিয়া ও চাপাইনবাবগঞ্জের সীমান্তে মানুষ মেরেছে বিএসএফ। সেই বৈঠকের তারিখ থেকে আজ পর্যন্ত কত কত মানুষকে বিএসএফ মেরেছে তার তালিকা দেখলে কোনোভাবেই ভাবা সম্ভব না যে, ভারত তার সীমান্তে কিছুমাত্র নমনীয় (বা সভ্য) হয়েছে। এমন কী এই মাসেই, আন্তর্জাতিক মানবাধিকার সংস্থা হিউম্যান রাইটস ওয়াচ তাদের "'ট্রিগার হ্যাপি': এক্সেসিভ ইউজ অব ফোর্স বাই ইন্ডিয়ান ট্রুপস্ অ্যাট দ্য বাংলাদেশ বর্ডার" নামের ৮১ পৃষ্ঠার প্রতিবেদন ‘ট্রিগারপসন্দ’ বিএসফের বর্বরতার কথা তুলে ধরেছে। তাহলে, আমার শেষ প্রশ্ন হল, যতদিন না বাংলাদেশ ভারতের বাণিজ্য-উপনিবেশ পুরোদস্তুর স্থাপিত হয়, ততদিন কি তাদের নতুন ‘নমনীয়’ সীমান্তনীতি কার্যকর হচ্ছে না? সহজে বললে, যতদিন ‘চোরাচালানিরা’ ব্যবসায়ী [পড়া যায় ‘ঠক খাওয়া ক্রেতা’] হয়ে উঠছে না ততদিন পর্যন্ত কি তাদের জানের দাম নাই?
বিএসএফ যাকেই মারে, তাকেই চোরাচালানি বলে চালিয়ে দেয়। মুশকিল হল, বিএসএফের চোখে ব্যবসায়ী হয়ে উঠতে আমাদের আর কতদিন বাকি, এটা সম্ভবত উইকিলিক্সের কোনো কেবল থেকে আমরা জানতে পারছি না।

সূত্র: 
১. উইকিলিক্সের কেবল
২. বিএসএফের হত্যানামা
৩. ট্রিগার-হ্যাপি


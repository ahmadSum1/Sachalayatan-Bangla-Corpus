আমাদের গাড়ির ইতিহাস ও আরেকটা



আমাদের গাড়ির ইতিহাস
হওয়ার কথা ছিল গ্যারেজ। দুর্দিনে ভাড়া দেয়া হল। দুইঘর। গাড়ি কেনা হল না। আমাদের পৈত্রিক বা পিতামৈহিক ব্যবসা ভাল যাচ্ছিল না। চাচাদের ভাগাভাগি, চাচিদের রাগারাগি, আমরা ছোটরা নীরব দর্শক। এর মধ্যে একদিন একজন বলল বড় হয়ে সে কোক কম্পানিতে চাকরি নিবে। সে ভাবত কোক ভাল। আব্বা ভাবল চাকরি ভাল। সহ্য হল না। অনেক পিটানি খেল সে। তারপর আর চাকরির নাম করেনি। আজও। আব্বা অবশ্য জানত ব্যবসা যে খুব ভাল তাও না। কিন্তু পৈত্রিক।
গ্যারেজঘরে এক ভদ্রলোক, তার স্ত্রীর সংসার। বাচ্চাকাচ্চা দেখিনি। ছিল না মনে পড়ে। ভদ্রলোক সারাদিন কোথায় কোথায় থাকত। ফিরতেও রাত। স্ত্রী হয়ত অসুস্থ। বিছানাতেই থাকত প্রায়। মহিলা রান্না করত না। কারণ রান্নাঘর ছিল না। একটা ষাট পাওয়ারের বাল্ব আর একটা রেডিও ছিল ঘরে। শেষটায় কিছু না কিছু চলত অল্প আওয়াজে। সবই ধারণা থেকে বলা।
একদিন সেই রেডিওটাই খারাপ হল। শুক্রবার দিন। লোকটা একটা মোড়া নিয়ে বাইরে আসল। ভিতরে গেল। একটা টুল নিয়ে বাইরে আসল। ভিতরে গেল। একটা ক্যারম বোর্ড নিয়ে বাইরে আসল। বোর্ডটা টুলের উপর রাখল। তারপর ভিতরে গেল। রেডিও নিয়ে আসল। ক্যারমবোর্ডের উপর রেডিওটা রেখে খুলল। খুলল, তারপর আর জোড়া লাগাতে পারল না।
কয়েকদিন পরে বিকালে ক্রিকেট খেলতে গিয়ে বলটা চলে গেল গ্যারেজঘরে। মহিলা বিবশ শুয়ে আছে। মিশরের মমির মত। ফারাক সে জীবিত। এবং ফর্সা। মাথার কাছে টেবিল থেকে একটা কমলা নিল। কষ্ট করেই হাত বাড়াল। হাসল। বলল, বাবু কমলা খাবে? খাও না। আমি বলটা নিয়ে ফেরত আসলাম কেবল। মহিলার চেহারাটাও ঠিক মতো দেখি নাই। কারণ ভয়। ছোটবেলায় সবকিছুকেই খুব ভয় পেতাম।
তারপর একদিন আব্বা একটা সবুজ পাবলিকা নিয়ে আসল। আমরা বৃষ্টি কাদায় খেলছিলাম। শুধু গ্যারেজঘরের ভদ্রলোক তখন খুব মন খারাপ করে সারাদিন বসে থাকল। কোথাও গেল না। বিকালে একটু গেল। তারপর একটা ভ্যানগাড়ি নিয়ে চলে গেল, একদম যা ছিল। যা যা ছিল, ছোটবেলার প্রচুর অস্পষ্ট স্মৃতির মতন। পাবলিকা গাড়ি ঢাকার রাস্তায় দেখা যায় না এখন। ছোটবেলার প্রচুর অস্পষ্ট স্মৃতির মতন।
 
 
 
ফরিদের চিকিৎসা
ফরিদের দুই মেয়ে। স্ত্রী। ছোট সংসার। স্বাভাবিকভাবেই চলতে চলতে একদিন ভেঙে গেল। বরখাস্ত। বেতনে বকেয়া নাই, বোনাস সময়মতন পাওয়া গেছে, কারখানা লাভে, তারপরও একদিন ফ্লোর ম্যানেজারকে বেঁধে পিটান হল। কারণ সামান্য। আজকে না বলি।  কিন্তু ফরিদের চাকরি চলে গেল। এরপর গেল স্ত্রী। দুই মেয়ে। ছোট সংসার।
তারপর এই ফরিদ, দেখ কী অদ্ভূত বিষয়, রাস্তা পার হবে, তা না হয়ে ওভার ব্রিজ থেকে পড়ে গেল। ওভারব্রিজে হাজার হাজার লোক আসে যায়। ফরিদ ঝুপ করে পড়ে গেল ক্ষয়ে যাওয়া পাটাতন গলে। বেঁচে গেলেও সপ্তাহখানেক হাসপাতালে। সরকারিতে। নাগরিক যতটুকু ভাগে পায়, পুরোটা না হলেও কম পেল না। এক পা খোঁড়াতে খোঁড়াতে হাসপাতালের দরজায় এসে অনেকক্ষণ দাঁড়িয়ে ছিল। সিএনজি অটোরিকশা ভাড়ায় চালিত। অনেক দামাদামি করে বাড়ি পর্যন্ত গেল। প্রদাহ।
সন্ধ্যায় একজন এনজিও আসল। খাতায় লিখল বিষয়গুলো। সামান্য নয়। চিকিৎসা সুবিধা নয়। সুযোগ নয়। অধিকার। আপনি কতটা পেলেন। এনজিও চলে গেল। পরদিন সকালেও আরেকজন এনজিও আসল। খাতায় লিখল বিষয়গুলো। সামান্য নয়। দেশে শ্রম আইন ঠিক মতো মানা হচ্ছে কী? তারপর দুপুরে খাবে কী এই ভাবতে ভাবতে ফরিদ দোকানে আসল। দোকানে অনেক মাছি।
এরপর একজন সংবাদপত্র আসল। আসলে সংবাদপত্র কি যুব মন্ত্রনালয় কি প্রাইভেটাইজেশন বোর্ড, ফরিদের সামান্যই যায় আসে। সে সকাল থেকে বটিতে ধার দিচ্ছে। সংবাদপত্র খাতা খোলে। প্রতিদিন নতুন নতুন প্রশ্ন। প্রশ্নে প্রশ্নে ঘুম আসে তার। অথচ রাষ্ট্র, তার কারখানার এক লিডার বলেছিল, সব করবে, সব। কারখানার আরেক লিডার বলেছিল, ভাইসব, সাম্রাজ্যবাদীরা একদিন আপনার ঘরের বৌকেও মিনিপ্যাকে করে বেঁচে দিবে। 
তাই এইসব অন্তরালের রক্তক্ষয় ও বেদনানাশকবিজড়িত সকাল-সকাল একজন নিরীহ পেটেভাতে থাকা জরিপকারীকে কোপ মেরে, তাও শালার মাথায় লাগে নাই, পায়ে লাগল, বদরাগী ফরিদ ছুটতেই থাকল। রাষ্ট্র সব করবে সব। আর যদি কিছু না করে, আমরাই রাষ্ট্র করব মায়রেবাপ। তারপর দেখ, ঠিকই কিন্তু রাষ্ট্র হল: আইনকে ফাঁকি দিতে পাগলের ভান করে বেঁচে যাচ্ছে ফরিদ নাগরিক।  
 
--- 
 
ছবির সূত্র


জামাতের ম্যানিফেস্টো নিয়ে নষ্ট সকাল 



১/
জামাতের নির্বাচনী ইশতাহারে অ্যান্টি-বাসফ্লেমি আইন করার কথা বলা হয়েছে। সংবাদ মাধ্যম জানাচ্ছে ‘কেন [অ্যান্টি] ব্লাসফেমি আইনের প্রয়োজন’ এমন প্রশ্নের সরাসরি জবাব না দিয়ে মতিউর রহমান  নিজামী বলেছেন দেশে বাসফ্লেমি আইন না থাকায় তসলিমা নাসরিন ও দাউদ হায়দারকে দেশের বাইরে থাকতে হচ্ছে। 
আমরা এর তিনরকম অর্থ করতে পারি : 
১. দেশে  ওই আইন আগে থেকেই থাকলে নাসরিন ও হায়দার আইনের প্রতি শ্রদ্ধাশীল / ভীত হয়ে এমন কিছু করা থেকে বিরত থাকতেন যাতে ঐ আইনের আওতায় শাস্তি পেতে হত না
২. দেশে ওই আইন থাকলে নাসরিন ও হায়দারকে দেশেই যথোপযুক্ত শাস্তি দেয়া যেত, যা তাদের নির্বাসিত জীবনের চেয়ে বেশি শক্ত/শাস্তিমূলক
৩. দেশে ওই আইন থাকলে নাসরিন ও হায়দারকে দেশেই যথোপযুক্ত শাস্তি দেয়া যেত, যা তাদের নির্বাসিত জীবনের চেয়ে কম শক্ত/শাস্তিমূলক 
৩ টিকেই ধর্তব্যের মধ্যে আনলে একথা স্পষ্ট অ্যান্টি-ব্লাসফেমি আইন কোনো না কোনো ধরণের শাস্তি নিশ্চত করে। এই শাস্তি কী প্রকৃতির সেটি আপাতত স্পষ্ট নয়। কিন্তু কওমি দুনিয়ায় শাস্তিটি যাবজ্জীবন বা মৃত্যুদন্ডের কম নয়। তাই আমরা বুঝে নিতে পারি - জামাত ই ইসলামী নামের দলটি রাষ্ট্রক্ষমতায় এলে উপরের ‘অভিযুক্ত’ দু্ই ব্যক্তিকে হয় বিরত নয় মৃত অবস্থায় পাওয়া যেত। কিন্ত তা হয় নি। ফস্কে গেছে । এই ‘ফস্কে যাওয়া’র আক্ষেপ এতদিন পরে কেন? 
লক্ষ্য করলে দেখা যাবে, জামাতকে সাম্প্রতিক সময়ে এমন কিছু নিয়ে সরব হতে দেখা যায়নি যা রাষ্ট্রোনুমোদিত আইনকাঠামোর বাইরে পরতে পারে। তবে কি জামাত, একটি কেন্দ্রীয় রাজনৈতিক দল হিসেবে, আচরণ ও বিচরণে গৃহপালিত হয়ে পড়েছে? অবশ্যই নয়। তাদের একধরণের স্ট্র্যাটেজিক লোকেশন চেঞ্জ হয়েছে মাত্র। উদাহরণ হিসেবে বলা যায় এ মুহুর্তে যে কয়েকটি উগ্রবাদী গোষ্ঠী তাদের বিচারে ধর্মদ্রোহীর শাস্তি ঘোষণা করেছে তাদের মধ্যে আঞ্জুমানে আল বাইয়্যিনাত অন্যতম। এরা শাস্তি ‘দাবি’ করার আগেই ‘ঘোষণা’ করে থাকে। কিন্তু সেটা বিষয় নয়। বিষয় হচ্ছে, এদের মুখপত্র আল-ইহসান নামক পত্রিকায় খুব ঘটা করে রাজাকারদের গালাগালি করা হয়ে থাকে। বেশিরভাগ সময়ই অপ্রাসঙ্গিকভাবে। অতএব আমরা বুঝে নিতে পারি, আল-বাইয়্যিনাতের ‘নৈতিক’ অবস্থান জামাতের বিরুদ্ধে - আমাদেরকে এমনটাই বোঝানোর চেষ্টা করা হচ্ছে। এই বোঝানোটায় লাভটা আল-বাইয়্যিনাতের নয়, জামাতের। কারণ, রাষ্ট্রোনুমোদিত আইনকাঠামোর বাইরে যেকোনো তৎপরতার সাথে নিজেদের অ-সংশ্লিষ্টতার প্রমাণ করা এমুহুর্তে জরুরী মনে করছে জামাত। এমনকি শিবিরকেও ‘সচেতন ছাত্র সমাজ’ বা এই জাতীয় অন্য ব্যানারে অ্যান্টি-ব্লাসফেমি ক্যাম্পেইন (যার মধ্যে মিটিং-মিছিল থেকে শুরু করে শারিরীক আক্রমণ বা প্রকাশ্যে হত্যার হুমকি অন্তর্ভুক্ত) চালাচ্ছে।  
সুতরাং অ্যান্টি-ব্লাসফেমি তৎপরতাগুলোকে (যা বেনামে জামাতপোষিত সংগঠনগুলো চালাচ্ছে) রাষ্ট্রোনুমোদিত আইনকাঠামোর মধ্যে নিয়ে আসার লক্ষ্যেই অ্যান্টি-ব্লাসফ্লেমি আইন প্রয়োজন। নিছক ফস্কে যাওয়ার আক্ষেপ থেকে বোধয় নয়। জামাতের রাজনৈতিক অ্যাপ্রোচে এই পরিবর্তন গত এক দশকের। রগ-কাটা রাজনীতি থেকে জামাত নিজেকে খুবই সাফল্যের সাথে আলাদা করেছে। কিন্তু রগ-কাটা বন্ধ হয়নি। নানা ভাবে নিজের আইনসিদ্ধ অবস্থানকে শক্ত করেছে তারা। সর্বশেষ রাজনৈতিক নিবন্ধনের সময় বাংলাদেশের সংবিধানের সাথে ‘সমন্বয়’ করে সংশোধন করেছে তাদের দলীয় গঠনতন্ত্র। এবং তারই ধারাবাহিকতায় এসেছে এই জামাতের ‘নির্বাচনী ম্যানিফেস্টো’। এখানে এমুহুর্তে বৈধ নয় এমন অন্তত দুটি রাষ্ট্রোনুমোদিত আইনকাঠামোবহির্ভুত কার্যকলাপের বৈধতার কথা বলা হয়েছে। একটি অ্যান্টি-ব্লাসফেমি (অ্যান্ট-ব্লাসফেমির আওতায় শ্রেণীশত্রুবিনাশ, যেমন কবি হায়দার, ঔপন্যাসিক নাসরিন, সাংস্কৃতিক গোষ্ঠী উদীচি), যা নিয়ে এতক্ষণ বলা হলো, অন্যটি আরো বেশি মনযোগের দাবি রাখে - বিশ থেকে ত্রিশ বছর বয়সী সকল বাংলাদেশী নাগরিকের বাধ্যতামূলক সামরিক (সমর = জঙ্গ) প্রশিক্ষণ। 
জামাতের এই মনুষ্যরচিত আইন অভিমুখি অ্যাপ্রোচের দুটো প্রধান কারণ হতে পারে।
১. বিশ্বজুড়েই জঙ্গিবাদী মাদার অর্গানাইজেশনগুলো তাদের বেনামী স্প্লিন্টার গ্রুপগুলোর মাধ্যমে আউটসোর্সিংয়ে যাচ্ছে। এতে লাভ, বিশ্বপুঁজির যে অবকাঠামো তারা ব্যবহার করে থাকে (আফিম কিংবা একে৪৭এর লেনদেন, ব্যাংকিং, এভিয়েশন ইত্যাদি) সেটি নির্বিঘ্নে ব্যবহার করা তাদের পক্ষে সম্ভব হয়। তারপরও তারা সমস্যায় পড়ছে না তা নয়। দুদিন আগেই পাকিস্তানভিত্তিক জামাত উদ দুআর ব্যাংক অ্যাকাউন্ট ফ্রিজ করা হয়েছে। কিন্তু তারপরও সেফ-সাইডে থাকাটা কোনো একভাবে দরকারি।
২.গণতান্ত্রিক পদ্ধতির মধ্যেই ঘাপটি মেরে থাকা। এই ট্রোজান হর্স স্ট্র্যাটেজি ধর্মনিরপেক্ষ তুরস্কের মতো দেশেও কাজে দিয়েছে। ফান্ডামেন্টালিজম, ন্যাশনালিজম আর মিলিটারিজমের ‘প্রত্যাশিত’ সমন্বয় কেমন সেটি তুরস্কের এখনকার ‘নির্বাচিত’ প্রধানমন্ত্রী রেসিপ তাঈপ এরদোগানের একটি কবিতা থেকে বোঝা যেতে পারে - (বাহুল্য হলেও এখানে দিয়ে দিলাম)
মসজিদগুলো আমাদের ব্যারাক
গম্বুজগুলো আমাদের হেলমেট
মিনারগুলো আমাদের বেয়োনেট
বিশ্বাসীরা আমাদের সেনা
এই পবিত্র সেনারা আমার ধর্মরক্ষক
সর্বশক্তিমান আমদের পথ আমাদের গন্তব্য
আমাদের পরিণতি শাহাদত
কামাল আতাতুর্কের তুরস্কে আজ এই ব্যক্তিটিই সরকারপ্রধান।
২/
জামাতের ম্যানিফেস্টো নিয়ে এই দুহাজার আট সালে এসে একটা পুরো সকাল আমাকে খরচ করতে হচ্ছে – এই নিয়ে একটা চিনচিনে মনোবেদনা হওয়ার পর লেখাটা থামিয়ে দেয়ার ইচ্ছা হচ্ছে। কিন্তু যে কোনো জায়গায় এটা শেষ করাও যাচ্ছে না । তাই এর একরকম উপসংহার ভেবে রেখেছিলাম। এখন আরেকভাবে শেষ করতে ইচ্ছা হচ্ছে। প্রথমে ভেবে রাখা উপসংহারটি তাড়াহু09ড়ো করে দিয়ে দিচ্ছি। গত কাল টিভিতে দেখলাম জামাতের আমীর মতিউর রহমান নিজামী বলছেন ‘ইংল্যান্ডেও ব্লাসফেমি আইন আছে যেখানে, সেখানে বাংলাদেশে এই বিষয়টি নিয়ে ওভারসেনসিটিভ কেন’? এই মন্তব্যটিকে জামাতের বৈধতামুখী রাজনৈতিক অ্যাপ্রোচের নির্লজ্জ উন্মোচন বলে চিহ্নিত করতে পারি। এখানে ব্রিটিশ সাম্রাজ্যবাদের পক্ষে সাফাই গাইতে নয় বরং জামাতী মিথ্যাচারের নমুনা হিসাবে কয়েকটি তথ্য দিতে চাই। 
-এবছরের আট জুলাই ব্রিটেন ও ওয়েলসের কমন ল থেকে ব্লাসফেমি পুরোপুরি বাতিল করা হয়েছে।
-শেষবার এই অভিযোগ আনা হয় বিবিসিতে প্রচারিত একটি শো-এর রচয়িতার বিরুদ্ধে । থিয়েটারস অ্যাক্ট ১৯৬৮ ও ব্রডকাস্ট অ্যাক্ট ১৯৯০ কে প্রাধান্য দিয়ে ঐ অভিযোগে ব্লাসফেমি আইন কার্যকর করা হয়নি। 
-১৯৭৭ সালে ব্লাসফেমির অভিযোগে শেষবার সফল শাস্তিপ্রদান হয় ১৯৭৭ সালে। শাস্তি ৫০০ পাউন্ড ।
-শেষবার ব্লাসফেমির অভিযোগে ব্রিটেনে কারাদন্ড হয় ১৯২১ সালে।
-শেষবার ব্লাসফেমির অভিযোগে মৃত্যুদন্ড হয় ১৮৪৩ সালে। সম্ভবত এটিকেই প্রামাণ্য ধরছে জামাত ই ইসলামী ।
১৯৭৪ সালে দৈনিক সংবাদের একটি লেখার ‘প্রেক্ষিতে’ দেশত্যাগ করতে হয় দাউদ হায়দারকে। ১৯৯৩ সালে লজ্জা উপন্যাস রচনার ‘প্রেক্ষিতে’ দেশত্যাগ করেন তসলিমা নাসরিন। ১৯৭৪ সালে দেশে গনতন্ত্র ছিল, ধর্মনিরপেক্ষতাও নাকি ছিল। ১৯৯৩ ধর্মনিরপেক্ষতা ছিলনা, কিন্তু গনতন্ত্র নাকি ছিল। আজ ২০০৮ সালে গনতন্ত্র নাই, ধর্মনিরপেক্ষতাও নাই। এই বাস্তবতায় জামাতের ম্যানিফেস্টো নিয়ে একটা সকাল কেন নষ্ট করলাম – আপাতত এটার জবাব খুঁজছি।    


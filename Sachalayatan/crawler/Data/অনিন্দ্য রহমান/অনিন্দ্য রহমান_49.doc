দেখাও যে, জারণ বিজারণ যুগপৎ ঘটে



ব্রিজের উপর দুর্বৃত্তের সাথে ধস্তাধস্তির কোনো পর্যায়েই শক্ত মাটিতে পতন আমার আশঙ্কায় ছিল না। অথচ তাই হল। বড় বড় বাতিগুলো ব্রিজের উপর সুদূরগামী নৈশকোচকে পথ দেখায়। তলার খোঁজ নাই। অন্ধকার অংবং খেলছে। আর শক্ত শীতল মাটি। গোঙাতে গোঙাতে বললাম - জেগে থাকো - সভ্যতায় ফিরতে হবে। আসা যাওয়ার এই রাস্তায় ফেরা তো অবশ্যই যায়। দুর্বৃত্তসকল ব্রিজের উপর দিয়ে ফেরে। উহারা সংসারগামী।

আমার স্বল্পদৈর্ঘ্য রাজনৈতিক প্রকল্পের ইতি ঘটে। তাৎক্ষণিক। ভাবি, বিগত কয়েকটি বৎসরের শিক্ষকতায় এই একটি প্রকারেরই সাংসারিক দুর্বৃত্ত বৈ কিছু উৎপন্ন হয় নাই। জনাব, জ্ঞান বাটিলে বৃদ্ধি ঘটে। নিশ্চয়ই ঘটে। স্থির করি আর ফিরে যাওয়ার কাজ নাই। হাকিম মাস্টারের পরীক্ষার ফল এসে গেছে। সে পাশ করে নাই। ব্রিজের উপর কয়েকজন আমারই ছাত্র এই ফলাফল জানিয়ে গেল সদ্য। ফলাফলে অফলের ভাগ বেশি।

অতএব কলেজের জমিতে মার্কেটই হল। কলেজ থাকে একটা পিছন দিকে। উভয় স্থাপনায় ক্যারমের হাট বসে। ছেলেদের হস্ত-অক্ষি সমন্বয় উৎকর্ষ লাভ করে। আমি অবশ্য কোনো হাতেই বল পাই না। পারকিনসনের ব্যারাম। মধ্যদুপুরে বাজার হাতে দাঁড়িয়ে। সামান্য বাজার তবুও ওজন। না, বস্তুর ওজন থাকে না, থাকে ভর। ভরের সামাজিক অনুবাদ ভার। ধারণা করি। এই মুহূর্তে সেই ভার লাঘবের নির্লজ্জ আকাঙ্ক্ষায় বিজারিত হই। ভাবি কোনো এক দুর্বৃত্ত এসে বলবে, স্যার ব্যাগটা আমাকে দেন ... 
 


আজকের দেবদাস



রশিদ মিয়া হাসে। কুকুর থাকে তো ঘরে ফারিশতা ঢোকে না। ফারিশতা উচ্চারণটা শুনেই হাসে কিনা বোঝা যায়না। মিঠাস। রশিদের প্রশংসাসূচনা। নসিমার কুকুরটা এই সময় ঝিমাচ্ছে। এই ঘরে ফারিশতা এমনিতেও আসবেনা। আবার হাসি। হেকহেকহেকহেক। কাঁচা সুপারি গলায় আটকে যাওয়ায় থামতে হয়। নসিমার গায়ে বেতফলের খোসার মতো ভঙ্গুর অথচ পরিপাটি কামিজ। সে কৃশকায়া। খোপাটা বড়। খোপটা বড় নয়। একটা ফ্যান ঘটরঘটর করে। কুকুরটা উপরে তাকায়। তারপর আবার নিজের ঠ্যাংয়ে। মালিটোলায় এরচেয়ে ভালো বন্দোবস্ত নাই। বালিশের ওয়ারে লেবু আঁকা কেন, বোঝা যায় না। তবু এই লেবু । সপ্তাহে একবার সে আসে। দুপুর রাত রাত-দুপুর ভোর-সকাল। মালিটোলার খোপে, নসিমার বাঁধা। দারোগার মাজায় জোর নাই। ও দারোগা। নসিমা এইখানে একটা রামথাপ্পড় খাবে। তবু বলবে। তেজ। তারপর চিত্রামহলে নাইটশো। দেখা শো বারবার দেখে সে। বারবার। বারবার। লেবুচিপে তিতা হয়। শেষে তাও হয় না। ভোরবেলা রশিদ চলে যায়। বেতফলের খোসার ওপর কুকুরটা গোল্লা পাকিয়ে শুয়ে থাকে। কুকুরের দিনরাতে ব্যত্যয় নাই। সকালে রোদ কামড় দেয়ার আগপর্যন্ত নসিমা ঘুমায়। ঘুমে তার স্বপ্ন আসে। তার হাতপা সব চিরতার ডালের মতো চিকন হয়ে বেঁকিয়ে যায়। অবশ লাগে। তারপর গায়ে কাঁটা দেয়। কাঁটায় রক্তারক্তি রশিদের গা। রক্তে মাখামাখি। চিরতায় কাঁটা হয়, না মনে পড়ে। কুকুরটা ডেকে দেয় তার মালিককে। অর্থাৎ মালকিনকে। আরো একটা দিন শুরু। স্বস্তি। জুম্মার দিন খদ্দের কম। রশিদ তাকে রিজার্ভ দিয়ে গেছে উপরন্তু । সপ্তাহভর। আর সে দারোগা-টারোগা নয়। নতুন নতুন রডের ব্যবসা তার। ইংলিশরোডে। মালামাল। তার কাছে সোনার ব্যবসা কী লাগে। নিভে যাওয়া মশার কয়েলের ওপর বসে তখনও একটা মশা।
 
নসিমা একদা সৈয়দদের বাড়িতে ঝি। ছোটসৈয়দের কুকুর তার বন্ধু। ছোটসৈয়দের কাছে তো কুকুর যায় না। সিট বললে বসে না। রান বললে দৌড়ায় না। তো, একদিন লাথি মেরে নসিমাকে বের করে দিলে, কুকুরটাও তার পিছু নেয়। কুত্তার বাচ্চা। নসিমার বয়স কত। সাড়ে তের হবে। খোপের মধ্যে ঢোকাল মামা। দূরের না। আপন। কুকুর নিয়ে আদিখ্যেতার জায়গা এইটা না। কিন্তু নসিমাকে কী কারণে অনুমতি দেয়া হয়। সেই থেকে কুকুর আছে। নসিমা বড় হয়। কুকুর বুড়ো। আর দেশে নাকি গণতন্ত্র আসছে।
 
গণতন্ত্রে আবার ভোট-টোট লাগে। নতুন ঝামেলা। তাই নিসার মোল্লা ভালো হওয়ার প্রস্তুতি নেয়। কোঠার মালিক সে। জুম্মার নামাজ শেষে দলবল নিয়ে নিজেই চড়াও হয়। বেশ্যাদের উচ্ছেদ হবে।  চুল ধইরা নামা সবডিরে। দরদ কইরা রাখছিলাম। দরদের ইজ্জত নাই। দরদের ইজ্জত! শব্দটা কানে আসে নসিমার। দুর্যোগের মধ্যেও কৌতুক লাগে। রশিদকে চোখে পড়ে। আজ সেও জুম্মাফেরত সমাজসেবক। নসিমাকে প্রথমটায় চিনতেই চায় না। যেন। কিন্তু আরেক সমাজসেবক নসিমার বুকে একটা বৃত্তাকার মোচর দিতেই রশিদের সব মনে পড়ে যায়। কেরামত ভাই, ছাইড়া দেন। হাত গান্দা কইরেন না। নসিমা তীব্র ঘৃণা নিয়ে ফিরে তাকায়। রশিদ তখন একটা টিনের ট্রাংক বারান্দা দিয়ে নিচে ফেলে। প্রচণ্ড শব্দে কুকুরটা ভয় পায়। সে আশ্চর্য নির্বাক হয়ে যায়। মেয়েদের চিৎকারের কাছে তা কিছুই নয়। ভয়ানক গোলমালের মধ্যে নসিমাকে চটকাতে থাকে কেরামত। এইখানে ব্যবসা করো। ব্যবসা। ব্যবসা করো। ব্যবসা। ব্যবসা করো। ব্যবসা করো। আর কোনো শব্দ বা বাক্য কেরামতের মাথায় আসছে না। একসময় কীভাবে নসিমা ছুটে যায়। কুকুরটাও। রশিদ তখন বড় বাস্তায় গিয়ে নসিমাকে পাকড়াও করে। নসিমার ডান হাতের অনামিকা ভেঙ্গে গেছে। ওটা কোনো মতে কবজির সাথে ঝুলন্ত। আর বাদবাকি রক্তক্ষরণ অন্যত্র। রশিদ তাকে সায়েদাবাদে নিয়ে বাসে তুলে দেয়। কোথায় বাস। কীসের বাস। কেউ জানে না। নসিমাকে কেউ দেখে নাই তারপর।
 
বহুকাল বা অল্পকাল পর। কুকুরটা রাস্তায় রাস্তায় ঘুরতে ঘুরতে একসময় মাথা পাগল। প্রচণ্ড গরমে নিয়ন্ত্রণ হারিয়ে ফেলে। সেরিব্রাল ডিসফাংশন‍। ত্রাস। উল্লল চিত্তবৈকল্য! রডের দোকানের কাছে এসে হঠাৎ পুরনো গন্ধ পেয়ে রক্তে ছলাৎ লাগে তার। রশিদ তখন একটা রডের টুকরা নিয়ে কুকুরটাকে মারতে যায়। রশিদেরও তো বয়স হল। হাত কাঁপে। কুকুরটা কামড়ে ধরে তার অণ্ডকোষ। রশিদ কুকুরটার চোখ বরাবর রডটা ঢুকিয়ে দেয়। কুকুরটারও বয়স হল। অকস্মাৎ সবকিছু ঠান্ডা হয়ে আসে। আলগা হয়ে আসে। আর রক্ত।
 
চিত্রামহলে নতুন ছবি। আজকের দেবদাস। স্ক্রিন প্রিন্টের ব্যানার। শিল্পীরা ট্রাকের পাছায় আঁকে। সমগ্র বাংলাদেশ। কতকিছু বদলাল। গণতন্ত্র। তিন হোটেলে নিসার মোল্লার জমজমাট কারবার। রশিদ ঐসব হোটেলেও গেছে। এক কি দুইবার। কিন্তু ঠান্ডা আর আলগা যন্ত্র দিয়ে পারে নাই। দারোগার মাজায় জোর নাই। ও দারোগা। নসিমার কথা মনে পড়ে। নসিমাকে সে মুক্ত করেছিল।
 
মালিটোলার পাশেই বংশালের নতুন থানা। মোল্লাসাবে তো ভোটে জিতাই খালাস। ওয়ার্ডের দেখভালটা করব কেডায়। রশিদ মেম্বার। এইবার প্রথম। অফিসারের কথা শুনে। প্রত্যেকদিন দুইডাদুইডা পোলাপাইন ধরতে ভাল্লাগেনা। একদিকে দৌড়ায়া আরেকদিকে যায়গা। আপনার পোলাপাইন সবডি। মোল্লাসাবে আইলে তাও কন্ট্রোলে থাকে। রশিদ চুপ করে থাকে। কন্ট্রোলে ক্যামনে রাখি। আগে খাইত ডাইল। রাণিক্ষেতের মুরগির লাহান ঝিমাইতো। এখন খায় ইয়াবা। দৌড়ায়া পারবেন না স্যর। আমি কিছু একটা করতাছি।
 
কিচ্ছু করার নাই। দারোগা। ও দারোগা। পুরান ঢাকার ভিৎরে নয়া ঢাকা হান্দায়া গ্যাছে ...


অসন্তুষ্ট না হওয়ার অধিকার?




শেখ হাসিনার থাকা না থাকায় কার কী আসে যায় জানা নাই, কিন্তু বাংলাদেশের আসে যায়; যারা একমত না, তাদের সাথে তর্কে প্রবৃত্ত হব না। কেবল বিনীতভাবে এই মত দিতে চাই, বৃহৎ বঙ্গের বাঘ এ কে ফজলুল হক থেকে প্রয়াত আহসানুল্লাহ মাস্টারের নবীন পুত্র পর্যন্ত যারাই বাংলাদেশে রাজনীতিবৃত্তি করেছেন শেখ হাসিনা তাদের মধ্যে গণতন্ত্রায়ণের পক্ষে উজ্জ্বলতম নক্ষত্র - তার সভাসৎ যতই তাতে অন্ধকার ঢেলে দিক না। শেখ হাসিনাকে হত্যার চেষ্টা কতবার কারা কারা করেছে সেবিষয়েও পাঠকের জ্ঞানকে খাটো করতে চাই না। ইংরেজি দৈনিকের সম্পাদক থেকে শুরু করে নিখিল-পাকি-পেয়ারা জেনারেল, বাড়িওয়ালা থেকে ফেরিওয়ালা, শেখ হাসিনার মৃত্যুতে কেউ কেউ খুশি হবেন এই আশঙ্কাও করি। তবু আমি শেখ হাসিনাকে অভিশাপ দেয়ার ‘স্বাধীনতা’কে সমর্থন করি। যদিও আমি নিজে এই অভিশাপ দিব না। এমনকি যারা দিবে তাদের বিষয়েও আমার বিশেষ আগ্রহ নাই। শেখ হাসিনার থাকা না থাকায় যোগাযোগমন্ত্রীর কিছু যায় আসবে না, তিনি সকল গণ/অগণতান্ত্রিক সরকারের আমলেই সদানন্দ, স্বৈরাচার কিংবা তার স্ত্রী(গণে)র আদুরে, পীরবাবার আশির্বাদধন্য; শেখ হাসিনার না থাকায়, ছাত্রলীগের তালিকাবাসীদের সাময়িক দুশ্চিন্তার অতিরিক্ত কিছুও হয়ত হবে না; কিন্তু আমি, ব্যক্তি, নাগরিক, দীর্ঘমেয়াদী অন্ধকারের আশঙ্কা করব। এই রচনার বিষয় শেখ হাসিনা নন। এর বিষয় ভিন্ন।

খবরে প্রকাশ, ফেইসবুক স্ট্যাটাসে প্রধানমন্ত্রীর 'মৃত্যু কামনা' করায় জনৈক ব্যক্তির বিরুদ্ধে কেন আইনি ব্যবস্থা নেওয়া হবে না তা জানতে চেয়েছে হাইকোর্ট। আগস্টের ১৮ তারিখ হাইকোর্টের একটা বেঞ্চ স্বপ্রণোদিত রুলে জানতে চেয়েছে, ঐ ব্যক্তির বিরুদ্ধে কেন ফৌজদারি আইনে ব্যবস্থা নেওয়ার নির্দেশ দেওয়া হবে না। দুই সপ্তাহের মধ্যে স্বরাষ্ট্র, পররাষ্ট্র ও শিক্ষা সচিব, পুলিশের মহাপরিদর্শক ও জাতীয় নিরাপত্তা গোয়েন্দা সংস্থার (এনএসআই) মহাপরিচালককে রুলের জবাব দিতে বলা হয়েছে।  
২.
ফরাসি তাত্ত্বিক মিশেল ফুকোর সাথে যাদের পরিচয় ঘটে থাকবে তারা জানেন যে, ফুকো আরও নানান কিছুর মধ্যে প্রস্তাব করেছেন, কোনও বক্তব্যকে আইনী মর্যাদা পেতে হলে তাকে অন্তত পাগলের ‘প্রলাপ’ হলে চলবে না। এর অর্থ আইনী কাঠামোতে সকল কিছুই ‘ধর্তব্য’ নয়। সুতরাং আইন কোনটা ধরে কোনটা ধরে না সেটা অনির্দিষ্ট থাকে না। 
ফেইসবুকের পুরাতন ব্যবহারকারীরা স্মরণে আনতে পারেন যে, আদিতে ফেইসবুক স্ট্যাটাস বর্তমানের ন্যায় ছিল না। তখন এর কাঠামো ছিল এমন: দবিরউদ্দিন is + (এই অংশ দবিরউদ্দিন কর্তৃক পূরণীয়)। অর্থাৎ ইংরেজি বাক্যের দাবি মোতাবেক দবিরউদ্দিনের স্ট্যাটাস দাঁড়াতে পারে এইরকম:  দবিরউদ্দিন is lonely, বা এইকরকম: দবিরউদ্দিন is going to hospital, ইত্যাদি। ২০০৭ এর ডিসেম্বরে এই পদ্ধতি উঠে যায়। অর্থাৎ সেযাবৎ স্ট্যাটাসে ফেইসবুকে ব্যবহারকারী তার ‘অবস্থা’র ‘তথ্য’ জানাতে পারতেন। স্পষ্টতই ঐ স্ট্যাটাস একটা ‘দাবী’মাত্র, সত্য অ্যালিবাই (অর্থাৎ অন্যত্র থাকার প্রমাণ) হিসাবে দাখিলযোগ্য না। ২০০৭ এর ডিসেম্বরে  কাঠামো থেকে is খসে পড়ার পর, ফেইসবুক স্ট্যাটাস বিচিত্র প্রকৃতির বাক্যের জন্য উন্মুক্ত হয়ে পড়ে। কিন্তু এই পর্যায়েও, দবিরউদ্দিন ফেইসবুক কর্তৃপক্ষ দ্বারা অনুশাসিত হন। স্ট্যাটাস লিখার জায়গায় তখন এই প্রশ্ন লিখা থাকত: what are you doing right now?। দবিরউদ্দিন লিখতে পারেন I eat rice ধরণের কিছু। সুতরাং এইবার সরাসরি অ্যালিবাই লিখার আহ্বান, যদিও এটাও খুব সম্ভব আইনী ধর্তব্যের মধ্যে পড়ে না। ২০০৯ এর মার্চে প্রশ্নটা ঘুরে হয়: what’s on your mind? পরিস্থিতি পাল্টায়। মাথার কথা মাথায় থাকলে আইনের মাথাব্যথা নাই। কিন্তু লিখিত হয়ে গেলে, তা প্রকাশিত। লাতিন আইনের আপ্তবাক্য অনেকেরই জানা, actus non facit reum nisi mens sit rea- অপরাধের সংঘটনমাত্রেই ব্যক্তি দোষী সাব্যস্ত হয় না, যদি না তার মানসিকতাও দুষ্ট থাকে। অতএব ধীরে ধীরে আইনী ধর্তব্যের মধ্যে ফেইসবুকের প্রবেশ সুগম হয়। কিন্তু ব্যক্তির আত্মপরিচয়ই যেখানে প্রশ্নাতীত না, সেখান তার স্ট্যাটাস আদালতে দাখিলযোগ্য হয় কি? এবং সমধিক গুরুত্বপূর্ণ প্রশ্ন: যখন অ্যালিবাই হিসাবে একটা স্ট্যাটাস ধর্তব্যের বাইরে থাকে, তখন দুষ্ট মানসিকতার প্রমাণ হিসাবে একে ধর্তব্যে নেয়া যায় কি? 
ফেইসবুকের স্ট্যাটাসকে বাংলাদেশের উচ্চ আদালত ধর্তব্যের মধ্যে নিয়েছে এই নিয়ে অবশ্য দ্বিমত নাই।
৩.
তথ্যপ্রযুক্তির (ডিসকোর্স) ও আইনের (ডিসকোর্সের) মধ্যকার বিনিময়ের একটা বিদেশী উদাহরণ লক্ষ্য করা যাক।
বিলাতে ২০১১ সালের আগস্টে যে দাঙ্গা হয়, সেই ঘটনার সোশাল মিডিয়া হোতাদের (social media ringleaders) দুইজনকে চারবছরের কারাদণ্ড দেয়া হয়। এতে রক্ষণশীলরা খুশি হন নাই, আরো কড়া শাস্তি দাবি করেছেন। লিবারেলরা বলেছেন, শাস্তি দেয়ার চেয়ে বুঝিয়েসুঝিয়ে লাইনে আনতে হবে। প্রধানমন্ত্রী বলেছেন ‘নৈতিক অবক্ষয়’। কিন্তু ফেইসবুকের ‘বেআইনী’ ব্যবহারের সম্ভাব্যতাকে প্রশ্ন করেন নাই। তাদের মধ্যে এই এক মিল। অন্যদিকে বিলাতের আইনশৃঙ্খলা বাহিনী স্মার্টফোন ব্ল্যাকবেরির উপর খাপ্পা। ব্ল্যাকবেরি তাদের অগম্য - সেকারণে এই যন্ত্র দাঙ্গাকারীদের কাজ সহজ করে। যন্ত্রটার উৎপাদক অবশ্য সার্বিক সহায়তা দিতে চায়। এমআইফাইভ তৎপর হয় স্মার্টফোনের বার্তা ‘উন্মুক্ত’ করবার কাজে। অর্থাৎ সোশাল মিডিয়ার অপরাধ সংঘটন ও সংগঠনের সম্ভাব্যতা স্বীকৃতি পায়। অথচ এই বিলাতেই মোবাইলে ‘ব্যক্তিগত’ বার্তা উন্মোচনের দায়ে মার্ডকরাজের ট্যাবলয়েড ‘নিউজ অফ দ্য ওয়ার্ল্ড’ বন্ধ হয়ে যায়। এবং আরো আগে, যদি কারও মনে থাকে, বিলাতসহ পশ্চিমের বড়লোক দেশসমূহে বহুলপ্রশংসিত হয় ‘আরবী বসন্ত’খ্যাত গণবিক্ষোভে সোশাল মিডিয়ার ‘চমৎকার’ ব্যবহার । এই সকল ঘটনা আমাদের একটাই প্রশ্নে মুখে দাঁড় করায়: কখন ব্যক্তিগত তথ্য আর ব্যক্তিগত থাকে না?
অর্থাৎ দবিরউদ্দিন যখন একটা স্ট্যাটাস দেন তিনি সেটার অভিগম্যতা অর্থাৎ কে পড়বেন কে পড়বেন না সেটা নিয়ন্ত্রণ করেন। এটাই ব্যক্তিগত থাকার বিষয়। স্বরাষ্ট্র, পররাষ্ট্র ও শিক্ষা সচিব, পুলিশের মহাপরিদর্শক ও জাতীয় নিরাপত্তা গোয়েন্দা সংস্থার (এনএসআই) মহাপরিচালকের পক্ষে দবিরউদ্দিনের স্ট্যাটাস জানার জন্য কোনো না কোনো আইন দ্বারা অনুমতিপ্রাপ্ত হতে হবে। কিন্তু আমরা দেখেছি, বিলাতে যেমন, ব্যক্তিগত তথ্য কখন আর ব্যক্তিগত থাকে না তার সিদ্ধান্ত নিবে কেবলমাত্র রাষ্ট্র। সুতরাং তর্কটা ভিন্ন মাত্রা পায়। রাষ্ট্র ব্যক্তি-মতের গোপনীয়তা ভঙ্গ করতে পারে। এবং রাষ্ট্র বাকস্বাধীনতাসহ নাগরিকের বিবিধ মৌলিক অধিকার রদ করার ক্ষমতাও পায়। কেন পায়? 
৪.
একদা আমাদের দেশে যেভাষায় আইন উৎপাদিত হত সে ফার্সিতে ‘জমিয়তবস্তি’ বলে কিছু একটা টার্ম লভ্য বলে শুনি। জমিয়তবস্তি ফৌজদারি অপরাধ। শব্দটার মূলে জমায়েত, অর্থ অবৈধ সমাবেশ। আইনের চোখে অপরাধ যদিও জমায়েত পাকানো না, গিয়ানজাম পাকানো। ইংরেজদের বিশ্বভাষায় সোশাল নেটওয়ার্কিংয়ের শব্দদ্বয়ে বাংলা কেউ সামাজিক যোগাযোগ বলতে চাইলে বলবে তাতে আমাদের কারও কারও আপত্তি নাই। কিন্তু সোশাল নেটওয়ার্কিং ধরণের কর্মকাণ্ডের ফৌজদারি আইনের আওতায় আসা যখন কেউ ঠেকাতে পারে নাই তখন ‘অবৈধ’ সোশাল নেটওয়ার্কিংয়কে ‘ইন্টারনেটে জমিয়তবস্তি’ বললে অনেক ভুল হয় কি?
সোশাল নেটওয়ার্কিং আমাদের দেশে নবীন। আমাদের দেশের সংবিধানের বেশীরটাই পুরাতন। আইনের প্রায় সবটাই আরও পুরাতন। তাহলে ফেইসবুকাদি ক্ষেত্রে সামাজিক জমিয়তবস্তি বিষয়ে আইন কী ভাষায় কথা বলবে? উত্তর নানা কিছু হতে পারে। দুইপক্ষে দুইপক্ষের ভাষা আয়ত্ব করতে পারে। এই কাজ একপক্ষে করলেও  চলে যায়। কেউ কারও ভাষা শেখার প্রয়োজন বোধ না করলে দোভাষী রাখলে চলে। কিন্তু কেউ কারও ভাষা আদৌ শুনতে না চাইলে সেটাও করতে হয় না। তখন নিজের ভাষায় বলে যাওয়াই পথ। 
আদালত নিঃসন্দেহে ফেইসবুকাপেক্ষা সার্বভৌম (more sovereign প্রস্তাবটা অর্থপূর্ণ কি?)। সুতরাং আদালত আদালতের ভাষায় ফেইসবুক ব্যবহারকারীর আচরণের ব্যাখ্য চেয়েছে;  ফেইসবুক ব্যবহারকারীর কাছে না, নির্বাহী বিভাগের নিকট। আমাদের দেশের সাম্প্রতিক এই ঘটনার তুল্য পূর্বে দেখা যায় নাই। তবে ভবিষ্যতে আরও যাবে ধারণা করি। কিন্তু প্রশ্ন সেটা না।
৫.
পুরাতন প্রশ্নে ফিরত যাই। রাষ্ট্র বাকস্বাধীনতাসহ নাগরিকের মৌলিক অধিকার রদ করার ক্ষমতাও পায়। কেন পায়? 
অনর্থ এড়াতে প্রথমেই বলে নেয়া ভাল আমাদের দেশের সংবিধান একক নাগরিককে অনেক অধিকারই দেয়, কিন্তু একক নাগরিকের ঐ অধিকার জনস্বার্থ খর্ব করলে কিছুই দেয় না। দেয়া সম্ভব না ও উচিৎ না বলেই আমাদের কারও অভিমত। 
জমায়েতের কথা যদি বলি জমায়েতে বা সমাবেশের অধিকার স্বাধীন চলাফেরার অধিকারের সাথে সম্পর্কিত। সংবিধানের ৩৬ সংখ্যক অনুচ্ছেদে লিখিত: ‘জনস্বার্থে আইনের দ্বারা আরোপিত যুক্তিসংগত বাধানিষেধ-সাপেক্ষে বাংলাদেশের সর্বত্র অবাধ চলাফেরা, ইহার যে কোন স্থানে বসবাস ও বসতিস্থাপন এবং বাংলাদেশ ত্যাগ ও বাংলাদেশে পুন:প্রবেশ করিবার অধিকার প্রত্যেক নাগরিকের থাকিবে।’ সুতরাং জনস্বার্থ শব্দটার সাথে যাদের সাংবিধানিক আবহাওয়ায় পরিচয় নাই, তাদের পরিচয় হল। পূর্বে বলেছি মোটের উপর আইন সংবিধানের চেয়ে পুরাতন। দেখেন, ফৌজদারি কার্যবিধি ১৮৯৮, যার প্রসিদ্ধ ১৪৪ ধারায় বলে (পূর্বোক্ত) গিয়ানজাম-পাকানো-ধরণের জমায়েত ঠেকাতে নাগরিকের অবাধ চলাফেরায় বাধা দেয়া আলবত যাবে।
৬.
ফেইসবুক ব্যবহারকারীর ফেইসবুকে ‘বলা’ একটা বক্তব্য বিষয়ে আদালতের ব্যাখ্যা চাওয়ার কথা শ্রবণমাত্র প্রথমেই এই জিজ্ঞাসা হাজির হয় যে, বাকপ্রকাশের যে স্বাধীনতা আমাদের দেশের সংবিধানে স্বীকৃত তার আওতায় আলোচ্য ফেইসবুককাণ্ড কীভাবে অর্থ অর্জন করবে? সংবিধানের ৩৯সংখ্যক ধারা স্বাধীন মতপ্রকাশের স্বাধীনতাকে স্বীকৃতি দেয়। তাতে ঐ ৩৬সংখ্যক ধারার অনুরূপই লিখিত যে, ‘মৌলিক অধিকার’ হিসাবে নাগরিক ও সংবাদপত্রসমূহের মত ও ভাব প্রকাশের স্বাধীনতার নিশ্চয়তা রাষ্ট্র দিবে তবে “রাষ্ট্রের নিরাপত্তা, বিদেশী রাষ্ট্রসমূহের সহিত বন্ধুত্বপূর্ণ সম্পর্ক, জনশৃঙ্খলা, শালীনতা বা নৈতিকতার স্বার্থে কিংবা আদালত-অবমাননা, মানহানী বা অপরাধ, সংগঠনে প্ররোচণা সম্পর্কে আইনের দ্বারা আরোপিত যুক্তিসঙ্গত বাধানিষেধ- সাপেক্ষে”। উল্লেখ্য এই ‘সাপেক্ষতা’ গোটাটাই বাংলাদেশ রাষ্ট্রের আবিষ্কার না। জাতিসংঘও মনে করে সর্বত্র মত প্রকাশের অধিকার সংরক্ষিত তবে অপরের অধিকার বা জনস্বার্থ খর্ব হয় এমন পরিস্থিতি না ঘটালে (মানবাধিকার বিষয়ক সার্বচজনীন ঘোষণা ১৯৪৮)।
আমাদের সংবিধানের আলোকে নূতন আইন হয় না তাও তো না। প্রসঙ্গত দেখেন তথ্য ও যোগাযোগ প্রযুক্তি আইন, ২০০৬ ( ২০০৬ সনের ৩৯ নং আইন )। এই আইনের দুই ধারার (৪৬নং ও ৫৭নং) বিরুদ্ধে  রিট হয়, রিটের শেষ খবর আমার কাছে নাই। আপাতত ৫৭ নং ধারা লক্ষ্য করি। 
৫৭সংখ্যক ধারায় লিখিত: “৫৭। (১) কোন ব্যক্তি যদি ইচ্ছাকৃতভাবে ওয়েব সাইটে বা অন্য কোন ইলেক্ট্রনিক বিন্যাসে এমন কিছু প্রকাশ বা সম্প্রচার করেন, যাহা মিথ্যা ও অশ্লীল বা সংশ্লিষ্ট অবস্থা বিবেচনায় কেহ পড়িলে, দেখিলে বা শুনিলে নীতিভ্রষ্ট বা অসৎ হইতে উদ্বুদ্ধ হইতে পারেন অথবা যাহার দ্বারা মানহানি ঘটে, আইন শৃঙ্খলার অবনতি ঘটে বা ঘটার সম্ভাবনা সৃষ্টি হয়, রাষ্ট্র ও ব্যক্তির ভাবমূর্তি ক্ষুণ্ন হয় বা ধর্মীয় অনুভূতিতে আঘাত করে বা করিতে পারে বা এ ধরনের তথ্যাদির মাধ্যমে কোন ব্যক্তি বা সংগঠনের বিরুদ্ধে উস্কানী প্রদান করা হয়, তাহা ইহলে তাহার এই কার্য হইবে একটি অপরাধ। (২) কোন ব্যক্তি উপ-ধারা (১) এর অধীন অপরাধ করিলে তিনি অনধিক দশ বত্সর কারাদণ্ডে এবং অনধিক এক কোটি টাকা অর্থদণ্ডে দণ্ডিত হইবেন।”
ধারা নং ৫৭এর আওয়তায় শাস্তির উদ্বোধন আমাদের দেশে হয়েছে কিনা জানা নাই। 
৭. 
‘কোন ব্যক্তি যদি ইচ্ছাকৃতভাবে ওয়েব সাইটে বা অন্য কোন ইলেক্ট্রনিক বিন্যাসে এমন কিছু প্রকাশ বা সম্প্রচার করেন’ তাহলে তিনি অপরাধী হবেন যদি সেটা -
(ক) ‘মিথ্যা ও অশ্লীল বা সংশ্লিষ্ট অবস্থা বিবেচনায় কেহ পড়িলে, দেখিলে বা শুনিলে নীতিভ্রষ্ট বা অসৎ হইতে উদ্বুদ্ধ হইতে পারেন’
(খ) ‘অথবা যাহার দ্বারা মানহানি ঘটে’,
(গ) ‘আইন শৃঙ্খলার অবনতি ঘটে বা’ 
(ঘ) ‘ঘটার সম্ভাবনা সৃষ্টি হয়’,
(ঙ) ‘রাষ্ট্র ও ব্যক্তির ভাবমূর্তি ক্ষুণ্ন হয়’ (উৎস পূর্বোক্ত ৫৭ ধারা, তালিকা নিজস্ব)
এখানে আমাদের কারও মনে প্রশ্ন জাগতে পারে মিথ্যা কী? মিথ্যা বলা পাপ কিন্তু অপরাধ কী? অপরাধ হলে, কেবল সাইবারজগতেই? মিথ্যাপরিচয় দিয়ে লোক ঠকানোর কথা যদি আসে তবে সেটা সর্বত্রই অপরাধের ‘মর্যাদা’ পায়, নাকি? অশ্লীলতার সংজ্ঞা নিয়ে তর্ক জগতে অশ্লীলতার সমান পুরাতন। অতএব পরের অংশে মন দেই। “কেহ পড়িলে, দেখিলে বা শুনিলে নীতিভ্রষ্ট বা অসৎ হইতে উদ্বুদ্ধ” হইলে দায় কার উদ্বুদ্ধকারীর? তাহলে নীতিভ্রষ্ট বা অসৎ মানুষের কোনো দায় নাই? নাকি দায় ভাগাভাগি হবে? এইসব প্রশ্ন দার্শনিকচরিত্রের বটে। কিন্তু এই অংশ নিয়ে প্রশ্নসমূহ বাস্তবিক সমস্যারও ইঙ্গিত দেয়। খুব সাধারণ বুদ্ধিতেই বলে, ক-ঙ ধরণের অপরাধের অভিযোগ বাংলাদেশের ফেইসবুক ব্যবহারকারীদের বিরুদ্ধে দৈনিক হাজারবার আনা যায়, দৈনিক। সেই হাজার ‘অপরাধে’র  ‘আইনী ব্যবস্থা গ্রহণে’র  সামর্থ্য বাংলাদেশের নির্বাহী বিভাগের আছে কি?
অনুমান করি, নাই। সুতরাং পাইকারী ব্যবস্থা একরকম উপায় বটে; বাংলাদেশে ফেইসবুক বন্ধই করে দেয়া যায়। অতীতে একবার এমনটা করাও হয়েছিল। তথ্য ও যোগাযোগ প্রযুক্তি আইন, ২০০৬ এরই ধারা নং ৪৬ এর আওতায় ইতিপূর্বে বাংলাদেশে ফেইসবুক বন্ধ করা হয়ে থাকতে পারে। 
৮.
ভুল বুঝে না থাকলে, সংবিধানসিদ্ধ পুরাতন কথাসমূহেরই (“রাষ্ট্রের নিরাপত্তা, বিদেশী রাষ্ট্রসমূহের সহিত বন্ধুত্বপূর্ণ সম্পর্ক, জনশৃঙ্খলা, শালীনতা বা নৈতিকতার স্বার্থে কিংবা আদালত-অবমাননা, মানহানী বা অপরাধ, সংগঠনে প্ররোচণা সম্পর্কে আইনের দ্বারা আরোপিত যুক্তিসঙ্গত বাধানিষেধ- সাপেক্ষে”) পূর্ণ ও সম্প্রসারিত প্রতিধ্বনিমাত্র পাওয়া যায় তথ্য ও যোগাযোগ প্রযুক্তি আইন, ২০০৬ এ। 
৪৬ সংখ্যক ধারা পাঠে আরও পরিস্কার হয়। সেখানে লিখিত: “৪৬।(১) নিয়ন্ত্রক যদি এই মর্মে সস্তুষ্ট হন যে, বাংলাদেশের সার্বভৌমত্ব, অখণ্ডতা, নিরাপত্তা, অন্যান্য বিদেশী রাষ্ট্রের সহিত বাংলাদেশের বন্ধুত্বপূর্ণ সম্পর্ক, জনশৃঙ্খলা ও নিরাপত্তা রক্ষার স্বার্থে বা এই আইনের অধীন দণ্ডযোগ্য কোন অপরাধ সংঘটনের প্ররোচনা প্রতিরোধের জন্য নির্দেশ প্রদান করা সমীচীন ও প্রয়োজন, তাহা হইলে তিনি, লিখিত কারণ উল্লেখপূবর্ক, আদেশ দ্বারা, সরকারের কোন আইন প্রয়োগকারী সংস্থাকে কোন কম্পিউটার রিসোর্সের মাধ্যমে কোন তথ্য সম্প্রচারে বাধা দেওয়ার নির্দেশ প্রদান করিতে পারিবেন। (২) উপ-ধারা (১) এর অধীন কোন আদেশ জারী করা হইলে, উক্ত আদেশে বর্ণিত নির্দেশনা অনুসারে কোন গ্রাহক বা কম্পিউটার রিসোর্স এর তত্ত্বাবধায়ক উক্ত সংস্থাকে কোন তথ্য উম্মোচন (decrypt) করিবার জন্য সকল সুবিধা এবং কারিগরী সহযোগিতা প্রদান করিতে বাধ্য থাকিবেন।”
সংক্ষেপে, জনশৃঙ্খলা ও নিরাপত্তা রক্ষার স্বার্থে সামাজিক যোগাযোগের মাধ্যম বন্ধের এক্তিয়ার রাষ্ট্রের নির্বাহী বিভাগের (নিয়ন্ত্রকের) আছে। এতে সংবিধান ক্ষুণ্ন হয় এমনটা জোর গলায় বলা যায় না। 
৯.
“কেহ পড়িলে, দেখিলে বা শুনিলে নীতিভ্রষ্ট বা অসৎ হইতে উদ্বুদ্ধ” হইলে দায় কার উদ্বুদ্ধকারীর? তাহলে নীতিভ্রষ্ট বা অসৎ মানুষের কোনো দায় নাই? নাকি দায় ভাগাভাগি হবে? এইসব প্রশ্ন দার্শনিকচরিত্রের বটে, ক্ষণিক পূর্বেই লিখেছি।
বাকি আদালত দেখবে। শেষকালে কেবল দার্শনিকচরিত্রের প্রশ্নগুলোর মীমাংসা করার চেষ্টা করি।  ২০০৭ সালের নভেম্বরে  বিলাতের বিখ্যাত বিতর্ক সংগঠন অক্সফোর্ড ইউনিয়ন দাওয়াত দেয় ‘আপত্তিকর’ ইতিহাসবিদ ডেবিড আরউইংকে। সঙ্গে ডানপন্থী রাজনীতিক নিক গ্রিফিন। আরউইং হলকাস্ট ডিনায়ার, উগ্র ইহুদীবিদ্বেষী হিসাবে বিবেচিত। আরউইং মানুষের ভিতরে হিংসা জাগিয়ে তুলবেন এই বিশ্বাস অনেকের মনেই ছিল। নানান স্তরের মানুষের বিক্ষোভের পর (যার মধ্যে বামপন্থী থেকে শুরু করে ইহুদীবাদিরাও ছিলেন), এই দাওয়াত তুলে নেয় অক্সফোর্ড ইউনিয়ন। সেই সময়েই, বিলাতের সেন্সরশিপবিরোধী আন্দোলনের নেতা ব্রেনডান ও’নিল বলেন, “যদিও বা কোনো বক্তব্যকে উস্কানিমূলক বলে সংজ্ঞায়িত করা যায়, তারপরও তাকে সেন্সর করা উচিৎ না।”তার যুক্তি সরল। “মানুষ লেলানো কুকুর না (‘people are not attack dogs’) যে তারা বিতর্কিত জিনিস শুনামাত্রই হিংস্র হয়ে উঠবে।” 
ব্রেনডান সাহেব একটা জরুরি কথা বলেছেন, আমাদের কেউ কেউ মানতে পারেন। “স্বাধীন মত প্রকাশের কোনো সীমা নাই। মুক্ত সমাজের সার কথা হল এই যে, সেখানে কেউই অসন্তুষ্ট না হওয়ার অধিকার সংরক্ষণ করেন না”। ইংরেজিতে আরো ভাল শুনায় “No-one has the right not to be offended: that is the essence of a free society”।


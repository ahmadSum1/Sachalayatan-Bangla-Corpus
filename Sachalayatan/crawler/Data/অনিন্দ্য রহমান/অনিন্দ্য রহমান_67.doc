না ভোটকে না বলুন



তৎকালে যাহা নাই, তাহাও ছিল না, যাহা আছে, তাহাও ছিল না। পৃথিবীও ছিল না। অতি দূরবিস্তার আকাশও ছিল না। আবরণ করে, এমন কি ছিল? কোথায় কাহার স্থান ছিল? দুর্গম ও গম্ভীর জল কি তখন ছিল? তখন মৃত্যুও ছিল না, অমরত্বও ছিল না; রাত্রি ও দিনের প্রভেদ ছিল না। কেবল সেই একমাত্র বস্তু বায়ুর সহকারীতা ব্যতিরেকে আত্মামাত্র অবলম্বনে নিশ্বাস-প্রশ্বাসযুক্ত হইয়া জীবিত ছিলেন। তিনি ব্যাতীত আর কিছুই ছিল না। (ঋগ্বেদ থেকে রমেশচন্দ্র দত্তকর্তৃক অনুদিত)
১/
যখন “না” ছিল, তখন ঈশ্বর ছিল। বিশুদ্ধ “না” কল্পনা করা মানুষের সাধ্যাতীত। অতএব “সেই একমাত্র বস্তু”র, অমূল্য বস্তুর সন্ধানে বাংলাদেশ। নির্বাচনে “না-ভোটে”র সুযোগ এই আধ্যাত্মিক অনুসন্ধানের মহাসুযোগ। জানি, দার্শনিক আলাপের সময় এটা নয়। তবু কোনো একভাবে তো শুরু করতে হবে। বিশেষ করে “না-ভোট” যখন সর্বব্যাপিতা লাভ করেছে। আসলে সর্বব্যপিতা নয়, মূলত শহরের আকলমন্দরা এই মোক্ষম গণতান্ত্রিক অস্ত্রটিকে নতুন খেলনার মতো বারবার সবিস্ময়ে ছুঁয়ে দেখছেন, এবং নিরাপদ জায়গায় তুলে রাখছেন। কেউ খেলনাটির বদনাম করলে দু-কথা শুনিয়েও দিচ্ছেন। বলছেন আপনারা গেঁয়ো তাই এর গুরুত্ব ধরতে পারছেন না। এক ব্যক্তি কোনো এক ব্লগে লিখেছেন -
“আর না ভোট সম্পর্কে গ্রামের কজন জানে? আপা বলল "কাকে ভোট দেব? কাউকে তো পাইনা"। আমি বললাম না ভোট দেন। বলল "খালি খালি ভোটটা নষ্ট করার দরকার কি?”  তাহলে বোঝেন এর সফলতা কিভাবে আসবে? গ্রামের লোকজন কেউ ভোট নষ্ট করতে চায় না। পূর্বের অভিজ্ঞতা থেকে দেখেছি বিজয় যার দিকে ঝুলে গেছে বলে মনে হয় মানুষ তাকেই ভোট দিচ্ছে। কারণ তারাও তার ভোটটাও নষ্ট করতে চায় না।” 
আমার মনে হয় গ্রামের লোকেদের রাজনীতি-অসচেতন ভাবাটা আমারা যারা ইন্টারনেট এলিট তাদের একটা স্বভাবে পরিণত হয়েছে। যা খুশি তাই তাদের নিয়ে বলা যায়, কারণ ব্লগের তথাকথিত মিথস্ক্রিয়া তাদের বাদ দিয়েই সুসম্পন্ন। অন্যদিকে, আমরা ভোটটা নষ্ট করতে চাই বটে। আমরা বড় বড় দালানে ঘুমাই। কে ক্ষমতায় আসল না আসল তাতে আমাদের খুব কমই যায় আসে। তবু, শ্রেণীবৈশিষ্ট্যে বিপরীতে গিয়ে কিছু কথা বলতে হচ্ছে এখানে। শুনতে যেমনই লাগুক। 
যদি আমরা গণতন্ত্রে বিশ্বাস করি, যদি আমরা সরকাররূপী-মিলিটারি নামক অদ্ভূত উটের পিঠে না চড়তে চাই, তাহলে কোনো একটি দল ক্ষমতায় আসবেই এটি আমাদের বিশ্বাস করতে হবে এবং মেনে নিতেও হবে। তাহলে এই দলগুলোর মধ্যেই বেছে নেয়া ছাড়া আমরা কীই বা করতে পারি। নাকি না-ভোট দিয়ে আমি একটা বিপ্লব করে ফেলব? এই সুযোগে দায়মুক্তও হয়ে নিব? যেই ক্ষমতায় আসে আসুক, বলব - আমি তো “না-ভোট” দিয়েছি। নাকি আমি ঠিক এতটা স্বার্থপর নই। তাহলে কি জাতির বৃহত্তরে স্বার্থে “না-ভোট” দিচ্ছি?
২/
“না-ভোটে”র নাকি একটা গভীর ও ব্যাপক অর্থ রয়েছে। আমিও তাই বলি। শহুরে উচ্চ মধ্যবিত্তের জন্য ফ্যাশনেবল এই উদ্দীপক বস্তুটি কেবল না বলে না, সেই সাথে আরো অনেককিছুই বলে, যেটি আসলে বলতে চাওয়া হয়নি। এখানেই এর প্রধান তাৎপর্য। 
কিন্তু মুশকিল হল, “না-ভোটে”র  বিধানটিকে কোনোভাবেই গনতন্ত্রের বাচ্যার্থ ও লক্ষ্যার্থ কিছুর সাথেই মেলাতে পারছিনা। মুশকিল বহুমুখী। এখানে উদাহরণ দিয়ে দিলাম। 
ধরা যাক আমার ব্যালটপেপারে নিচের ৫ টি নাম আছে।
১ ক দলের প্রার্থী
২ খ দলের প্রার্থী
৩ গ দলের প্রার্থী
৪ স্বতন্ত্র
৫ “না-ভোট” 
এই ব্যালটপেপার অনুযায়ী সম্ভাব্য পরিস্থিতগুলো বিবেচনা করি -
পরিস্থিতি-১
আমি “না-ভোট” দিলাম কারণ ১-,২-,৩- বা ৪ নম্বর কাউকেই আমি যোগ্য মনে করি না। সেটা হতেই পারে। কিন্তু কেন মনে করি না? ধরা যাক, ১ ও ৪ নম্বর প্রার্থীকে আমি ব্যক্তি হিসেবে এলাকার উন্নয়ন কিংবা রাষ্ট্রীয়নীতি নির্ধারণের যোগ্য মনে করি না। ২,৩ এমন দলের প্রার্থী যে দলটিকে আমি কখনোই ভোট দিব না। এখন আমার “না-ভোট”টি যখন জয়যুক্ত হল, এবং সেকারণে নতুন করে ভোট হল। নতুন যে ভোট হবে সেখানে আইন অনুযায়ী ১-,২-,৩- ও ৪ নম্বর প্রার্থী দাঁড়াতে পারবে না। কিন্তু খ ও গ দল কিন্তু প্রার্থী দেয়ার ক্ষমতার হারাচ্ছে না। সুতরাং এই হিসাবে যতক্ষণ ক দলের প্রার্থী আমার মন মত না হচ্ছে ততক্ষণ আমি না ভোট দিতেই থাকব। তাহলে খ ও গ দলকে আসলে ক দলের প্রার্থী নির্বাচনের উপর নির্ভর করতে হচ্ছে। এটি গনতান্ত্রিক নয়। 
পরিস্থিতি- ২
ধরে নিচ্ছি এই এলাকায় খুব স্বাভাবিকভাবে ক কিংবা খ দলেরই জিতার কথা। আমি “না-ভোট” দিলাম কারণ ক ও খ কোনো দলের প্রার্থীকেই আমি যোগ্য মনে করি না। তাহলে “না-ভোট” জয়যুক্ত হয়ে ৩- ও ৪ নম্বর প্রার্থী নির্বাচনে দাঁড়ানোর অধিকার কেন হারাবেন? এটি কোন হিসাবে গণতান্ত্রিক?
পরিস্থিতি-৩
এটা পরিস্থিত ২ এরই কিঞ্চিত ভিন্নরূপ। আমি “না-ভোট” দিলাম কারণ ১-,২-,৩ নম্বর প্রার্থী কেউই যোগ্য নয়। ৪ নম্বর সম্পর্কে আমার কোনো ধারণাই নেই। সবার সম্পর্কেই যে স্পষ্ট ধারণা থাকবে এমন আশা করা ঠিক নয়। সেক্ষেত্র ৪ নম্বর প্রার্থী কেন প্রার্থীতা হারাবেন? 
পরিস্থিতি-৪
“কোনো আসনে সার্বিকভাবে না-ভোটের সংখ্যা পঞ্চাশ শতাংশের বেশি হলে ঐ আসনের ফলাফল বাতিল” (নির্বাচনী তথ্য কণিকা অনুসারে)। এখানে “সার্বিকভাবে” শব্দটি লক্ষ্যণীয়। এর মানে কি ঐ আসনের মোট ভোটারের পঞ্চাশ শতাংশ নাকি প্রদত্ত ভোটের পঞ্চাশ শতাংশ? যদি মোট ভোটারের পঞ্চাশ শতাংশ হয় তবে কিছু বলার নেই। কিন্তু যদি প্রদত্ত ভোটের পঞ্চাশ শতাংশ হয় সেক্ষেত্রে হিসাবে গোলামাল হয়ে যাচ্ছে। যারা ভোট দিতে আসেননি তাদের ভোটকে মোটা দাগে না-ভোটের আওতায় ফেলে দেয়া হচ্ছে। এই এলাকায় ভোট দিতে যারা আসেনি তারা আসলে এবং ভোট দিলে না ভোটের সংখ্যা অর্ধেকের কম হত। সেক্ষেত্রে যারা ভোট দিতে আসেনি তারা কেন “না-ভোটে”র দায় নিবে? উল্লেখ্য বাংলাদেশের কোনো নাগরিকই আইনত বাধ্য নয়।
পরিস্থিতি-৫
“কোনো আসনে কোনো প্রার্থী না-ভোটের চেয়ে কম ভোট পেয়েও নির্বাচিত হতে পারে” (নির্বাচনী তথ্য কণিকা অনুসারে)। তাহলে না-ভোটের ফাংশন কী? কোনো এক বা একাধিক প্রার্থীর ভোট কাটা? এটিকে খুব একটা গণতান্ত্রিক মনে হচ্ছে? 
সে যাক। এই নিছকই গাণিতিক হিসাব-নিকাশের উপর অনেক কিছুই বলা যায়। নির্বাচনী গনতন্ত্রের গোটা কনসেপ্টের ভিতরেই নানা রকম শুভঙ্করের ফাঁকি আছে। যে এই ফাঁকিটা বেশি ব্যবহার করতে পারে দেখা যায় সেই শেষমেষ জিতে। 
৩/
আমি মনে করি এই না-ভোটের একটি রাজনৈতিক বিশ্লেষণও জরুরি। 
বাংলাদেশে ভোটাভুটির বিষয়টি প্রথাগতভাবেই নেতিবাচক (খারাপ অর্থে বলছিনা, বৈশিষ্ট্য নির্দেশ করছি মাত্র)। আমরা ওমুকের পক্ষে ভোট কম দেই। যতনা তমুকের বিপক্ষে দেই। এখনো অনেকেই মানবেন বাংলাদেশে দুইরকম ভোট আছে আওয়ামীলীগ আর অ্যান্টি আওয়ামীলীগ। আবার অ্যান্টিজামাত ভোটও একটা ফ্যাক্টর। এই ভোটগুলো বাংলাদেশের রাজনৈতিক সংস্কৃতির খুব স্বাভাবিক বহিপ্রকাশ। 
ধরি, ক আওয়ামীলীগকে ভোট দিবে না। এটাই তার প্রায়োরিটি। তাহলে ভোটটা, খুব স্বাভাবিকভাবেই আওয়ামীলীগের নিকটস্থ প্রতিদ্বন্দ্বীকেই দিবে। সে যেই হোক। 
আবার ধরি, খ জামাতকে (জামাত-শিবির-রাজাকার) ভোট দিবে না। এটাই তার প্রায়োরিটি। তাহলে ভোটটা খুব স্বাভাবিকভাবেই জামাতের নিকটস্থ প্রতিদ্বন্দ্বীকেই দিবে। সে যেই হোক। 
এখন ক এর পক্ষে জামাতকে ভোট দেয়া সহজ না খ এর পক্ষে আওয়ামীলীগকে ভোট দেয়া সহজ? এই প্রশ্নের উত্তরে প্রেক্ষিতে আমার একেবারেই ব্যক্তিগত বিশ্বাস থেকে বলব খ এর পক্ষে আওয়ামীলীগকে ভোট দেয়াটাই বেশি সহজ। এবং আমি আরো মনে করি এবারের নির্বাচনে ক এর খ এর মতো ভোটারের সংখ্যাটা বেশি। কিন্তু না-ভোটের অপশন থাকলে খ এর দেয়া আওয়ামীলীগের ভোটগুলোই কিছুটা কাটা পড়বে। এখানে অন্তত দুঃখের সাথে বলছি নিরূপায় হয়েই এখনো আওয়ামীলীগ = মুক্তিযুদ্ধের পক্ষের শক্তি এই দুর্বল সমীকরণটি বেশিরভাগক্ষেত্রেই মেনে নিচ্ছি।  এটাই খুব সম্ভবত আমার বিশ্লেষণের দুর্বলতা। মহাজোটের দুই-তিন রাজাকারকে হিসাবে রাখতেও হচ্ছে। তাদের প্রতিহত করাটাও আমাদের নৈতিক কর্তব্য। কিন্তু একটা কথা খুবই স্পষ্ট, মুক্তিযুদ্ধের পক্ষশক্তি নিয়ে অনেক জটিলতা ও অস্পষ্টতা তৈরি হলেও, মুক্তিযুদ্ধের বিরুদ্ধ শক্তি ১৯৭১ এ যারা ছিল এখনো তারাই আছে। 
রাজাকারের বাচ্চারা কিন্তু আঁতলামি করে তাদের ভোটটা নষ্ট করবে না। আমার আর সব কথা নিয়েই সন্দেহ চলতে পারে কিন্তু এই কথাটা শতভাগ নির্ভুল।     


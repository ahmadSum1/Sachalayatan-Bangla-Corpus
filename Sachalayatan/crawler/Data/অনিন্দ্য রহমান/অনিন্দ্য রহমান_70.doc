আচার ও চেতনা



“তাদের মাংস ও তাদের রক্ত আল্লাহর কাছে পৌঁছয় না, কিন্তু তোমাদের সীমারক্ষা তাঁর কাছে পৌঁছয়।“(পবিত্র কোরআন, ২২:৩৭)*

তাফসির না তায়িল? বাতিন না জাহির? কোন পথে আসে অর্থ? রূপে না রূপকে প্রকাশ স্রষ্টার সমুদয় বাণী? এই প্রশ্ন পুরোন। তবু অর্থের আরেক অর্থ জানি। ধর্মে যে সেই অর্থেরও অন্বেষণ চলে। রূপ আর রূপকের একই গন্তব্য তখন- অর্থ। ক্ষমতাও বটে, প্রকারন্তরে। 
কোরবানি ত্যাগ। কিন্তু কী ত্যাগ? লাখ টাকায় কেনা দুদিনের দর্প? নাকি তাও নয়?এই নগরের পুঁজিপতিরা তারা বছরে একবার যৎসামান্য খরচার বিনিময়ে হাভাতে মানুষগুলোকে বুঝিয়ে দেয় - দেখো এইভাবে বাজার থেকে কিনে এনে এগুলোকে এইভাবে জবাই দেয়ার ক্ষমতা আমাদের আছে। আর একথা সর্বমান্য - পশুর উপর মানুষের প্রশ্নাতীত অধিকার থাকে। না। সব মানুষের নয়, সামর্থ্যবান মানুষের। ক্ষমতাবান মানুষের - যাদের ক্ষমতাহীন মানুষের অস্তিত্বের উপরও থাকে নিরঙ্কুশ অধিকার। আর এই সংযোগে, ক্ষমতাহীন মানুষ পশুর সঙ্গে সমীকৃত হয়। কোরবানি আসে যায়। নিজ নিজ অবস্থানে টিকে থাকে মানুষ আর পশু। টিকে থাকে বড়লোক আর ছোটলোক।   
এইভাবে যে যার সীমারক্ষা করে? না। নিশ্চয়ই না। কারণ বিশ্বাসীরা জানে, মানে, স্রষ্টার কাছে একদিন জবাবদিহি করতে হবে।  আমাদের আনন্দ, আমাদের বিলাস, আমাদের শ্রেণীদম্ভ, আমাদের যাবতীয় সীমাবদ্ধতা - সবকিছুর মাঝেও বিশুদ্ধ গ্লানির মতো খানিকটা সত্যিকারের ত্যাগস্পৃহা যেন আমাদের চেতনালোকে ঠাঁই করে নেয়। কুরবানিতে আমরা যেন আমাদের ঔদ্ধত্যের সীমারক্ষা করি।   
পরিশেষে ... আজ অভিজাত বিপণিকেন্দ্র আড়ংয়ের (গুলশান শাখায়) কাঁচ ভেঙ্গে ঢুকে তান্ডব চালিয়েছে ক্ষুব্ধ এক ষাঁড়। সেও আবার শ্রেণীসংগ্রামে লিপ্ত নাতো?    
____________________
কাজী আবদুল ওদুদের অনুবাদ থেকে


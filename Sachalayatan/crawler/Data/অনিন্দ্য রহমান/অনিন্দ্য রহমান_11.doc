অনৈতিহাসিক



সেলিমকে ঐতিহাসিকতা দিতে হলে ইতিহাস তো দূরে থাক ঐতিহাসিকতার সংজ্ঞাকে যতদূর বদলাতে হবে তারচেয়ে একটা অনৈতিহাসিক গল্প ফেঁদে বসা সহজ। কিন্তু দাবি করি, এই গল্প ইতিহাসভিত্তিক। কারণ, ক. এই গল্প বহু বছর আগের; খ. এই গল্পে কতিপয় ঐতিহাসিক চরিত্রের আনাগোনা দেখা যায়। 
বহুকাল আগের কথা। 
সেলিম বছরের পর বছর তার পুব মাথার ডেরা থেকে ছয়বার মোড় বদল করে – কোনোবারেই তাকে পুব দিকে মুখ ফিরাতে হয় না – কাজে যেত। সে যখন ফিরত অন্ধকারে পূর্বপশ্চিম ছয়লাব। তখন, সেইসব রাত্রে, কখনো কখনো সেলিম ঘুমিয়ে ঘুমিয়ে দেখত সে একটা বিরাট দীঘির ধারে, ঘাটের সিঁড়িতে শুয়ে। ঘুমের ঘোরে তার দুই চোখ ভারি । যদিও আকাশের গর্জনে ঘুম আসে না। তন্দ্রা কেটে যায় হঠাৎ আলোর ঝলকানিতে। যেহেতু বিদ্যুৎ চমকের মতন থেমে থেমে ঝিলিক দিত গলির শেষ মাথার টিউব লাইট। সেলিম সেইসব দিন ভুলে নাই। 
রাতে ঘুম হোক বা না হোক প্রতি দিনই তড়িঘড়ি করে লাল লাল চোখ নিয়ে কাজে রওনা দিতে হত তাকে। দুইটা বাড়ি পার হয়ে থামতেও হত। নূর আলির আড়ত। ভাতিজা, মোছলমান হইছ, মোছলমানের খবর নিয়া যাও। সেলিমকে দেখেই নূর আলির উৎসাহ বেড়ে যেত। স্কাড মাইরা বুশেরে হোতায়া দিছে, বুঝলা। বলেই শর্টওয়েভের প্রায়-অশ্রাব্য জগতে কান পাতত সে। নূর আলি - সে মজুদঘর থেকে উল্টানো জিহ্বার মতন বের হওয়া পাটাতনের উপর বসে থাকত আর একটু একটু করে শামুকের মতন পিছলাত। মাটির দিকে। কেবল নীল ফিতার রূপসা চপ্পল মাটিতে কোনোভাবে ঠেকিয়ে রাখত তাকে। দাদা - সেলিমের এর বেশি বলার সময় নাই - লুঙ্গি আগলায়া গেছে। 
অন্ধকার থাকতেই কুয়েত থেকে লন্ড্রিতে পৌঁছাতে হয় তাকে। স্কাড! 
সেই রকমই আরো এক ভোরে, ঠিক ছয়টায় ঘর থেকে বের হয় সে। কুয়াশা ভারি হয়ে বৃষ্টি পড়ে নাকি? নূর আলিকে দেখা যায় একটা ছাতা নিয়ে বসে থাকতে। নূর আলি ছাতা, ট্রানজিস্টার, স্যান্ডেল সকলসমেত মনমরা হয়ে বসে থাকে। বিষ্টিবাদলা, সিনগেল খারাপ- সে বলে। বিষ্টি কই! তারপরও সারাদিন অন্ধকার থাকল ঐদিনটা। 
আর ঐদিনই কে বা কারা চাকু মেরে নূর আলির পেট গেলে দিয়ে যায়। রাতে আঙুল চুষতে চুষতে ডেরায় ফিরে সেলিম। ইস্তিরির ছ্যাকা। 
পরের দিন, লন্ড্রিতে গিয়ে কিছুক্ষণ স্তূপ করা কাপড়ের দিকে তাকিয়ে থাকে সেলিম। একটা বেগুনি রঙের কামিজ।  ভাবতে চায় কার কামিজ। কী সুগন্ধী মাখে। খালি জেট পাউডারের গন্ধ পায় সেলিম। ভাবনা কেটে কেটে যায়। 
আর পঁচিশটা শার্ট। কয়লা গরম হতে হতে একটা দুইটা করে স্কুলের বাচ্চাদের দেখে। বাচ্চারা সংখ্যায় বেড়ে হঠাৎ শূন্য হয়ে যায়। তারপর ঘষতে ঘষতে ঘষতে ঘষতে ঘষতে ঘষতে একটা দুইটা করে বাচ্চাকে ফিরতে দেখে। তারপর বাচ্চারা সংখ্যায় বেড়ে হঠাৎ শূন্য হয়ে যায়। তারপর ঘষতে ঘষতে ঘষতে ঘষতে ঘষতে ঘষতে সেলিম আবিষ্কার করে বেগুনি কামিজ থেকে একটা হুক ছুটে গেছে। 
স্বস্তি পায় না সে।  
কয়েক মাস গেলে সাদ্দামকে মুক্তিকামী জনতার সুবিবেচনায় ছেড়ে দিয়ে মরুভূমি থেকে পানিতে ফিরত যায় যৌথবাহিনী।  সুতলি কাটার সময় খবরের কাগজে চোখ পড়ে সেলিমের। সাদ্দাম হোসেনের ছবিটা চিনতে পারে। তারপর, দোকানের সাটার টানে। সাদ্দাম, দাঁতে কাটা সুতলি, বেগুনি বা অন্যরঙের কামিজ, পঁচিশ বা অন্যকোনো সংখ্যক শার্ট ইত্যাদি দোকানে রাত কাটায়। গলির শেষ মাথায়, ডেরায় ঘুমাতে চায় সেলিম। দীঘির সিঁড়ি।
... পনের বছর পর মুক্তিকামী জনতার বন্ধুরা সাদ্দামের গলার নলী ছিঁড়ে ফেললে ততদিনে লন্ড্রির মালিক বনে যাওয়া সেলিম মসজিদের চারতলায় বসে জানলা দিয়ে পানের পিক ফেলে। নূর আলির কথা মনে পড়ে তার। 
হাটখোলা থেকে টিকাটুলি, অথবা টিকাটুলি থেকে পূর্ব দিকের রেললাইন পর্যন্ত, যেখানে শুকরের পাল সানন্দ ঘুরে বেড়াত এক সময় – সেলিম তার ভিতরেই কোথাও এখনও আছে। আপনারা যদি তাকে খুঁজতে চান (কেন চাইবেন জানি না, কিন্তু চাইতেও পারেন) তাহলে জানবেন, এখন সে পশ্চিম মাথায় ঘর কিনেছে একটা। সকালে সে হেঁটে হেঁটে সূর্যের দিকে আগায়। 
পনের বছর আগে এই রাস্তাতেই অন্ধকারের দিকে যেতে যেতে নূর আলির ডাক শুনেছিল সেলিম। সে ফিরে তাকিয়েছিল কিনা সেইটা আরেক ইতিহাসের অংশ সন্দেহ নাই।


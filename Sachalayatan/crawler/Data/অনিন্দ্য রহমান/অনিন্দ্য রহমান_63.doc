হলোকাস্ট  হিরোশিমা এবং 



এই পোস্টারটি বলছে, "৬০ হাজার রিশমার্ক হচ্ছে সে-পরিমাণ অর্থ যে-পরিমাণ অর্থ জন্মগতভাবে ত্রুটিপূর্ণ এই লোকটির জীবনকালে সমাজ তার জন্য ব্যয় করেছে। জর্মনবাসী, এই অর্থ কিন্তু আপনারও।" হলোকাস্ট নিয়ে উইকিপিডায় পড়াশুনো করতে করতে এই পোস্টারটি দেখলাম। পড়াশুনোর একটি উদ্দেশ্য ছিল।  সৈয়দ মুজতবা আলি, যিনি আজকের তারিখে, (১৯০৪ সালের ১৩ সেপ্টেম্বর সিলেটের করিমগঞ্জে) জন্মগ্রহণ করেন,  তাঁর দ্বিতীয় বিশ্বযুদ্ধ সংশ্লিষ্ট বেশকিছু প্রবন্ধের ওপর একটি লিখা লেখা। নানা কারণে সময় করতে পারি নি। ছোটবেলা থেকে ২য় বিশ্বযুদ্ধের ওপর অনেক কিছু পড়েছি, দেখেছিও। কিন্তু বুঝিনি। অর্থাৎ অর্থ করতে পারিনি। কারণ, এই 'অ্যাবসার্ড' নিধনযজ্ঞের কোনো অর্থ হয় না। অ্যাবসার্ডের অর্থমূলে যে চূড়ান্ত অর্থহীনতা, অথবা অ্যাবসার্ড স্বয়ং যে অর্থহীনতার অনুভূতি তার বোধ আমার কোনো পাশ্চাত্য লেখকের লেখা পড়ে হয়নি। বরং, হয়েছে, এই বয়সে, একজন বাঙালি লেখকের লেখা পড়ে। যে লেখককে আমরা 'রম্যলেখক' বলে জানি। এই 'রম্যতা', যদি তার লিখাগুলোর বৈশিষ্ট্য তাই হয়ে থাকে - তবে তা বাংলাভাষা অদ্যাবধি দ্বিতীয়রহিত। এই পোস্টটি, এর কবিতাটি, একটি টুকরো অনুভূতি মাত্র। যদি ভবিষ্যতে পরিকল্পিত রচনাটি সম্পূর্ণ করি, এটি হবে তার অপ্রস্তুত ভূমিকা।  
হলোকাস্ট হিরোশিমা এবং
--------------------
একদা অতিশয়
অকিঞ্চিতকর শৈবালদল
এই পৃথিবীর
অধিকর্তা ছিল
একদা
এই পৃথিবী দাপিয়ে বেড়াতো
অতিকায় ডায়নোসোর
এদের কেউ
স্বেচ্ছায় বিলুপ্ত হয়নি
এদের কেউ
টিকেও থাকেনি স্বেচ্ছায়
তবু জন্ম দিয়ে
নিজ নিজ সভ্যতাকে
এগিয়ে নিয়েছে এরা
ঠিক শৈবাল ও ডায়নোসরের মতোই
নিজস্ব সভ্যতা মানুষেরও
তবে মানুষের সভ্যতা শৈবালের সভ্যতার চেয়ে আলাদা, একথা সত্য -
মানুষ চাইলেই, কোনো এক ঐতিহাসিক মুহুর্তে, বিলীন হয়ে যেতে পারে
স্বেচ্ছামৃত্যুর ক্ষমতা
মানুষকে
অন্য প্রানীকূলের থেকে
করেছে পৃথক 
মানুষকে অনন্য করেছে তার
সভ্যতাবিনাশী শক্তিমত্তা 
আর তার
আত্মঘাতী সম্ভাবনা


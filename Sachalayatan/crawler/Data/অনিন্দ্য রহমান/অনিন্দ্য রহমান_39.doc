৬টা



[অপ্রাসঙ্গিক] বাংলা উইকিপিডিয়া থেকে: কবিতা সাহিত্যের একটি প্রধান শাখা ; আরেকটি প্রধান শাখা হলো গদ্য।  কবিতা সম্ভবত সাহিত্যের আদিমতম শাখা। কবি হৃদয়-নিহিত ভাবের ছন্দোবদ্ধ ও  শিল্পিত প্রকাশ কবিতা বলে পরিচিত। বলা হয়েছে কবিতা হল ধ্বনি সুষমার সাথে  ভাবের সমন্বিত প্রকাশ। বলা হয়েছে: কবিতা হলো যথাস্থানে যথা শব্দ যা  প্রতিস্থাপনীয় নয়। মানুষের যে কোনো ভাব, ভাবনা, পর্যবেক্ষণ ইত্যাদি ছন্দোবদ্ধ আকারে প্রকাশই পদ্য। [/অপ্রাসঙ্গিক]

১
চেয়ার-টেবিল-সোফা
আলমারি-খাট
যথেচ্ছ নাড়াচাড়া যাচ্ছে 
কেবল এটাই এক নিরূপায় অভ্যাস
নিদারুণ ব্যর্থতা
গৃহবাস

২
উতলা সময়
ব'সে থাকে জানালায়
না সময়
সময়ের সায়
কিছুই মেলেনা
স্মৃতি খুড়ে উঠে আসে ডানাহীন পাখি

৩
লোহার পুলের নিচে
পার হয় লতাপাতা
              অলস ছায়াহ্নে
আমারও রয়েছে তাড়া
আমিও যেতে চাই 
ফিরে
লোহার পুলের নিচে
পার হয় লতাপাতা
               এবং ছায়াহ্ন
৪
ব্যর্থ তারার বিষাদ ঘুম
জ্বলতে পারেনি আজ
কালপুরুষের হাঁটু
ব্যর্থ তারার বিষাদ ঘুম
দুর্ভেদ দূষণে

৫
স্বেচ্ছায় হইনি যোগী, তাই
বোকা মানুষকে দুয়ো দিয়ে যাই 
ভীষণ সন্ন্যাসীরও কোনো এক কাল
ধারণ করেছে অতৃপ্ত সংসার

৬

পৃথিবীর শীতকাল
ঝ'রে পড়ে হাতের তালুতে
আমার নীরক্ত করতলে
ভাগ্যরেখা ফুটে আছে শুকনো নদীর মতো


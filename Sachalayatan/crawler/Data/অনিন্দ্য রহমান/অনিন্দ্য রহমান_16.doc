আন্না, গ্লুকোজ খেতে চান না



১.
আন্না হাজারে একজন অর্ধশিক্ষিত, স্থূল এবং সুযোগসন্ধানী ব্যক্তি, ঠিক সেই রাজনীতিবিদদের মতনই যাদের প্রতিপক্ষ হিসাবে তাকে খাড়া করিয়েছে ভারতের কর্পরেট মিডিয়া এবং টিভিসৌখিন মধ্যবিত্ত। জ্বী, আমিও টিভিসৌখিন। কিন্তু, ন্যাটোর সাথে গাদ্দাফির ইঁদুরবিড়াল খেলা বাদ দিয়ে আন্না হাজারে ও তার স্যাঙাৎদের কাজকাম দেখছি। সুতরাং এই লিখা। 
আন্নার অর্ধশিক্ষিত হওয়ায় আমার আপত্তি নাই। জনপ্রতিনিধি হতে হলে কোনো বিশেষ ‘শিক্ষা’র প্রয়োজন আছে এমনটা স্বীকারও করি না (যদিও আন্নাকে কেউ ভোট দেয় নাই) । তবে এইটা সত্য যে আন্না সংসদীয় গণতন্ত্র সম্পর্কে কোনো ধারণা রাখেন না। অথচ সংসদের কাছেই আবদার করে বসে আছেন। স্থূলতা আপেক্ষিক। আর সুযোগসন্ধান রাজনীতিতে অস্বাভাবিক না। আন্নার রাষ্ট্রীয় বা আর্থিক নীতি (লাইন) সম্পর্কে কোনো স্পষ্ট ধারণা কারুর আছে কি না জানি না। সুতরাং তার রাজনীতির ধারণাটাই আপাতত দাঁড়ায় না। রাজনীতি অবশ্য খারাপ জিনিস। ব্যাড। 
৪ রকম বিষয় নিয়ে লিখার ইচ্ছা ছিল। কিন্তু একটা নিয়ে লিখব। কারণ আবার টিভি দেখতে যেতে হবে। তার আগে বাকি ৩টা নিয়ে এক দুইলাইন করে লিখে রাখি।
২.
বাদপড়া বিষয় ১: আন্নাগোষ্ঠীর প্রস্তাবিত বিল কেন আদৌ একটা ‘বিল’ সেইটা আমার কাছে স্পষ্ট না। যেকেউ যদি বিল আনতে পারতে তাহলে পার্লামেন্টের দরকার কী? আর পার্লামেন্টের যদি দরকার না থাকে তাহলে এই ঘটনার মাজেজা কী? যদিও প্রশ্ন সেইটা না। প্রশ্ন হচ্ছে বিলে কী আছে, কী নাই, এই বিষয়ে কথিত 'আমজনতা' তকমাধারীদের কিছু জানা আছে বলে মনে হল না। বাংলাদেশের আন্নাপ্রত্যাশীদেরও না। সুতরাং বিলে কী আছে বড় কথা না। অংশগ্রহণটাই বড়। ভেরি স্পোর্টিং।
বাদপড়া বিষয় ২: বিশ্বজুড়ে সোশাল মিডিয়ার উস্কানিক্ষমতার (শব্দটা ‘ভাল’ অর্থে নিবেন) সাথে পাল্লা দিয়ে ভারতীয় টিভি মিডিয়াও এইবার ‘দেখিয়ে দিল’। এইসব টিভিচ্যানেলের রাজনৈতিক অর্থনীতির সাথে এই ব্র্যান্ড আন্নার সম্পর্ক নিয়ে যথেষ্ট লিখা যায়। ফোর্ড ফাউন্ডেশনের টাকায় রামলীলার কিছু ইতিহাস অরুন্ধতী রায় তার দি হিন্দু-তে প্রকাশিত প্রবন্ধে টেনেছেন। 
বাদপড়াবিষয় ৩: সিভিল সোসাইটি ও পলিটিকাল সোসাইটির দ্বন্দ্ব। নিজকে রাষ্ট্রের অংশ না মনে করার ব্যক্তিবাদী প্রবণতা পুঁজির পক্ষে স্বাস্থ্যকর। সিভিল সোসাইটির গাজোয়ারি গণতন্ত্রকে কেবল রুগ্ন করে। (এই বিষয়ে অন্যত্র বিস্তার করব) 
৩.
এই গাজোয়ারির সার্কাসে বাদ-না-পড়া বিষয়: শরীর
শরীর উপরন্তু সার্কাসের সরঞ্জাম। ‘চোখ বেঁধে ছুরি নিক্ষেপ’ নিখুঁত নিশানাবাজীর কসরৎ। শিল্পও বটে, ইংরেজিতে ইমপেইলমেন্ট আর্ট, বাংলায় লক্ষ্যভেদকলা? কিন্তু সার্কাস কম্পানির তরফে - সর্বাগ্রে উৎকণ্ঠাব্যবসা। ছুরি কে ছুঁড়ল তারও চেয়ে অনেক বেশি জরুরি কার দিকে ছোঁড়া হচ্ছে। যেহেতু কখনই নিক্ষিপ্ত ছুরিকার সামনে কোনো পুরুষকে বুক পেতে দাঁড়াতে দেখেছি বলে মনে পড়ে না, এহেন ব্যবসার মূলধন নারীর শরীরকে দাঁও পে লাগানো, সন্দেহ কি। সুতারং শরীরটাকে ইন্টারেস্টিং হতে হয়। আন্নার বয়স ৭৪। গান্ধীবাদবিক্রেতা আন্নাগোষ্ঠীর বিজ্ঞাপনী জোরও ঐখানে। 
কিন্তু সত্য হল, যতীন দাস থেকে পট্টি শ্রীরামুলুর ঔপনিবেশিক শরীর এই সার্কাসের থেকে কিছুটা দূরত্বেই থাকে। ঔপনিবেশিক শরীরে লেগে আছে চাবুকের দাগ। 'রক্তজবার মত ক্ষত'। ধর্ষণের চিহ্ন। ঐ শরীর আর নিছক আত্মার বাহন থাকে না। জীর্ণবস্ত্রের উপমা থেকেও অনেক জরুরি হয়ে উঠে শরীরের বস্তুমূল্য। যেই শরীরকে বশে আনতে চায় ঔপনিবেশিক ক্ষমতা, সেই শরীরকেই প্রতিবাদের মতন ছুঁড়ে দেয়া - এর চেয়ে তীব্র আর কি। তাই অনশন প্রতিবাদের একটা স্বয়ংসম্পূর্ণ চিহ্ন হয়ে উঠে। 
কিন্তু, (ঐ যে) শরীর উপরন্তু সার্কাসের সরঞ্জাম। 
৪.
মিডিয়াকে প্রতিবাদব্যবসা এবং উৎকণ্ঠাব্যবসা দুইই একসাথে ম্যানেজ করে নিতে হয়। এর জন্য আন্নার অনশনকাণ্ড যে ‘আমরণ না’ অন্তত এই তথ্যটা কখনই ঠিক মতন খোলাসা না করা ভাল। তিনি নিজেই দিল্লি পুলিশের খাতায় এই কথা লিখে এসেছেন। কিন্তু নিজের শরীর বাজী রাখবার বীরত্বকে লঘু করতে আন্নাও চান না। তাই যখনই সুযোগ পান, বলেন, দেশের জন্য মরে যাওয়া ভাল। আমার জীবন দিয়ে দেশের ভাল করতে পারলেই আর কিছু চাই না। যতবার পারেন ‘মরে যাওয়া’র ব্যাপারটা ঘুরিয়ে ফিরিয়ে বলেন। কিন্তু উৎকণ্ঠার উপাদানগুলোকেও হাতছাড়া করেন না। ‘জ্যায়দা বোলনেসে তখলিফ হোতে হ্যায়’। তখলিফের হিসাবটাও ভাল মতন কষা। আন্না নিজেই জানান তার ৬ কিলো ওজন কমেছে। আন্নার তখলিফও ঘুরিয়ে ফিরিয়ে বলা প্রয়োজন। 
মৃত্যুর আশঙ্কা ছাড়া খেলা জমে না। ভোঁতা ছুরি মেরে কী লাভ? কিন্তু সমস্যা হল সময় ফুরিয়ে আসছে। যেহেতু আমরণ না, তাই মিডিয়াকে অন্য আইটেমে যেতে হবে। এতক্ষণ দেখলেন ছুরি নিক্ষেপের খেলা। কিন্তু এইবার বাঘের মুখে হাত ঢুকাবে প্রিন্সেস স্বপ্না। 
৫.
আন্নার সম্ভাব্য অনশন ভাঙার বিষয়টাকে জায়েজ করতে প্রথমে নিউজ চ্যানেল এনডিটিভিতে হাজির হন কথিত ‘টিম আন্না’র সভ্য শ্রী শ্রী রবিশঙ্কর। আর্ট অফ লিভিং নামক বিরাট এনজিওর প্রতিষ্ঠাতা রবিশঙ্করের ভারতের প্রভাবশালী ‘আধ্যাত্মিক’ নেতা।  তিনি বর্খা দত্তকে দেয়া সাক্ষাৎকারে বলেন ‘লাইফ ইস মোর ইম্পর্ট্যান্ট’। আন্নার অনশন তুলে নেয়া উচিৎ। তিনি বেঁচে থাকলে সমাজের আরো বেশি উপকার হয়। ঘণ্টায় অন্তত চারবার করে এই সাক্ষাৎকার প্রচার হতে থাকে। 
এর কয়েক ঘণ্টা পর, জনমতে আন্নার সম্ভাব্য অনশনভঙ্গের বিষয়টা জায়েজ করতে এনডিটিভি স্টুডিওতে হাজির হন আরেক ধর্মীয় কাম রাজনৈতিক নেতা স্বামী অগ্নিবেশ, ‘টিম আন্না’র সহযোগী। ইনিও একটা আন্তর্জাতিক উন্নয়ন তহবিলের দেখভাল করেন। তিনিও জোরের সাথে বলেন আন্নাকে অনশন তুলে নিতে হবে। গান্ধীবাদে আমরণ অনশনের বন্দোবস্ত নাই। অর্থাৎ গান্ধীবাদের সাথে আরো ‘কমপাটিবল’ হতে আন্নাকে অনশন তুলে নিতে হবে।
মজা হল, এর মধ্যে উগ্র হিন্দুগোষ্ঠী শিবসেনার প্রতিষ্ঠাতা বাল থ্যাকারেও বাণী দিয়েছেন। তার পার্টি আন্নাকে সমর্থন দিয়েছে। তিনি অনুরোধ করেছেন আন্নাকে অনশন ভাঙতে। বলেছেন ‘আন্নার পক্ষে’ তার সঙ্গীসাথী অনশন শুরু করতে পারেন। এই ‘বিকল্প’ নিয়ে মুখ খোলেননি আন্নার আরেক সঙ্গী পুলিশের সাবেক বড় কর্তা এবং নবজ্যোতি নামক এনজিওর প্রতিষ্ঠাতা কিরণ বেদী। তিনি মঞ্চে দাঁড়িয়ে বলেছেন ‘ভয়ের কিছু নাই’। টিকে থাকার কৌশল ‘আন্না জানতে হ্যায়’। আন্না বলেছেন তিনি আরো অন্তত ৮দিন টিকতে পারবেন। আন্না জানতে হ্যায়।
রামলীলা ময়দানে ২৪ ঘণ্টা কভারেজ চলছে। মোটামুটি দেখার চেষ্টা করছি। একবার ছাড়া কখনই দেখি নাই আন্না পানি খাচ্ছেন। বাই দ্য ওয়ে, আন্না পানি খাচ্ছেন শুরু থেকেই। কেবল গ্লুকোজ নিবেন না। যে একবারের কথা বললাম সেটা সম্ভবত স্রেফ ভুল করে সুইচ করা। কারণ শটটা বুঝতে না বুঝতেই কেটে দেয়া হয়। অবশ্য এত বুঝার কাজ নাই।


জগতের সকল মনরোহিঙ্গার জন্মদিনে শুভেচ্ছা



মাঝে মাঝেই কিছু রোহিঙ্গার দেখা পাই। তাদের এই পৃথিবীতে কোনো সহায় নাই। তারা পালিয়ে বেড়ায়। হয়ত তারা দুঃস্বপ্নও ভাবতে পারে না কোনোদিন তাদের পায়ের নিজেদের একটা মাটি হবে। তারা খালি মরে, লড়ে না। বা লড়লেও, এই পৃথিবীর তাবৎ বড় বড় সভা-সমিতিতে তাদের লড়াইকে কেউ বুঝতে চায় না। কেবল বলে, ওদেরকে একথালা ভাত দাও। এক বেলা শুতে দাও ওদের। ওরা কোথায় যাবে? কেউ কেউ ওদের পয়সা দিয়ে কিনে নেয়। ওরা ভাড়াটে দুর্বৃত্ত হয়ে এরওর পিঠে চাকু মারে। কখনো তাদেরই পিঠে যারা ওদের একথালা ভাত বা একবেলা শুতে দিয়েছিল। কেউ কেউ রক্তের দোষ দেয়। কেউ কেউ পেটের দায় জেনে মাফ করে দেয়। কেউ কেউ করুণা করে। কেউ কেউ সামাজিক ব্যবসা ফেঁদে বসে। বাগানে রোহিঙ্গা লাগিয়ে বাড়তি আয় মন্দ না। রোহিঙ্গার গাছ একবার ফল দিয়ে মরে যায়, কিন্তু রোহিঙ্গার চারার চেয়ে সস্তাও তো কিছু নাই।
মাঝে মাঝে কিছু মনরোহিঙ্গার দেখাও পাই। মনরোহিঙ্গারা বলে আমরাও তো শরণার্থী ছিলাম। কথা মিথ্যা না। কেবল তারা মনে রাখতে চায় না, আমরা মরেছিলাম, লড়েও ছিলাম। পৃথিবীর তাবৎ সভা-সমিতিতে আমাদের চিনেছিল লড়াকু যোদ্ধা হিসেবে। না চিনলেও আমরা অবশ্য সোজা পানিতে পড়তাম, একথা বলা যায় না। সুসজ্জিত সেনার মারণাস্ত্র পরোয়া করি নাই। পরাশক্তির নৌবহরও পরোয়া করি নাই। মনরোহিঙ্গাদের সেসব মনে পড়ে না। মনে পড়ে না, আমাদের যখন খারাপ সময় ছিল, খুব খারাপ সময়, একথালা ভাত দিয়ে কেউ আমাদের দূর দূর করে তাড়িয়ে দেয় নাই। একবেলা শুতে দিয়ে কেউ আমাদের কিনে নিতে চায় নাই। আমরা কারও পেছনবাগানে স্বল্পায়ু অথচ অর্থকরী গাছ হয়ে পড়ে ছিলাম না। একদিন সারা পৃথিবীর হেডলাইন হয়ে স্বাধীন হয়েছিলাম। আর এতে একজন মানুষের অনেকদিনের, অনেকখানি অবদান ছিল। 
***
ছোটবেলায় আমার এক গৃহশিক্ষক ছিলেন, তার নাম অমর। তার মা তার নাম এমন রেখেছিলেন কারণ তিনি বছরের এমন একদিনে জন্মান যেদিন সেই মানুষটা অমরত্বের পথে রওনা হয়েছিলেন। যদিও সেই 'রওনা হয়াটা' বড় বীভৎস ছিল। অমর ভাই প্রতিবছর তার নিজের জন্মদিনটা না খেয়ে কাটাতেন। এখনো তিনি পনেরই অগাস্টে রোজা রাখেন কিনা জানা নাই। বহুদিন যোগাযোগ হয় না।
কিন্তু মিসেস জিয়ার জন্মদিনে অমর ভাইয়ের মতন কিছু বেকুব লোকের কথা মনে আসে; তিনি হয়ত আজকেও কিছু খাবেন না।


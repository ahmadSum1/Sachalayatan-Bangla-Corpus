'পরিবর্তন' আসেনি। ম্যাককেইন এসেছে। 



১/
আউল-বাউল-লালনের দেশে ম্যাককেইন এলো অবশেষে। ঝটিকার সফরে? প্রজার দু:খ দেখতে,না, মুখ লুকিয়ে নয়,প্রকাশ্য পরিদর্শনে বিকল্প খুলাফা-ই-রাশিদ। বিকল্পই সই। বিশ্বক্রীড়ার দুধভাত বাংলাদেশে এসেছে রানার আপ ম্যাককেইন,কম কী!তাই মিডিয়ার মাতামাতি কম নয়। 
১১ঘন্টা ছিলেন তিনি এই বাংলায়। যাওয়ার আগে বলে গেছেন,টিভিতে দেখলাম - "নির্বাচনের ফল মেনে নিন"। ও তাই নাকী? নির্বাচন হয়ে গেছে? নাকী ফখরুদ্দীনের প্রাসাদে বসে দ্বিপাক্ষীয় স্বার্থসংশ্লিষ্ট বিষয়ে আলোচনার ফাঁকে ফাঁকে ঠিক হয়ে গেছে নির্বাচনের ফল? নির্বাচনের ফল আমাদের পক্ষ থেকে আগাম মেনে নেয়া সম্ভব নয় - আর তাই আমরা মার্কিন মাপকাঠিতে যথেষ্ট গণতান্ত্রিক হতে পারিনি। ধিক্কার। মিডিয়ায় জানাচ্ছে,এই তো সেই ম্যাককেইন কী দারুণ পরজয় মেনে নিলেন। হাতও মেলালেন। ব্যস্ গণতন্ত্র হয়ে গেল। মজা তো। (আসুন আমরা ম্যাককেইন হই)
২/
জানি না ঠিক কত ভাগ মার্কিনী বিশ্বব্যাপী তাদের সরকারের চালানো অন্যায় যুদ্ধ ঠেকাতে ওবামাকে ভোট দিয়েছে। ‌'পরিবর্তন,আমাদের প্রয়োজন'। ক্যাচফ্রেজ। বিশ্বাসের আপ্তবাক্য। জানি না ঠিক কত ভাগ মার্কিনী গুয়ান্তানামো বের মধ্যযুগীয় কারাগারটি বন্ধের আশা নিয়ে ওবামাকে ভোট দিয়েছে। অনুপাতটা যাই হোক,তারা জেনে গেছেন,পরিবর্তন আসেনি। আসবে না। আসা সহজ নয়। উন্মাদনা আর নির্বোধ ভাবালুতার দু-চারটিদিন গড়িয়ে যাওয়ার পর অতএব হিসেব মেলাতে বসা। কতটুকু এলো পরিবর্তন? ছাগলের তিননম্বর বাচ্চা বাংলাদেশ সে হিসাবে এখনো বসেনি। (পরে ভুলে যাবো বলতে,ম্যাককেইনের এক বাচ্চা কিন্তু বাংলাদেশ থেকে দত্তক নেয়া)। আমি সেই ছাগলের লেজে বসা মাছি। গ্যাডফ্লাই? যাই হোক। হিসেব নিচ্ছি। 
ওবামা তাঁর নিরাপত্তা উপদেষ্টা হিসেবে ম্যাককেইনের ঘনিষ্ট মেরিন কমান্ডার জেনারেল জিম জোন্সকে নিয়োগ দিয়েছেন। যুদ্ধোন্মাদ বুশের প্রতিরক্ষা মন্ত্রী বব গেটসকে বহাল রেখেছেন। আর মধ্যপন্থী রক্ষণশীল হিলারি ক্লিন্টনকে পররাষ্ট্র মন্ত্রী হিসেবেও নিয়োগ দিয়েছেন। শেষোক্ত নিয়োগে তো আমাদের খুশি আর ধরে না। আমাদের রায়বাহাদুর ইউনূসের বান্ধবী নাকি সে? হবে। মার্কিন বাম সাংবাদিকরা তাঁর নাম দিয়েছে 'হিলারি দ্য হক' - শিকারী হিলারি।
৩/
এহেন 'পরিবর্তনের'হাওয়ায় ভেসেই এলেন ম্যাককেইন। আমাদের মিডিয়ায় খুব দারুণ করে প্রচার পেল তাঁর নসিহতনামা। নির্বাচনের ফল মেনে নিন। যেন নির্বাচন নিয়ে দুটো ভালোকথা শোনাতেই ম্যাককেইনদের এই আগমন। আমরাও ভালোকথা শুনতে চাই। খবরে প্রকাশ :আসন্ন জাতীয় সংসদ নির্বাচন সারা বিশ্বের মধ্যে 'সম্ভবত সবচেয়ে নিরপেক্ষ' হবে বলে আশা প্রকাশ করেছেন মার্কিন সিনেটর জন ম্যাককেইন।  
কেন বলছেন এইসব ম্যাককেইন। কেন এইসব খেজুড়ে আলাপ ('খেজুড়ে আলাপের সংজ্ঞা দিচ্ছে বাংলা অ্যাকাডেমী :সময় অপচয়কারী বিরক্তিকর মিষ্ট আলাপ!)? আমাদের মিডিয়া মনে করিয়ে দেয়ার প্রয়োজন মনে করল না ম্যাককেইনের আচমকা বাংলাসফরের প্রোক্ষাপট। বোধকরি এই প্রেক্ষাপট থেকেই হেতুটা বোঝা যাবে। ম্যাককেইন যে তিনসদস্যের দলে এসেছেন তার নাম 'ইউনাইটেড স্টেটস সিনেট কমিটি অন আর্মড সার্ভিসেস', মার্কিনসাম্রাজ্যের সমরনীতিনির্ধারণী পরিষদ। মার্কিন দখলদারী আর যাবতীয় যুদ্ধবাজীর অভিভাবকও এই কমিটি। এই দলে আরো ছিলেন জোসেফ লিবারম্যান আর লিন্ডসে গ্রাহাম। কারা এরা? 
এরা কারা সেটা বুঝতে হলে সিনেট কমিটি অন আর্মড সার্ভিসের গঠনটা বুঝতে হবে। মিলিটারি থেকে পরমানু বোমা -জাতীয় নিরাপত্তায় কখন কোনটি কীভাবে ব্যবহার করতে হবে সেটি এই কমিটির বিবেচ্য । সিনেট কমিটি অন আর্মড ফোর্সেসে ২৫ জন সদস্য থাকেন। এদের দুই দলে ভাগ করা হয়। বিজয়ী পার্টির সিনেটররা 'মেজরিটি'। আর বিজিত 'মাইনরিটি'। এ মুহুর্তে ঐ কমিটিকে মাইনরিটি হচ্ছে রিপাবলিকানরা। ম্যাককেইন হচ্ছেন তার র‌্যাঙ্কিং মেম্বার - মানে মাইনরিটির শীর্ষ নেতা। এই শীর্ষ নেতা এসেছেন। কিন্তু মেজরিটর শীর্ষনেতা যিনি এই কমিটির ডেমোক্রেট সভাপতিও, তিনি আসেননি। এসেছেন আরেক ম্যাককেইনতোষক লিবারম্যান। বারবার ডেমক্রেট মনোনয়ন না পেয়ে একাই 'স্বতন্ত্র' প্রার্থী হিসেবে দাঁড়িয়ে গিয়েছিলেন যিনি। আরেকজন,লিন্ডসে গ্রাহাম, আলগোরের রানিং হয়ে নির্বাচন লড়েছিলেন -কিন্তু নির্বাচনে হেরে আজ তিনিও ম্যাককেইনের সাফাই গেয়ে বেড়াচ্ছেন। দলবদলের আর মতবদলের এই দুই পরাকাষ্ঠাকে নিয়ে সঙ্গে করে নিয়ে এসেছেন ম্যাককেইন। বাংলাদেশকে গণতন্ত্রবিষয়ে সদুপদেশ দিতে। এ বড় আনন্দের। (আসুন আমরা ম্যাককেইন হই)
৪/
ওবামার বিজয়ের পর বাংলাদেশের মিডিয়া যে চরম আদিখ্যেতার পরিচয় দিয়েছে, সেটির প্রধান কারণ নব্যসাম্রাজ্যবাদের রণকৌশল সম্পর্কে প্রয়োজনীয় ধারণা না থাকা। আর ঠিক একই কারণে, ম্যাককেইনের ঢাকা সফরকেও আমরা সঠিক দৃষ্টিভঙ্গী থেকে ব্যাখ্যা  করতে  ব্যর্থ হয়েছি। 


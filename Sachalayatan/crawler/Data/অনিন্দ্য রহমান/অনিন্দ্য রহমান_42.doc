জ্ঞানী উই



প্রথম পোকার স্বর:
এ জীবন
নিষ্ঠুর, নিষ্ঠুর। 
(জেন কবিতা)
ইয়ে কোম্পানি ক্যায়া চিজ হ্যায়?
(ক্যাপ্টেন উইলিয়াম গর্ডনকে মঙ্গল পান্ডের প্রশ্ন)

১
জ্ঞানী উইকে আমরা ভুলি নাই। শিশুকাল থেকেই উই পড়তে শিখে। সেই থেকে তার নাম জ্ঞানী উই, কারণ আমরা কেউই কখনো পড়তে শিখি নাই। একদিন জ্ঞানী উই বসে ছিল ছোট বিলের ধারে। খড়ের গাদা থেকে মিষ্টি একটা গন্ধ আসছিল। আর বৃষ্টিতে ধুয়ে যাওয়ার পর আকাশটা কমলা রঙের। জ্ঞানী উই ভাবল এখন মরে যাওয়া ভাল। তো, জ্ঞানী উই মারা যাওয়ার পর নানান ঘটনা ঘটে। আমাদের ছোট বিলের ধার থেকে কলোনি গুটিয়ে চলে আসতে হয়। আমাদের মানে, আমাদের অনেক অনেক পূর্বপুরুষকে। তাড়া খাওয়াই আমাদের ভাগ্য। আমাদের শ্রম। উইপোকার জন্ম।
একসময় আমরা ভবঘুরেদের সম্মান করতাম। আমাদের সমাজে তাদের নিয়ে দুশ্চিন্তাও হত। কী খায় না খায়। কোথায় থাকে রাত হলে। আর তারা ভিন্ন। এককালে এই ছোট বিলের পুরো এলাকায় আমরাই রাজ করতাম। তবু যারা কলোনি ছেড়ে একা উড়াল দিত তাদের সাহস ছিল বলা চলে। সাহসীদেরও সম্মান করতাম। কিন্তু এরপর দুর্ভাগ্য বাজের পাখার মতন নেমে আসে। তাড়া খেতে খেতে আমরা সকলেই সাহসী হয়ে গেলাম। ভবঘুরে উইদের জন্য সাহস সস্তা হয়ে গেল। কিন্তু জ্ঞান অমূল্য। এখনো। জ্ঞানী উইকে আমরা সকলে জন্মান্তরে মনে রেখেছি। আজ আবারও ছোট বিলের ধারে খড়ের গাদার মিষ্টি গন্ধ। যদিও বৃষ্টির অপেক্ষা।
২
২টা বড় ছুরি, ১টা ছোট ছুরি, ১টা কাঁটাচামচ মাছ খেতে, ৩টা বড় কাঁটা চামচ, ১টা বড় চামচ সুপ খেতে, ১টা ছোট কাঁটা কাঁচা অয়েস্টার খেতে, ১টা পানপাত্র হাতলছাড়া।
ছোট বিলের ধারে, আমাদের কলোনির থেকে কাছেই কোম্পানি বাহাদুরের  বিশাল কুঠি। সেখানে লম্বা ডাইনিং ঘর ছাড়া লাইব্রেরিও ছিল। লাইব্রেরিতে বই ছিল বেশুমার। আমরা দল বেঁধে যেতাম সেখানে। দুর্দিনের খাদ্য। সত্যি কথা হলো, এমনি কাগজ ঠিক আছে, কিন্তু বই খেতে খুব খারাপ। সেরকমই কোনো এক দিনে জ্ঞানী উই এই পাতা ঐ পাতা ১পাতা ২পাতা পড়তে শিখে যায়।
জানে, পৃথিবী বদলায়। একসময় মানুষ কেনাবেচাও চলত। সেই কেনাবেচা হওয়া মানুষকে ইচ্ছামতন মারা যেত। কেউ কিচ্ছু বলতে পারত না। তারপর সাহেবরা আইন করে ঐটা বন্ধ করে। মানুষ কেনাবেচা, তাদেরকে মারা, এরপর থেকে খারাপ কাজ। পৃথিবী বদলায়। জ্ঞানী উই বিশ্বাস করে আমাদের জন্যও পৃথিবীটা বদলাবে।
জ্ঞানী উই একদিন সবাইকে এই কথা বলে। আমরা মগজে ঢুকাই।
৩
কালকে রাতে যখন একটা বিরাট বালির বস্তা এসে আমাদের কলোনিটার উপরে পড়ল তখন আমাদের ছেলে পোকা মেয়ে পোকা শিশু পোকা বৃদ্ধ পোকা সব আরামে ঘুমাচ্ছিল। সত্যি কথা কি, এইভাবে চিঁড়াচ্যাপ্টা না হলেও আমরা খুব স্বাভাবিকভাবেই মরতাম, হয়ত ২/৪ মাস পরে। কিন্তু এভাবেই মরতে হল। কোম্পানি বাহাদুরের ফেলে যাওয়া কুঠিটাকেই লাইব্রেরি বানানো হবে। সেখানে থাকবে অনেক অনেক বই।
ছোট বিলের ধারে বসে আছি, বৃষ্টির অপেক্ষায়। বৃষ্টি হলে মরা উইগুলো বিলে মিশে যাবে। মরা উইয়ের জন্য প্রার্থনা। আর প্রার্থনা, একদিন মানুষের বইয়ে লেখা থাকবে উইয়ের ঢিবির উপরে অনেক রাতে বালির বস্তা ফেলার আইন নাই।
জ্ঞানী উই বলত, আমাদের জন্যও পৃথিবীটা বদলাবে। 
 


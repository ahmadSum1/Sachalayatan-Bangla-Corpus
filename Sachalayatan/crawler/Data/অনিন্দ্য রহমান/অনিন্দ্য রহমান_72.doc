টিভিসাংবাদিক হিসেবে আমি ক্ষমাপ্রার্থী



এটি একধরণের ক্ষমা প্রার্থনা। কাদের কাছে জানি না।  
আমরা অনেকেই ইতিমধ্যে জানি গণতন্ত্রী পার্টির সভাপতি নূরুল ইসলাম কী ভয়াবহভাবে আগুনে পুড়ে মৃত্যুর সাথে লড়ছেন। মহাজোট নামে 'কৌশলগত' যে জোট হয়েছে তার পক্ষে নোয়াখালীর একটি আসনে নির্বাচন করার কথা ছিল নূরুল ইসলামের। তবে 'কৌশলগত' জোটের ভিতরে বিলীন যে 'আদর্শগত' জোটটি রয়েছে, সেই ১৪ দলের একটি নূরুল ইসলামের গণতন্ত্রী পার্টি। আমরা অনেকেই এই পার্টির নামটি শুনিনি। তাই একধরণের পাটী-গণতান্ত্রিক তাচ্ছিল্য আমাদের মাথার মধ্যের কাজ করবে, বিচিত্র নয়।  কৌশলের মধ্য যে আদর্শ বিলীন হয়ে যায় - একেও আমরা ধ্রুব মানি। 
তাই একজন নূরুল ইসলাম টেলিভিশনের শিরোনাম হয়ে যান ঠিকই, কিন্তু সেটি আমাদের রাজনৈতিক কৌশলনাট্যের একটি না-চাইতেই-পেয়ে-যাওয়া জমজমাট অংক হিসেবে। যারা এই তীক্ষ্মদৃষ্টির এই মানুষটিকে জানতেন না, একটি ক্ষুদ্র, যথার্থই অবহেলার যোগ্য রাজনৈতিক দলের নেতা হিসবেও নন - ওই উত্তেজক বাক্সটি তাদের কিছু জানানোর প্রয়োজন মনে করে না। কয়েকযুগের ছাত্র- আর শ্রমিকরাজনীতির রক্ত-ঘাম-সঞ্চয় নিতান্ত অপ্রাসঙ্গিক হয়ে যায় তাদের কাছে। 
এভাবেই একজন পোড় খাওয়া রাজনীতিক, আক্ষরিক অর্থে পোড়ার পর পরিণত হন মহাজোটের প্রার্থীতে। এইতো চমক ! আমি গণমাধ্যমকূলশিরমণি অসরকারী টেলিভিশনের একজন নিম্নপদস্থ কর্মচারী হিসেবে এই চমকপ্রদ সাংবাদিতকতার প্রতি আমার নিন্দা জানানোর কোন জায়গা আছে কিনা, বা থাকলে  লাভ কী - এগুলো ভাবি। আর টিভিতে দেখি বীভতসভাবে পুড়ে যাওয়া, মৃত্যুযন্ত্রণায় কাতর একজন মানুষের সাক্ষাতকার নিতে কীভাবে হামলে পড়ি আমরা, একদল পেশাদার খবরসংগ্রাহক। 
কী খবর দেবেন তিনি? কী খবর আছে তাঁর কাছে? শরীরের ষাটভাগ পুড়ে যাওয়া একজন মানুষের কাছে আমাদের কী জানার থাকতে পারে? আমাদের নির্বোধ মাইক্রোফোনগুলোর কি এতই ক্ষুধার্ত? এক সাংবাদিক তাঁকে প্রশ্ন করি 'আপনার ছেলে কি করেন?'। নূরুল ইসলাম জবাব দেন 'ঢাকা বিশ্ববিদ্যালয় থেকে এমবিএ করেছে'। নূরুল ইসলাম কি জানেন তাঁর ঐ সন্তানটি একই দুর্ঘটনায় (বা হামলায়) জীবন্ত অগ্নিদগ্ধ হয়ে মৃত্যুবরণ করেছে? সাংবাদিকের জানার কথা। তাই জানিও। আরো জানি, এই ড্রামটিক আইরনিটা জমাতে পারলে তার আইটেমটা আরো চমকপ্রদ হয়। আর ডাক্তার জানান, নূরুল ইসলামের শ্বাসনালীটাও কী বিশ্রীভাবে পুড়ে গেছে। আমাদের বাণিজ্যিক কার্যক্রমের জন্য, স্বীকার করি, তাঁর কণ্ঠনালীটি হলেও আপাতত চলবে। 
না। আমি নূরুল ইসলামের কাছে ক্ষমাপ্রার্থী নই। একজন মুমুর্ষ মানুষের কাছে আমার গা-বাচানো ক্ষমাপ্রার্থনার কোনো মূল্য নেই।  তবু , আমি জানি এটি একধরণের ক্ষমাপ্রার্থনা। 


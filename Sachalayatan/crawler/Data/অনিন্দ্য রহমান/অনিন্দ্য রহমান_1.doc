কোনাব্লগ ২



মাসরুর আরেফিন ইলিয়াডের অনুবাদকের নোটে এক জায়গায় লিখছেন হোমারকে আক্ষরিক অনুবাদ করতে চাওয়ায় তাকে 'আত্মা হাড়গোড় ছেড়ে গেল' — এমন একটা অভিব্যক্তি লিখতে হইছে, যেটা বাংলাসুলভ না। 
আত্মা দেহ ছাইড়া গেলে অধিক বাংলা হইত কিন্তু হোমারের অক্ষর পালন হইত না, যেহেতু গ‍্রীকে যা লিখছে, তাতে হাড্ডিই বুঝায়। as his spirit left his bones।
আমরা বলতে পারি, আত্মা হাড্ডি ছাইড়া গেলেও তাহা বাংলাই থাকে। 'হাড়েরও ঘরখানি' রুদ্র মুহম্মদ কবিতার নাম দিছেন। এত অবিচারের মধ্যে হাড্ডিসার মানব টিকা আছে, রুদ্রের আপত্তি। 
"আমি কি চেয়েছি এতো রক্তের দামে
এতো কষ্টের, এত মৃত্যুর, এতো জখমের দামে
বিভ্রান্তির অপচয়ে ভরা এই ভাঙা ঘরখানি?
আমি কি চেয়েছি কুমির তাড়ায়ে বাঘের কবলে যেতে?"
গোয়ালপাড়িয়া গানে আছে 'হাড়েরও ঘরখানি, চামেরও ছাউনি, বন্ধে বন্ধে তার জোড়া'। এই হাড্ডি কি নেয়াহেৎই হাড্ডি, নাকি মেটাফোর সেইটা বলা কঠিন। কারণ, ঐ গানেই -- দিনে দিনে খসিয়া পড়িবে রঙ্গীলা দালানের মাটি -- এই রঙ্গীলা দালান, মাটি ইত্যাদি দিয়া দেহই তো বুঝায়। 
কিন্তু দেহ, কলিম খানের আবদারে, দিহ্ ক্রিয়ামূল থাইকা জন্মাইছে। অর্থ বৃদ্ধি পাওয়া। দেহ বাড়ে। শরীর আসছে শৃ ক্রিয়ামূল থাইকা। মানে শীর্ণ হওয়া। ইংরাজীতে শি্রংক্-ও বটে। তাই আমরা শরীরের খোঁজ নেই, দেহর খোঁজ নেই না। মঈন চোধুরী এই ক্রিয়াভিত্তিক ভাষাতত্ত্ব উড়ায়া দিছেন। ভালই করছেন। তার কথা হইল, তাইলে বুড়া লোকরে জিগাইতে হবে, আপনার শরীর কেমন। পোলাপাইনরে বলতে হবে দেহ কেমন। আবার মানুষ মরলে পরে বলতে হবে শরীর রাখছেন। মৃতদেহ বলা ঠিক না। মৃতদেহ কি বাড়ে? চৌধুরীর টিপ্পনী। 
কলিম খান ব্রহ্মার দেহরে চূড়ান্ত মানেন বইলা মনে হয়। ব্রহ্মার দেহ হইতে মনুর উদ্ভব। মনু হইল মানুষের আদি। ব্রাহ্মণের ভাষে তাই দেহ বড় পোক্ত জিনিস। তার উত্তরোত্তর বৃদ্ধি কাম্য। রঙ্গীলা দালানের মতন খইসা পড়লে মুশকিল। 
তাইলে, আবার ভাবি, রঙ্গীলা দালান কী আসলে মাত্রই দেহ। বডি? নাকি, উহাতে দালানও বুঝায়। সমাজের উঁচালোকের দালান? গরীবের গানে তার বৃদ্ধি নাই। 
গান শুনি (এই গান বিখ্যাত করছেন প্রতিমা বড়ুয়া পাণ্ডে কিন্তু 'আধুনিক' কারবারটাও ভাল হইছে)
কোনাব্লগ ১
× ইলিয়াড: হোমার (ভূমিকা, অনুবাদ, পাঠ-পর্যালোচনা - মাসরুর আরেফিন), পাঠক সমাবেশ, ২০১৫
× বাংলা ভাষার বানান সংস্কার: কলিম খান মঈন চৌধুরী বিতর্ক (শওকত হোসেন সম্পাদিত), লোক-নালন্দা প্রকাশন, ২০০৭


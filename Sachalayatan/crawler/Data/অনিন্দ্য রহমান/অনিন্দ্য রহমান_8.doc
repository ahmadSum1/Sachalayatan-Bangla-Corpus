কোনাব্লগ ১



অর্থগ্রাফি শব্দটায় বাংলা নাই। গ্রিক অর্থস মানে শুদ্ধ। শুদ্ধ লিখার তন্ত্র হয় অর্থগ্রাফি। গ্রিক অর্থের সাথে বাংলা অর্থের যোগ দেয়া বিপজ্জনক নাও হতে পারে। যা কিছু তন্ত্র মোতাবেক শুদ্ধ না তা কিছুই অর্থহীন এমন প্রচারে এক দল লোক সকল সমাজেই মজুদ। তারা 'বাংলা' অর্থগ্রাফি করে কি?
শ্রীযুক্ত ফারুখ আহমেদের সমস্যা লেখ্যচরিত্রের না। তিনি একটি নিরীহ ফুলের নাম কেন বাংলায় নাই এই আক্ষেপসমেত অন্যথায় চমৎকার একটা ঘুলঘুলি রচনা করেছেন দৈনিক প্রথম আলোয়। ঘুলঘুলি দিয়ে বসন্তকাল চোখে পড়ে।
চোথা:
"'রেড নোংমাংখা' ফুলটির ইংরেজি নাম। বাংলা নাম নেই। ফুলের কোনো সুবাস নেই, তবে দেখতে আকর্ষণীয়। গাছ চিরসবুজ। উপরিভাগের তীক্ষ্ম ফলার ওপর ইট-লাল চোঙাকৃতির ফুল ফোটে বসন্তকালে। দেখতে অনেকটা বাসক ফুলের মতো।
ঢাকা বিশ্ববিদ্যালয়ের কার্জন হলের বাগানে পাশাপাশি দুটি গাছ দীর্ঘদিন দাঁড়িয়ে আছে। গাঢ় সবুজ পাতার অগ্রভাগ বর্শার মতো সুচালো।
ডুলিচাঁপা গাছে ফুল এল কি না, তা দেখার জন্য কার্জন হলের উদ্ভিদবিদ্যার বাগানে গেলে এই ফুলের সঙ্গে দেখা। সঙ্গে সঙ্গে ঢাকা বিশ্ববিদ্যালয়ের উদ্ভিদবিদ্যার শিক্ষক মোহাম্মদ জসিমউদ্দিনের শরণাপন্ন হলাম। তাঁকে ফোন করে ফুলের বিবরণ জানাতেই তিনি নাম বলে দেন। দাঁতভাঙা সেই নাম শুনে বাংলা নামের তাগিদ অনুভব করি। নিসর্গী দ্বিজেন শর্মার শরণ নিলাম। আমাদের দেশের বেশির ভাগ বিদেশি ফুলের বাংলা নাম না থাকায় তাঁর কণ্ঠেও আক্ষেপ ঝরে।
পার্শ্ববর্তী দেশ ভারতের মণিপুরে নোংমাংখার মণিপুরি নাম হচ্ছে ‘নোঙমাঙখা অঙাঙভা’। ভারতের অন্যান্য প্রদেশেও এই ফুলের নিজস্ব একটি নাম আছে। এই ফুলের উদ্ভিদবিজ্ঞানীয় নাম হচ্ছে Phlogacanthus pubinervius। এটি Acanthaceae পরিবারের সদস্য।"   
চোথা শেষ।
ফারুখ মহাশয়ের সব ভাল লাগল, কিন্তু 'অর্থ'গিরি ভাল লাগল না। সুতরাং এই কোনাব্লগ। নোংমাংখা নামে (যেটাকে তিনি বিকটদর্শন করার অভিপ্রায়ে দুইখান ঙ লাগিয়ে পুনরায় পেশ করলেন?) তার আপত্তি 'আমাদের দেশে' 'বিদেশি নামে'। কোনাব্লগে বৃহৎ আলাপের সুযোগ নাই। সবিনয়ে প্রস্তাব করি, 'আমাদের দেশ' ও 'বিদেশি নাম' উভয় সম্পর্কেই তাঁর ধারণায় গলদ আছে।
মণিপুরিরা কমছেকম তিন শতক ধরে 'আমাদের দেশে' থাকে। শুনেছি, মণিপুরি তাঁতির ছেলেটা বা মেয়েটা বহুযুগের ধস্তাধস্তির পর মৈতৈ কিংবা বিষ্ণুপ্রিয়া ভাষায় অতি-সামান্য প্রাথমিক শিক্ষা পেতে শুরু করেছে। সামান্যই হোক, কিন্তু 'আমাদের দেশেই'। আর এও শুনেছি, বিষ্ণুপ্রিয়া লেখার লিপি আর বাংলা লেখার লিপিতেও অনেকটা মিল। সুতরাং, একদিন কমলগঞ্জ কি শ্রীমঙ্গলের ঐ বালক বা বালিকা সবার্ধিক প্রচারিত পত্রিকাটি কষ্টেসৃষ্টে পড়ে ফেললে অবাক কিছু নাই।  আশা করি, 'বাংলা' একাডেমী পুরস্কারপ্রাপ্ত উপসম্পাদক  সেইদিন ঐ বালক বা বালিকাটির জবরদস্ত মোকাবেলা করে 'আমাদের' ভাষার লাজ রাখবেন।  
চলবে।


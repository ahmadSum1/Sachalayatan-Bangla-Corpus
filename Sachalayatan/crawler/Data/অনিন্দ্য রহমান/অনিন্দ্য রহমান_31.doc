‘মেহেরজান’: পাকিসঙ্গমের ফোকফ্যান্টাসি 




সিনামাঠাকুর  
লালনরে নিয়া গৌতম ঘোষ সিনামা করল। সেইটার নাম রাখল ‘মনের মানুষ’। সেই সিনামায় জ্যোতিরিন্দ্রনাথ ঠাকুর বলে - যেহেতু সে জানতই না দেশে লালনের মত রত্ন আছে সেহেতু লালনকে এই প্রশ্ন -  আপনার জন্য কী করতে পারি বলুন? লালনের উত্তর সিনামাখান দেখলেই জানবেন। যা জানবেন না সেইটা হইল লালন আসলে কী বলছে। 
বাঞ্ছা করি লালন এই কথা বলছিল: কিছুই করার দরকার নাই গো ঠাকুর, খালি পারলে আমারে নিয়া আর সিনামাটিনামা বানায়েন না। 
ঠাকুর কথা রাখে নাই।
তারা কথা রাখে না। বড়লোকের নাতিরা আমাদের উপর সিনামা কইরা দেয়। কেউ কেউ নিশ্চয়ই চায়, তারা এইসব আর না করুক। কিন্তু তারা আমাদের রেয়াত দিবে ক্যান? তাই একদিন আমাদের উপর ‘মেহেরজান’ নামের সিনামা কইরা দিল বড়লোকের নাতিরা।
 কারা এই বড়লোকের নাতি 
বড়লোকের নাতি কি কোনো গালি? যেকোনো কিছুর নাতি হওয়া কি দোষের? জন্মে তো কারো হাত নাই। তাইলে আসো, এই বিষয়টা নিয়া একটু ভাবি। বড়লোক বড় কারণ সে পূঁজির মালিক। যার কাছে যত পূঁজি সে তত বড়লোক। বড়লোকের নাতি জন্ম থাইকা পূঁজি হাতে পায়। দিনকাল ভাল থাকলে সে ঐ পূঁজির উপব্যবস্থাপক হয়া উঠে। বড়লোকের নাতি অর্থ পুঁজির উপব্যবস্থাপক। পুঁজি হারাম হইলে সে হারামিপনা করে। হালাল হইলে হালালিপনা। আর হারাম না হালাল বুঝা না গেলে, স্রেফ উপব্যবস্থাপনা।   
‘মেহেরজান’ নাম রাখা সিনামার রুবাইয়াত নামের ডাইরেক্টর আপাতত পুঁজির উপব্যবস্থাপনা করছে। সিনামা করতে এইটা করতেই হয়। 
ছোটলোকের কথাকিরিঞ্চি
কিরিঞ্চি শব্দের মানে আমি জানি না। আপাতত এইটা ইংলিশ প্রবলেমেটাইজেশনের বাংলা। গায়ত্রী চক্রবর্তীর ইংলিশ লেখায় দেখছি সে এই শব্দ ভালো পায়। গায়ত্রী ছোটলোকের কথাকিরিঞ্চি নিয়া উনিশশো অষ্টআশি সনে একটা কাহিলকরা লেখা লিখছে। নাম ‘ক্যান দ্য সাবঅল্টার্ন স্পিক’। ছোটলোকেরা কি কথা কইতে পারে? 
আঁকায়া বাঁকায়া সে অনেক কথা বলছে সেইখানে। কিন্তু সোজা উত্তর হইল, পারে না।
উত্তরঔপনিবেশিককালে, সাদা চামড়া ও মন-সাদারা ছোটলোকের না বলা কথা নিয়া ব্যপক উত্তেজিত হয়া পড়ে। তারা ছোটলোককে শিল্পসাহিত্যসিনামায় কথা বলতে দিতে চায়। কেউ কেউ ‘বাকি ইতিহাস’ লিখতে উদ্যোগী হয়। এতকাল ছোটলোকেরা নির্বাক আছিল। তারা এই না-ইনসাফি মানে না। দারুণ। 
কিন্তু গায়ত্রী বলে, থামো, পারবা না। কারণ, এক, তোমরা ছোটলোকদের ছোটলোক ছাড়া আর কিছু ভাব না। তাদের ছাতুর গোলার মতো কিছু একটা ভাব। আর দুই, তাদেরকে কথা বলতে না দিয়া তুমি নিজেই মাইক্রোফোন অ্যাবিউজ কইরা যাইতাছ।  
ছোটলোকের শিল্পসাহিত্যসিনামা ফালানির সময় নাই। আর সে যখন সত্যিই কথা বলবে, তখন ‘বাকি ইতিহাস’ কপচানোর সুযোগ তুমি পাইবা না। 
তারপরও ‘মেহেরজান’ বাকি ইতিহাস লিখতে চায়।
উফ! যুদ্ধটুদ্ধ
যুদ্ধের সময় বড়লোক মেহেরজান তার নানা খাজাসাবের এলাকায় যায়। খাজাসাব, যে নাকি ছোটখাট জমিদার, চায় না এইসব ব্লাডশেড হোক। তাই সেই এলাকায় যুদ্ধটুদ্ধ হয় না। খালি একদিন মিলিটারি আইসা পড়লে, এক বালুচিসেনা মেহেরজানেরে সম্ভাব্য ধর্ষণের হাত থাইকা বাঁচায়। মেহেরজান বালুচির প্রেমে পড়ে। মেহেরজানের আঠারো, তার এইসব যুদ্ধটুদ্ধ ভাল্লাগেনা। আর বালুচি ওয়াসিম খান, যেহেতু মুসলমান মারতে অপারগ, তাই পাকিস্তানী সেনাবাহিনীর চোখে গাদ্দার। এহেন ভাল বালুচিরে খারাপ মুক্তিযোদ্ধা, মেহেরজানের খালত ভাই, মারতে চায়। কারণ, মেহেরজানের খালত ভাই মেহেরজানকে বিয়া করতে চায়। সুতরাং, ওয়াসিম খানরে একদিন পালায়া যাইতেই হয়। সে আর ফিরে নাই। 
এইটাই মেহেরজানের ট্র্যাজিডি। 
উফ! এইসব যুদ্ধটুদ্ধ না হইলে চলত না?
বীরাঙ্গনার নাবলা কথা 
মেহেরজান সিনামার ইউএসপি হইতেছে বীরাঙ্গনা। সিনামাওয়ালারা বাণিজ্যিক প্রচারমাধ্যমগুলায় বীরাঙ্গনা বীরাঙ্গনা বইলা ফেনা তুলে ফেলছিল। এই ছবিতে বীরাঙ্গনা আছেও একজন, তার নাম নীলা। নীলা, মুক্তিযুদ্ধের শুরুর দিকে, পাকিস্তানী মিলিটারি ক্যাম্প থাইকা ছাড়া পায়া খাজাসাবের বাড়িতে আসে। খাজাসাব, যে নাকি ছোটখাট জমিদার, তারও নানা লাগে। মেহেরজান খালত বোন। নীলা প্রতিশোধ নিতে চায়। পাকিস্তানী মারতে চায়। কিন্তু মাঝখান দিয়া তার সাথে প্রেম হয় চিনপন্থী বামনেতার সাথে। সে যুদ্ধ শেষ না হইতেই জানে, এই যুদ্ধ ‘বেহাত’ হবে। মুসলিম লিগার খাজা সাবের সাথে সে একমত। এইভাবে চিনপন্থী আর মুসলিম লিগারদের তালমিলের অনিচ্ছাকৃত আলামত পাওয়া যায় এই সিনামায়। তো, এই চিনাবামও নীলাকে শারীরিকভাবে পাইতে চায়। নীলা ডায়লগ দেয়, সব পুরুষ এক। পাকিস্তানি মিলিটারির আগেও সে যৌন নিপীড়নের শিকার হইছে। 
তোমরা খামাখা খালি পাকিস্তানিদের এক তরফা দোষ দাও। 
‘যুদ্ধে যুদ্ধে আমি ক্লান্ত’
মেহেরজান সিনামায় তিন মুক্তিযোদ্ধার দেখা পাই। 
একজন মেহেরজানের খালত ভাই, তার বিশেষ ডায়লগ হচ্ছে, মা আমি মরতে চাই না। আমি বিয়া করতে চাই। মানে তার যুদ্ধ ভাল্লাগেনা। মেহেরজানকে পাইলে, সে এইসব আকাজে আর কালক্ষয় করত না। কিন্তু আফসোস মেহেরজানের মনে বালুচি সেনা। 
দ্বিতীয়জন, মুক্তিবাহিনীর কমান্ডার। সে খাজাসাবের এলাকায় ঘাঁটি গাড়ছে। খালি ঘুইরা ঘুইরা খাজাসাবের কাছে আসে। ‘খাজা সাহেব অনুমতি দেন, আমরা অ্যাকশনে যাই’। খাজাসাব বলে নো। আমি এলাকায় মারামারি চাই না। তাই মুক্তিবাহিনী মুক্তিযুদ্ধ নামের মারামারিতে ফাইনালি যাইতে পারে না। 
তৃতীয়জন, ছোট মুক্তিযোদ্ধা। সে খাজাসাবের মেয়েরে বিয়া করতে চায়। তারও মুক্তিযুদ্ধ ভাল্লাগেনা। সে খাজাসাবের বিয়া-পাগল মেয়েরে চায়। খাজাসাবকে বলে, যুদ্ধে যুদ্ধে আমি ক্লান্ত। 
বাংলাদেশে এই তিন প্রকারেরই মুক্তিযোদ্ধা আছিল বইলা প্রত্যয় হয়। 
খাজা
- যে নাকি ছোটখাট জমিদার, তার পরিচয় দেই। খাজা পুরান মুসলিম লিগ নেতা। আলিগড়ের পড়াশুনা। কলকাতায় থাকত। সাতচল্লিশে পূর্বপাকিস্তানে দেশের বাড়িতে চইলা আসে। সেইখানে অনেক জমিজমা। সবাই তাকে পীরের মতন মানে। সে বড়লোক। চিনাবামরা তাকে গরিবের রক্তচোষা জোতাদর বইলা চিনে। যদিও লতায়পাতায় আত্মীয়। 
খাজার মনে ছিচল্লিশের দাঙ্গার ঘা। সে পাকিস্তানের অখণ্ডতা নিয়া ঘোলা ঘোলা কথা বলে। কিন্তু শান্তি কমিটির মেম্বার হয় না। সে শান্তিকামী। কিন্তু একাত্তরের মানুষ মারা নিয়া একবারও মুখ খুলে না।
খাজা এই সিনামায় ভালো মানুষ। একাত্তরে মুসলিম লিগ হইলেই কেউ খারাপ মানুষ এমন ভাবা ভুল। সে কেমন মুসলিম লিগ একটু দেখা যাক।
খাজাসাব বলে সে লাহোর প্রস্তাবে বিশ্বাস করে না। লাহোর প্রস্তাবে নাকি বাংলার কথাই নাই। লাহোর প্রস্তাব উনিশশো চল্লিশ সনে আনা হইলে, একত্রিশ বৎসর ধইরা সে কেন মুসলিম লিগ এই প্রশ্নের জবাব ডাইরেক্টর দেয় না। এবং ডাইরেক্টর জানাইতেও চায় না, লাহোর প্রস্তাবে ভারতে পশ্চিম আর পূর্বাঞ্চলে মুসলমান প্রধান স্বাধীন ‘রাষ্ট্রসমূহে’র কথা পষ্ট লিখা আছে। তাইলে, খাজাসাব ক্যান মুসলিম লিগ? উপরন্তু খাজাসাব এও দাবী করছে ‘জিন্নাহর দ্বিজাতিত্ত্বে’ তার ঈমান নাই। 
বড়লোকের ইতিহাস 
খাজাসাব ক্যান মুসলিম লিগ, এই হিসাব দিতে গেলে বলতে হয়, পুরানা সামন্তছক থাইকা সে সরতে পারে নাই। তার মুসলিম লিগ করার কারণ তার শ্রেণীপরিচয়। সংক্ষেপে, এ-ই বাংলাদেশের বড়লোকের বেসিক। তারা, ছোটলোকের কারিগরিতে গণপ্রজাতন্ত্রের উত্থান আজও মানতে পারেন নাই। 
তাই এই বড়লোকের নাতিরা মুক্তিযুদ্ধ শব্দটা নিয়া অস্বস্তিতে থাকে। তারা বলে যুদ্ধ। আর যেকোনো যুদ্ধই তো খারাপ।  
‘মেহেরজান’ ছবিতে খারাপ শব্দ যুদ্ধ প্রতি তিন মিনিটে একবার হইলেও আসছে। 
আজকে বড়লোকের নাতিরা আমাদের উপর ‘মেহেরজান’ সিনামা কইরা দেয়ার পর মনে হইতে পারে, ১৯৭১ এ যুদ্ধ নামের খারাপ কাজটা আমাদের করা উচিৎ হয় নাই।
নাকি অতটা অনুচিতও হয় নাই? দেশ স্বাধীন তো সেন্সর বোর্ডও স্বাধীন ... 
পাকিসঙ্গম
১৯৭১ সনে পাকিস্তানের সেনাবাহিনী বাংলাদেশের অগুনতি নারী ও পুরুষকে হত্যা ও অগুনতি নারীকে ধর্ষণ করে। তারা বাংলাদেশরে মারতে পারে নাই। বাংলাদেশ হত্যা-ধর্ষণের চিহ্ন মুছে, উঠে দাঁড়াইছে। খুব দ্রুত, বাঘের ক্ষীপ্রতা নিয়া, উল্টা পাকিস্তানকে হত্যা করছে। পৃথিবীতে ১৯৭১ সনের পর পাকিস্তান বইলা আর কিছু জীবিত নাই। পাকিস্তানের ধারণাকে আমরা মাটিপোঁতা দিছি ঐ বৎসর শীতকালে। 
তারপরও, পাকিস্তানের প্রেতাত্মার সাথে সঙ্গমসুখ অনুভব করে, এমন লোক দেখতে পাই। ‘মেহেরজান’ সিনামা ঐ কল্পসঙ্গমের ফোকফ্যান্টাসি।


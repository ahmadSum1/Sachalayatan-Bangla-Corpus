পিপীলিকার অদৃশ্য পাখা



নিতান্ত শারীরিক কষ্টে নিয়ে রাত-দুপুরে (এই কথার অর্থ কী ... রাতে আছে সকাল দুপুর বিকাল ... রাতে আছে অন্য জীবন, বটে) ঘুম ভাঙা। পিঠে পিঁপড়ার কামড়। লাল পিঁপড়াই। দেখা গেল। তাই লাল পিঁপড়া আর কালো পিঁপড়া নিয়ে চিন্তা ভাবনা। শিশুকালে শুনেছি লাল পিঁপড়া হিন্দু, কালো পিঁপড়া মোসলমান। ভালো-খারাপ, বিষ-নির্বিষ আপনার বিবেচনা। কিন্তু আপাতত এই বাইনারিটাই, মনে হল, পিঠে দিল কামড়। 
রাত দুপুরে ... একসময় ঘুমঘুম ভাবটা কেটে, মাথা ভালো কাজ করা শুরু করে। হিন্দু-মুসলমান বাইনারির কামড়ে বিষ। বিষে স্নায়ু উত্তেজিত। রেডক্লিফ মহাশয় (সিরিল রেডক্লিফ, 5 সপ্তাহে ভারতবর্ষকে তিনফাড়া করেছেন, ৫ সপ্তাহ : জুলাই মাসের ৮ তারিখ, ১৯৪৭ তিনি জীবনে প্রথমবাবের মতো পদার্পন করেন ভারতবর্ষে) আমার মাথায় ঐ বাইনারিটা এঁকে দিয়ে গেছেন। সায়েবের এই কৃতিত্ব স্মরণ করি। অবশ্যই। 
অমিতাভ ঘোষের দি শ্যাডো লাইনস উপন্যাস বলছে, এই যে সীমানাবেড়া সবই তো ছায়াবৎ। এই গ্রন্থ স্মরণ করে ৬৪ সনের দাঙ্গাকে। যে দাঙ্গায় স্রেফ অকারণে প্রাণ দেয় ত্রিদিব, উপন্যাসের কথকের দুরসম্পর্কের কাকা। দাঙ্গার মূলে হজরতবাল মসজিদের পবিত্রকেশ। তাই নিয়ে ভারতের হিন্দু-মুসলিম রক্তারক্তি। ত্রিদিব তো ছিল পূর্ব পাকিস্তানে। আরেক দেশ। তবু এদেশেও দাঙ্গা আসল। লোকটা মরল। ১২০০ কিলোমিটার দূরে। রেডক্লিফ সায়েবের আঁকা লাইনটা কিছুই ঠেকায় নাই। 
১২০০ কিলোমিটার কতদূর? খুলনা, যেখানে ত্রিদিব মরল সেখান থেকে শ্রীনগরের দূরত্ব। কথক বলে চলে ...আমি আবিষ্কার করলাম, খুলনা থেকে শ্রীনগর ততটাই দূরে যতটা টোকিয়ো থেকে বেইজিং, বা মস্কো থেকে ভেনিস, বা ওয়াশিংটন থেকে হাভানা বা কায়রো থেকে নেপলস। 
১২০০ কিলোমিটার কোনো মানে রাখে না। স্পেস জিনিসটারই অনেক সময় কোনো মানে থাকে না। মনে-মাথায়। তাই মানুষ যদি চায়, সীমানাবেড়া ডিঙিয়ে সে নিয়ে আসতে পারে দাঙ্গা কিংবা অন্য যেকোনো কিছু, মানবিক / অমানবিক।   
তাই হিন্দু-মোসলমান, হিন্দুস্তান-পাকিস্তান, লাল পিঁপড়া কালো পিঁপড়া। আসল বেড়া পড়েছে মনে। আর সেই বেড়াটাই আমাদের চিন্তাকে শাসন করে যায়। এই চিন্তাই আমাকে বাধ্য করছে দেশবিভাগ নিয়ে নতুন করে ভাবতে। দেশবিভাগ মেনে নিবেন না, এমন সুযোগ তো আর নাই। আর এ নিয়ে আক্ষেপেরও কিছু নাই। কিন্তু আমাদের সার্বিক চেতানালোকে দেশবিভাগের নিরন্তর যে অভিক্ষেপ এড়ানোরও সুযোগ নাই। ইতিহাস এরূপেই আমাদের মস্তিষ্কে ক্রীড়া করে। এখন বিবেচ্য ইতিহাস যে আঁচড় দিয়ে গেছে তা কতটা গভীরে?  সমাজে ? 
সমাজ বিষয়ে আমার যা বলার :
গোপনে যে বেশ্যার ভাত খায়, তাতে ধর্মের কি ক্ষতি হয়! লালন হয়ত জানেন ধর্মের কিছু যায় আসে না, কিন্তু যায় আসে সমাজের - ও তার অর্থনীতিক কাঠামোর। 
দেশবিভাগ ও তার ঐতিহাসিক সত্যসমূহ (যদি এমন কিছু আদৌ সম্ভব হয়) আমাদের মাথায় আজও কীভাবে সক্রিয় জানতে চাই।
---
এই পোস্ট নিয়ে আমার কিছু বলার নাই। তবে আমার কোনো রাজনৈতিক উদ্দেশ্য নাই। মন চাইল লিখলাম। একটা প্রশ্নও রাখলাম  ...যদি কেউ উত্তর দেয়!


শারদীয় সদমা



কয়েকদিন ধরে ধস্তাধস্তির পর একটা গল্প লিখলাম। একদম বানিয়ে বানিয়ে।
১
জুলেখার মা ছিল পাগল। বাপের খোঁজ জানি না। জুলেখার মাকে একটা খালি ঘরে রাখার নিয়ম ছিল। খালি ঘর, কারণ সে সব আসবাব কুপিয়ে ভাঙত। তাকে আমরা ভাঙনবুড়ি ডাকতাম। আমাদের আম্মারা এইসব বলতে মানা করত। কে শোনে। জুলেখা কোনো স্কুলে পড়ত না। তবে তখনকার দিনে তাকে মাঝে মাঝে জানলায় দেখা যায়। রঙবেরঙের জামা গায়। জানা যায় এগুলো সেই বানায়। একদিন জুলেখার মামার বাড়ির সামনে দিয়ে টহল মারতে সময় একটা রুমাল উড়ে আসে। রুমালে আমার নাম। তারপর নিন্মোক্ত ঘটনার জন্ম।
এই ঘটনা অনেক পুরান। তখনও এই শহরে কলের পানি খেলে কলেরা হতো না। শরৎকাল অবশ্যই। কারণ ঢাকে দুইএকটা বাড়ি পড়ল কি পড়ল না, মনে প্রেম প্রেম ভাব আসল। মনে প্রেম প্রেম ভাব আসল তো দুইটা জিনিস চাই। এই ঘটনা সেই চাহিদাদ্বয়ের।
২
প্রথমে একটা অন্ধকার শব্দ চাই যার মধ্যে মোম জ্বলবে খুব ক্ষীণ করে। পেলামও। জুলেখাদের বাড়ির সামনে দাঁড়াই। অপেক্ষা করি। বাড়ি ভিতরে খুটুখুটুর আওয়াজ হয়। বাইরে গড়ানি ফকিরের দল চলে যাওয়া পর্যন্ত সই। কারণ তাদেরও অনেক আওয়াজ। যদিও তারা গেলে পরেও সুনসান হয় না। ফেরিঅলা বাড়ি ফিরতে ফিরতেও চিল্লাতে থাকে। তার অভ্যাস। ভাই, মাথায় তো খালি টুকরি। গলা বন্ধ রাখেন তো আরাম পাবেন। বেহুদা চিল্লানোয় ফায়দা কী। সে চলে যায়। কিন্তু এরপরও আওয়াজ থামে না। মানুষের বাচ্চা কান্দে। নাকি বিল্লি। সেটা থামলে আবার ফকিরের দল। গড়ানি দিয়ে দিয়ে আবিষ্কার করে ফেলে পৃথিবী গোল। তারপর তারা আবার আবিষ্কারে গেলে, চমৎকার সুনসান হয়। একটা অন্ধকার শব্দে মোম জ্বলে খুব ক্ষীণ করে। জুলেখার মামাদের নিস্তব্ধ বাড়ি, ৯ মঙ্গলচরণ লেন।
তো, সেই শব্দ আমাকে চিনতে পারে। সে বলে এইতো আমাদের দেখা হল ফের। তবু আমি তাকে দেখতে পেলাম না। দেখলাম ঘরের ভিতরে মোমবাতির আলোয় মোমবাতি দেখা যায়, আর অতিরিক্ত নাই। শব্দ বলে তুমি কাঁদো নাকি? তোমায় গলায় কাফনী বাঁধা। আমি আমার গলায় হাত দিলাম। কই? জানলা দিয়ে বাতাস দেয় তখন। মোম তখন যাই যাই করে। আর রুমালে আমার নাম।
৩
একদিন সেই জুলেখা তার শব্দগুলো গুছিয়ে নিয়ে চলে যায় শুনি। শুনি কিন্তু মানি না। রুমাল পকেটে নিয়ে জুলেখাকে খুঁজতে আসি। জুলেখা তোর কী লাগে? দপ করে অন্ধকার চলে যায়। কী লাগে রে সালা লাদখোর হারামি। তারপর শূন্য থেকে একটা খঞ্জর আসে। এই নে। আয় খেলি। খেলব না। তাহলে মর। তারপর হঠাৎ হাতটা ছিৎ করে কেটে যায়। এই মুহূর্তে প্রস্থান সঙ্গত হয়। অথচ জুলেখা অন্দরমহলে সেলাই করে। ঠিক শুনতে পাই। সুরঙ্গে ধুপধাপ বাড়ি খাই। লৌড় পার সালা খচ্চরের পয়দা। সদর দরজাটা আমাকে পিচিক করে ছুঁড়ে মারে গলিতে। গলিটা আলোতে ছয়লাব। শব্দেও। এরপর আমরা আর কখনো জুলেখার সেলাই মেশিনের আওয়াজ শুনতে পাই না।
তাই রাতভর মর্সিয়ার পর, পরের দিনই দ্বিতীয়টায়, নেহারীর বাটিতে কবজি ডুবালাম। মনে প্রেম প্রেম ভাব আসল তো আমি নেহারীর বাটিতে  ঠাণ্ডা হাড্ডির মতো ভাসতেই থাকি। শরতকালে। সেইসময় মুয়াক্কের মিয়া টেবিল সাফ করতে করতে আজব তথ্য দেয়। শুনো ভাতিজা, ভাঙনবুড়ি সবকিছু ভাঙত কেন জানো? না। এই পৃথবীতে জান নিয়ে বেঁচে থাকে যারা তারা বেজান জিনিসে হিংসা করে। কারণ বেজান জিনিসের বিনাশ নাই। বুঝলা? বুঝলাম। এখন একটা লেবু দাও।
৪
বেজান জিনিসে হিংসা ভালো না। হয়ত প্রেমও না।
 


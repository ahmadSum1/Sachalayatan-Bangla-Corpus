ভারতীয় পণ্য বর্জন কী ও কেন 



... একটা বিশেষ ধরণের বিরক্তি এই লেখা তৈরিতে উৎসাহী করেছে। এতে চলমান ভারতীয় পণ্য বর্জনের/ বয়কটের আহবানে প্রয়োজনীয় সতর্কতা ও এই ধরণের উদ্যোগের সামর্থ্য সম্পর্কে একধরণের মতামত দেয়া হয়েছে। বিচিত্র বিষয়ের অন্তর্ভুক্তি লেখাটাকে কিছুটা দীর্ঘ করে তুলবে।

১. দুশ্চিন্তা/উদ্বেগ/বিরক্তির প্রেক্ষাপট
ইন্ডিয়ার সমালোচনা হলেই পাকিস্তানপ্রেমীরা খুশিতে গদগদ হয়ে পড়েন। বলে, 'দেখালা? হুদাই খালি পাকিস্তানরে গালি দেও'। ভারতে উৎপাদিত পণ্য বয়কটের প্রসঙ্গ ওঠার পরেই দেখা যায় তারা আরো উত্তেজিত। ফেইসবুকে দেখলাম কেউ কেউ বলছে পাকিস্তানি রাজাকার যেমন আছে তেমন আছে ভারতীয় রাজাকার।
'রাজাকার?' 'হুঁ, তোমরা খালি পাকিস্তানপন্থী হৈলেই রাজাকার কও। আরে মিয়া পাকিস্তান ছাড়াও রাজাকার হয়' - তারা এইসব বলে। উদ্দেশ্য, প্রতিষ্ঠা করা 'রাজাকার' ধারণাটা 'একান্তই' (exclusively) পাকিস্তানী বিষয় না, রাজাকারি একটা খুবই সাধারণ বিষয়, সেটা পাকিস্তানের সাথে যুক্ত থাকতে পারে, ইন্ডিয়ার সাথে যুক্ত থাকতে পারে, চীন-জাপানের সাথেও যুক্ত থাকতে পারে! তারা এইভাবে রাজাকার শব্দটাকে পাকিস্তান শব্দের থেকে আলাদা করে ফেলতে পারে। আবার একই সাথে পাকিস্তান শব্দটাকেও মুক্ত করতে পারে রাজাকার শব্দের 'কবল' থেকে। অর্থাৎ দিনের শেষে তারা বলতে চায়, 'রাজাকারিতে গলদ থাকলেও থাকতে পারে পাকিস্তানের ধারণায় কোনো জন্মগত সমস্যা নাই'। আমরা বলতে চাই, 'পাকিস্তানের ধারণাটাই বেজন্মা'। এবং ঐ বেজন্মার সন্তানসন্ততির নাম রাজাকার। (অনুচ্ছেদ ৫ এই প্রসঙ্গে কিছুটা পাওয়া যাবে)
২. রাজাকার কী বস্তু? নব্যরাজাকার কী বস্তু?
সুতরাং ভারতীয় পণ্য-বর্জন বিষয়ে কথাবার্তায় ঢোকার আগে রাজাকার বিষয়ে সামান্য আলাপের প্রয়োজন। যারা, যে কারণেই হোক, 'রাজাকারে'র অর্থ জানে না, তাদের জানাই ১৯৭১ সালের পয়লা জুন 'ইস্ট পাকিস্তান রাজাকার অর্ডিনেন্স' নামের পূর্ব পাকিস্তান গভর্নর টিক্কা খানের জারি করা অধ্যাদেশের মাধ্যমে পাকিস্তানের গণহত্যাকারী ধর্ষক সেনাবাহিনীর বাম হাত হিসাবে আনুষ্ঠানিক ভাবে জন্ম হয় রাজাকার বাহিনীর। ১৯৭১ সালে ইসলামের নামে মানুষ মারা অমানুষ রাজাকার (এবং একই রকম বাহিনী আল বদর ও আল শামস) এর অমানুষ নেতাদের বিচার হচ্ছে বাংলাদেশে। এই বিচার এত দেরিতে হচ্ছে, কারণ রাজাকারদের পৃষ্ঠপোষকতা দেয়া পাকিস্তানমনা অবৈধ সেনাশাসকেরা ও পাকিস্তানমনা 'গণতান্ত্রিক' সরকারগুলি দীর্ঘদিন স্বাধীন বাংলাদেশের মানুষকে কবজা করে রেখেছিল। তারা রাজাকার শব্দের মানে আমাদের ভুলিয়ে দিতে চেয়েছিল। এবং এই ভুলিয়ে দেয়ার ভেতর দিয়ে গড়ে তুলেছিল নব্য-রাজাকারদের। নব্য-রাজাকার মানে তারা যারা রাজাকারদের গণহত্যাকে জায়েজ করার জন্য সন্ত্রাসী কার্যক্রম চালায় (তথ্যসন্ত্রাস সহ)। তাই রাজাকার শব্দটার খুবই সুনির্দিষ্ট অর্থ আছে। সুতরাং 'ইন্ডিয়ান রাজাকার' শব্দদ্বয় ঐ সুনির্দিষ্ট অর্থ ঝাপসা করে দেয়া ছাড়া আর কোনো কাজে আসে না। এই যে 'ঝাপসা করে দেয়া' – এটা গণহত্যার সাফাই দেয়া বা গণহত্যা নাকোচ করা নব্যরাজাকারদের প্রিয় কাজ।
৩. ভারতীয় পণ্য-বর্জনের ডাকে রাজাকারদের এজেন্ডা
ভারতে উৎপাদিত পণ্য বয়কটের প্রসঙ্গ ওঠার সাথে সাথেই পাকিস্তানপন্থী রাজাকার ও নব্য-রাজাকারেরা (সংজ্ঞা ওপরে দেয়া আছে) তাদের প্রিয় কাজে দ্বিগুন উৎসাহে নেমেছে। নামুক। কিন্তু আমরা মনে করি, আমাদের সাধারণ বিষয়বুদ্ধি, কাণ্ডজ্ঞান এবং বিবেক আছে তারা ভারতের সমালোচনার সুযোগে পাকিস্তান (যেটা একটা মধ্যযুগীয় বর্বর ভূখণ্ড, এমনকি এখন আর একটা সার্বভৌম রাষ্ট্রও না) – এর প্রতি অন্ধ আনুগত্যকে মাথাচাড়া দেয়ার সুযোগ দেব না। ভারতের জায়গায় ভারত থাকুক, চীন-জাপান-সৌদি আরবের জায়গায় ঐসব রাষ্ট্র থাকুক। সবার সাথে আলাদা আলাদা বোঝাপড়া করার ক্ষমতাই আমাদের পরিণত হওয়ার প্রমাণ, নাকি?
তারপরও, ভারতের প্রসঙ্গ আসলেই পাকিস্তানকে টেনে আনা বা ভাইসি ভার্সা – এটা রাজাকার ও নব্য-রাজাকারদের অব্যর্থ লক্ষণ। ধরেন, আপনি বললেন, 'আফ্রিদিকে নিয়া এত নির্লজ্জ (যৌন উদ্দীপনাযুক্ত) মাতামাতি ক্যান'। রাজাকার ও নব্য রাজাকার বলবে, 'হ, আমরা হুদাই ইন্ডিয়ান-পাকিস্তানিদের নিয়া মাতামাতি করি, এইটা ঠিক্না।' আপনি বললেন 'যুদ্ধাপরাধিদের বিচার চাই'। রাজাকার ও নব্য রাজাকার বলবে, 'ঠিক ভাইয়া, দেশবিরোধি সকলের বিচার হওয়া দরকার, দেশের প্রচুর ভারতীয় আর পাকিস্তানী দালাল।' আমরা বলতে চাই, দুঃখিত, 'রাজাকার'দের বিচার বলতে আমরা 'রাজাকার'দেরই বিচার বুঝাই। দেশের যাবতীয় দুষ্ট লোকেদের বিচার করেন, কোনো সমস্যা নাই। কিন্তু দেশের যাবতীয় দুষ্ট লোকদের শত দুষ্টামি-নষ্টামির পরেও রাজাকার রাজাকারই থেকে যায়। ঠিক যেমন পৃথিবীর তাবৎ দেশের তাবৎ নষ্টামির পরও পাকিস্তান পাকিস্তানই থেকে যায়। পাকিস্তান ঐ নষ্টামির নাম যেটা আমাদের তিরিশ লক্ষ মানুষকে স্রেফ মেরে ফেলেছে। সুতরাং পাকিস্তানের সাথে এটাসেটা অনেক কিছু মিশিয়েও এই বিষয়টাকে হালকা করে তোলা যাবে না।
কারো কারো মগজ নাই। কারো কারো বিবেক নাই। কারো কারো কোনোটাই নাই। এই তিনপ্রকারের লোকেদেরই দেখা যায় পাকিস্তানের নষ্টামীর বৈধতা দিতে যেভাবেই হোক ভারতকে টেনে আনতে - লেখায়, বক্তৃতায় বা সাধারণ কথোপকথনে। একাত্তরে মানুষ হত্যা, ধর্ষণ আর লুটপাটের হোতাদের ধরে কাঠগড়ায় দাঁড়া করানোর পরে কমে এসেছিল নব্যরাজাকারদের গলার আওয়াজ। কমে আসলেও তারা তাদের অভ্যাস অনুযায়ী মিনমিন করে দুইরকম কথা ঠিকই বলে গেছে।
প্রথমত, 'স্বাধীন হয়া কি পাইলাম!' এর নাম আমরা দিতে পারি 'কী পাইলাম' বা 'ইয়ে-আজাদি-ঝুটা-হ্যায়' সিন্ড্রোম। মানে, পাকিস্তান 'ভেঙে' কী লাভ হল। লাভ? আপনি পৃথিবীর হিংস্রতম শোষক প্রতিষ্ঠানগুলির একটা পাকিসেনাবাহিনীর খপ্পর থেকে মুক্ত হয়েছেন। বালুচিস্তানের মানুষের মতো অস্ত্র হাতে নিজেদের স্বাধিকার রক্ষার আন্দোলন করতে হচ্ছে না। ওয়াজিরস্তানে যে শিশুরা আমেরিকান বোমার ভয়ে চিলেকোঠায় লুকিয়ে আছে, আপনার পুত্রকন্যারা তার চেয়ে নিরাপদে আছে। অথবা এইসব উদাহরণ বাদই দিলাম। মাঝে মাঝেই পত্রপত্রিকায় বিরাট বিরাট লেখকেরা বিষণ্ণ কলাম লেখেন। 'এই জন্য কি মুক্তিযুদ্ধ করেছিলাম?' নাহ, আপনার দেশের মানুষকে কুকুরের মতো গুলি করে, জীবন্ত পুড়িয়ে মেরে, ধর্ষণ করে মাটিতে মিশিয়ে দিচ্ছিল পাকিস্তানি সেনাবাহিনী আর তার সহযোগি রাজাকারেরা, আপনি তখন টাইম মেশিনে করে 'প্রিভিউ' করে নিতে চেয়েছিলেন ২০১২ সালে বাংলাদেশ কেমন হবে। কিন্তু সেটা যখন পারেন নাই, তখন ইনস্যুরেন্স কম্পানি বা ট্রাভেল এজেন্টের সাথে যেভাবে দরদাম করা হয় সেভাবে দরদাম করে যুদ্ধে নেমেছিলেন'। 'ওহ, স্যরি, আপনি মনে হয় যুদ্ধও করেন নাই'। তখন তারা মিনমিন করে বলবে, 'ইন্ডিয়া পাকিস্তান ভাঙছে'। 'জনাব, চব্বিশ বছর ধরে পাকিস্তান আমাদের শোষণ করেছে'। চব্বিশ বছর! তিরিশ লাখ লাশ! 'দাম দিয়ে কিনেছি বাংলা দাম দিয়ে কিনেছি বাংলা কারো দানে পাওয়া নয়'! তাদের আক্ষেপের কারণটা ধারণা করা যায়।
দ্বিতীয়ত, তারা মাঝে মাঝে বলে 'দেশে এত সমিস্যা, এইগুলার সমাধান নাই, খালি যুদ্ধাপরাধী যুদ্ধাপরাধী চিল্লায়'। এই কথা যারা বলে তাদের বাংলাদেশের প্রচলিত আইনেই ঘাড় ধরে জেলে ঢুকিয়ে দেয়া যায়। কিন্তু তার আগে তাদের নিজেদেরই ভাবতে বলি। চল্লিশ বছর ধরে দেশে ঐসব গণহত্যাকারি আর ধর্ষকদের বিচার হয় নাই। তাতে কি চল্লিশ বছর ধরে দেশে সমস্যার উদ্ভব বন্ধ ছিল? না, চল্লিশ বছর ধরে দেশের সব সমস্যার সমাধান হয় নাই। আমরা সেগুলির সমাধানেরও চেষ্টা করি। ভারতের আধিপত্যবাদী আগ্রাসন মোকাবেলা তারই অংশ। কেবল একটু অস্বস্তিতে এই জন্য হচ্ছে যে, যে রাজাকার শিরোমণি গোলাম আজমের গ্রেফতারের পর 'কী পাইলাম' আর 'দেশ এত সমিস্যা'র দল ঝিম মেরে ছিল, ভারতীয় পণ্য বর্জনের ডাক আসার পরে, তারা আবার গা-ঝাড়া দিয়েছে। তারা মিছিলে ভীড়ে গিয়ে আওড়াচ্ছে নিজেদের নোংরা স্লোগান। সুতরাং এই প্রেক্ষিতে ভারতীয় পণ্য বয়কটের অর্থটা বারেবারে পরিস্কার করা প্রযোজন। বাকি আলোচনার উদ্দেশ্যটাও তাই।
৪. ভারতবিরোধিতা না ভারতবিদ্বেষ?
ভারতের উৎপাদিত পণ্য না কেনা একরকমের ভারতবিরোধিতা সন্দেহ নাই। কিন্তু একে ভারতবিদ্বেষের সাথে মিলিয়ে ফেলা যাচ্ছে না। বাংলাদেশে ভারতবিদ্বেষের প্রেক্ষাপট ভিন্ন। বলে রাখা ভাল বাংলাদেশে, বাংলাদেশীদের মনে ভারতবিদ্বেষের পেছনে সাম্প্রদায়িক অন্ধতা ছাড়াও, ভারত-রাষ্ট্রের দ্বারা সরাসরি ক্ষতিগ্রস্ত হওয়ার কারণগুলিকেও গোনায় ধরতে হবে। ভারতবিদ্বেষ ছড়ানো যদি সাম্প্রদায়িক রাজনৈতিক শক্তির বহু দশকের প্রকল্প হয়, তাহলে এটাও সত্য বহু দশক ধরে বাংলাদেশের অসংখ্য মানুষকে ভাতে এবং উল্লেখযোগ্যসংখ্যক মানুষকে হাতে মেরে, বাংলাদেশের মানুষের মনে সীমাহীন বিতৃষ্ণার জন্ম দিয়েছে ভারতও। অনুল্লেখ্য না, সাম্প্রাদায়িক ভারতবিদ্বেষ (যার গোড়ায় হিন্দুবিদ্বেষ) বাংলাদেশের মানুষের কোনো কাজে আসে নাই। বরং ভারতকে আরো সম্প্রসারিত হওয়া সুযোগটাই করে দিয়েছে। একটু ইতিহাসের দিকে তাকাই।
৫. ভারতবিরোধিতার ঐতিহাসিক ভিত্তি
ঐতিহাসিক পূর্ববঙ্গ যে ঐতিহাসিক পশ্চিমবঙ্গের চেয়ে ভিন্ন সে ধারণাটা ভিত্তি পায় ১৯০৫ সালের জুলাইতে বঙ্গভঙ্গের মাধ্যমে। 'বঙ্গভঙ্গ' ব্রিশিক উপনিবেশবাদীদের ছক ছিল সন্দেহ নাই, কিন্তু ছয় বছরের মাথায় সেটা রদ করা পরও, বাংলা বিভাজনের ধারণাটা এবং দেশ কখনো স্বাধীন হলে ভারতের পূর্বাঞ্চলে স্বতন্ত্র রাষ্ট্র গঠনের ধারণাটা এই দেশের মানুষের মাথায় জায়গা করে নেয়।
লাহোরে ১৯৪০ সালে মুসলিম লিগের সাধারণ সভায় যে 'লাহোর প্রস্তাব' আনা হয় তাতেও ভারতবর্ষের দুই প্রান্তে মুসলমান অধ্যুষিত অঞ্চলগুলিতে 'একাধিক' রাষ্ট্র গঠনের কথা বলা হয়েছিল। কিন্তু পশ্চিমবঙ্গের বর্ণবাদী ভূস্বামী শ্রেণীর আধিপত্যের হাত থেকে পূর্ববাঙলার ধর্মবর্ণনির্বিশেষ মানুষের মুক্তিলাভের আকাঙক্ষাকে ব্যবহার করে পশ্চিমপাকিস্তানের পুঁজিপতি শ্রেণী লাহোর প্রস্তাবের মূল কাঠামোকে নষ্ট করে জন্ম দেয় পাকিস্তানের। সুতরাং পূর্ববঙ্গের মানুষের স্বরাজের খোয়াবকে আশ্রয় করে পাকিস্তানের ধারণা প্রতিষ্ঠা পেলেও, পশ্চিম পাকিস্তানের পুঁজিপতি শ্রেণী তাদের শোষণের অবারিত সুযোগ উন্মুক্ত রাখার লক্ষ্যে 'লাহোর প্রস্তাবে'র মূল কাঠামো নষ্ট করে ফেলে।
পূর্ব ও পশ্চিমে দুই স্বতন্ত্র রাষ্ট্র গঠনের সুযোগ রুদ্ধ করে পূর্ববঙ্গকে পশ্চিম পাকিস্তানের হিন্টারল্যান্ডে পরিণত করেই প্রতিষ্ঠিত হয় একক পাকিস্তান। ১৯৪৭ সালের ১৪ই আগস্ট এই একক পাকিস্তানের জন্মে পুরোপুরি ছিনতাই হয়ে যায় আমারদের স্বাধীনতার প্রথম সুযোগ। দ্বিজাতিত্ত্বের নোংরা খোঁয়াড়ে প্রায়-স্বেচ্ছায় ঢুকে আমরা হারিয়ে সেই সুযোগ।
এই আক্ষেপ আরও তীব্র হয় যখন দেখতে পাই কাশ্মীর, হায়দ্রাবাদ, মনিপুর, নাগাল্যান্ড, বালুচিস্তানের মতো অঞ্চলগুলিকে ভারতবর্ষের দুই বড় রাষ্ট্র ইন্ডিয়া এবং পাকিস্তান কীভাবে ধাপে ধাপে গ্রাস করেছে। বহুজাতির উপর নিপিড়ীন চালিয়ে একক রাষ্ট্র হিসাবে শক্তিমান হয়ে উঠার এই প্রক্রিয়ার চরমতম উদাহরণ ১৯৭১ সালে পাকিস্তানী বাহিনীর দ্বারা বাঙালি-নিধন। যদিও ১৯৭১ এর আগ পর্যন্ত আমাদের স্বাধীনতার আকাঙক্ষাকে দমিয়ে রাখতে, সামরিক আধিপত্যের মতোই কৃত্রিম ভারতবিদ্বেষ ছিল দারুণ এক দাওয়াই।
৬. ভারতবিদ্বেষ
৬.১ শুরু
বাংলাদেশের মানুষ ১৯৪৭ থেকে ১৯৭১ পর্যন্ত পাকিস্তানী সামরিক জান্তার চাপিয়ে দেয়া ভারতবিদ্বেষের বোঝা বহন করেছে। আজকে আমরা ভুলে গেছি অনেকটাই, ভারতবিদ্বেষ ছড়ানোর প্রাথমিক উদ্দেশ্যটা ছিল শোষণ। আমাদের ভারতবিদ্বেষী করে তুলে টিকে থাকার চেষ্টা করেছে শোষক রাষ্ট্র পাকিস্তান। যখন একটা অস্বাভাবিক রাষ্ট্র পরস্পর মিলহীন, সম্পর্কহীন, সাংস্কৃতিক ভাবে বিচ্ছিন্ন একাধিক অঞ্চলকে শোষণের পরম্পরায় একীভূত করে রাখতে চায় – তখন ঐ রাষ্ট্রের খুব দরকার হয়ে পড়ে এমন এক বাইরের শত্রুর যা ঐ 'মিলহীন, সম্পর্কহীন, সাংস্কৃতিক ভাবে বিচ্ছিন্ন একাধিক অঞ্চলকে' কমন শত্রুর ভিত্তিতে এক করে রাখবে (১৯৪৭ থেকে আজ পর্যন্ত ভারতও এই একই পদ্ধতি আঁকড়ে ধরে আছে)।
১৯৪৭ থেকে ১৯৭১ পর্যন্ত পূর্ব পাকিস্তানে মানুষের উপর বেশুমার সামরিক খরচ, ইসলামাবাদে রাজধানী নির্মাণ ইত্যাদি বোঝা চাপিয়ে দেয়া গেছে এই 'যুক্তি'তে যে ভারত নামক শত্রুর হাত থেকে রক্ষা পেতে এসবের প্রয়োজন আছে। যদিও ১৯৬৫ সালের ভারত পাকিস্তান যুদ্ধে পূর্ব পাকিস্তানকে একরকম অরক্ষিত করে রেখেছিল পশ্চিমের শোষকেরা। সুতরাং পাকিস্তান-আমলের ভারতবিদ্বেষকে আদর্শিক জায়গা থেকে, 'কওমী' জায়গা থেকে দেখার সুযোগ নাই। এই ভারত বিদ্বেষ যা হিন্দু বনাম মুসলমানের কপট যুদ্ধের উপর ভিত্তি করে টিকে ছিল সেই ভিত্তিটাও ভেঙে পড়তে খুব বেশি সময় লাগে না।
ভারত হিন্দু, পাকিস্তান মুসলমান – দ্বিজাতিতত্ত্বের এই তো ভিত্তি? কিন্তু তখনকার পশ্চিম পাকিস্তানের শোষকরা মানতে চাইত না তখনকার পূর্বপাকিস্তানের মুসলমানেরা তাদের 'সমান মুসলমান'। কারণ? জাতিধর্ম নির্বিশেষ পুর্বপাকিস্তানের মানুষের সাথে সাথে অনেকটা ভাষায় এবং খাদ্যাভ্যাসে মিল রয়েছে 'হিন্দু সংখ্যাগরীষ্ঠ' ভারতীয় রাজ্য পশ্চিমবঙ্গের। আর, তখনকার পূর্ব পাকিস্তানে হিন্দু-মুসলমানের সাম্প্রদায়িক সম্প্রীতি এবং সাংস্কৃতিক ঐক্যও তাদের মনে ভীতির জন্ম দেয়। হিন্দুদের সাথে মিলেমিশে থাকলে মুসলমান কীভাবে 'শুদ্ধ' মুসলমান থাকে – এমন সঙ্কীর্ণতা থেকেও তারা পূর্ব পাকিস্তানের মুসলমানদের আরো 'মুসলমান' করে তোলার চেষ্টায় সাম্প্রদায়িকতার বীজ বুনে চলে পূর্ব-পাকিস্তানে। কিন্তু মদ আর নারীলোভী (প্রথাগত ইসলামে এই দুইই নিষিদ্ধ) পাকিস্তানের জেনারেলদের কাছে 'ইসলাম' কেবল নিজেদের আধিপত্য বজায় রাখার একটা হাতিয়ারমাত্র ছিল। ১৯৭১ সালে সামরিক ইসলাম ও পাকিস্তানী জেনারেল উভয়ের হাত থেকে সাময়িক মুক্তিলাভ করে বাঙালি।
৬.২ বাংলাদেশে ভারতবিদ্বেষ
১৯৭৫ সালে বঙ্গবন্ধুকে হত্যার পরে আবারও পাকিস্তানী মডেলের সামরিক শাসন কায়েম হয় বাংলাদেশে। পাকিস্তানপন্থী ধর্মান্ধ সাম্প্রাদায়িক অবৈধ সামরিক শাসকেরা বাংলাদেশে নিজেদের রাজনৈতিক স্বার্থে ভারতবিদ্বেষ ছড়ানোর চেষ্টা করে। এই ভারতবিদ্বেষও আমাদের কোনো কাজে আসে নাই। বরং আমাদের প্রচুর ক্ষতি করেছে। কারণ ধর্মান্ধ ভারতবিদ্বেষে মেতে থেকে আমাদের বিশাল অংশ এতটাই অন্ধ ছিল যে, এর ফাঁকে আমাদের কী ধরণের রাজনৈতিক ও অর্থনৈতিক ক্ষতি হয়ে যাচ্ছে সেটা আমরা ধারণাও করতে পারি নাই।
কথিত শীতল/স্নায়ুযুদ্ধের প্রেক্ষাপটে পাকিস্তান এবং পাকিস্তানের বড় ভাই চীনের আনুকুল্য পেতে তীব্র ভারতবিদ্বেষ লালনের শুরু। জিয়ার আমলে এবং তার পরেও বিএনপির স্লোগান ছিল 'রুশ-ভারতের দালাল নিপাত যাক'। ১৯৭৯ এ আফগানিস্তানে সোভিয়েত আগ্রাসনের পর, এই অঞ্চলের নিজেকে যোগ্যতম মার্কিন দাস হিসেবে প্রমাণের প্রতিযোগিতায় নাম লিখিয়েছিল দুই স্বৈরাচারই। ('রুশ-ভারতের দালাল নিপাত যাক' – এই শ্লোগানের এটাও একটা প্রেক্ষাপট)। জিয়া এবং এরশাদ দুইই রাজাকারদের পুনর্বাসন করেছে, তাদের জন্য উন্মুক্ত করেছে বাংলাদেশের রাজনীতি। জিয়া ও এরশাদের জন্য নিজেদের রাজনৈতিক শক্তি অর্জনে সুতরাং ভারতবিদ্বেষের জরুরি ভূমিকা ছিল।
জিয়ার আমলে অজস্র মুক্তিযোদ্ধা অফিসারদের নির্বিচারে হত্যা করা করা হয়। পাকিস্তান ফেরতরা সামরিক-বেসামরিক প্রশাসনে জাঁকিয়ে বসে (অসামরিক প্রতিষ্ঠানে সামরিক পদস্থদের নিয়োগের ধারা বাংলাদেশে এখনও বলবৎ)। এরশাদ জিয়ার ধারাবাহিকতাই রক্ষার করেন কেবল। ভারত যেমন ফারাক্কা বাঁধ দিয়ে তাদের এই কাজ সহজ করে দিয়েছে, তেমনি দক্ষিণ তালপট্টির মতো পানি ফুঁড়ে উঠে আসা ইস্যু জিয়া-এরশাদের এইসব অপকর্মের নায্যতা তৈরিতে ব্যবহৃত হয়েছে।
১৯৯০ এ তাদের ইতিহাসে প্রথমবার বৈধ নির্বাচনের মাধ্যমে ক্ষমতায় আসা বিএনপি পূর্বসূরিদের পথ থেকে সরে আসে নাই। নিজেদের ভারতবিরোধী হিসাবে প্রতিষ্ঠা করে অন্তরালে ভারতের বাণিজ্যিক স্বার্থকেই রক্ষা করেছে। আবার রাজনৈতিক প্রতিপক্ষকে ভারতপ্রেমী হিসাবে প্রচার করে তারা রাজনৈতিক ফায়দার চেষ্টা করেছে। যুদ্ধাপরাধীদের বিচার এবং মৌলবাদী রাজনীতি নিষিদ্ধ করার দাবিতে ১৯৯২ সালে ঘাতক দালাল নির্মূল কমিটি গঠন হলে, 'রাজাকার' 'গালি'র সমতুল্য হিসেবে 'ভারতীয় দালাল' গালিকে গড়ে তোলা হয়। 'ভারতীয় দালাল' গালি সৃষ্টির উদ্দেশ্য ভারত-রাষ্ট্রের প্রতি অনুগত কোনো ব্যক্তিকে চিহ্নিত করা না, বরং যুদ্ধাপরাধের গণদাবির স্রেফ একটা 'পাল্টা' বা 'প্রত্যুত্তর' দেয়া। সুতরাং এই পেক্ষাপট মাথায় রাখলে, 'ইন্ডিয়ান রাজাকার' আর 'ভারতীয় দালাল' এই গালিগুলির অর্থ নির্দোষ থাকে না, এবং মূল প্রসঙ্গ থেকে দূরে সরিয়ে দেয়।
বিএনপি ও জামাত-বিএনপির দুই আমলে বাংলাদেশের সাবমেরিন কেবল লাইনে যুক্ত না হওয়া, অটেকসই ভারতীয় গাড়ি আনার অবারিত সুযোগ করে দেয়ার মতো বিষয়গুলি ভারতের বাণিজ্যিক সম্প্রসারণকেই সামর্থ্য যুগিয়েছে। অন্যদিকে আওয়ামীলীগকে 'ভারতপ্রেমী' হিসাবে প্রচার করা হলে, আওয়ামীলীগ সেই প্রচারের বিরুদ্ধে খুব বেশি যুক্তি সরবরাহ করতে পারে নাই। ১৯৯৬ এর আওয়ামীলীগ সরকারের সময় গঙ্গার পানিবণ্টন চুক্তি (আংশিক বাস্তাবায়িত) এবং পার্বত্য চট্টগ্রামের স্বায়ত্বশাসনকামী মানুষের সাথে 'শান্তিচুক্তি'র (আংশিক বাস্তবায়িত) মাধ্যমে আঞ্চলিক পানি-রাজনীতির ক্ষেত্রে এবং চরমপন্থী-লালনের ক্ষেত্রে ভারতীয় আধিপত্য সামান্য প্রতিহত হয়। কিন্তু পরের সময়গুলিতে আওয়ামীলীগ সরকারের মন্ত্রীদের কেউ কেউ এবং সংসদীয় গণতন্ত্রের গায়ে কালো দাগ হয়ে থাকা প্রধানমন্ত্রীর উপদেষ্টারা ক্রমাগত নির্লজ্জ ভারততোষণে নিজেদের ভারতীয় আগ্রাসনবান্ধব বলে প্রমাণ করেছেন। বিএনপি-জামাত ও তত্ত্বাবধায়কের মোড়কে অবৈধ সেনা সরকারের সময় ভারতের অনুকূলে তিলে তিলে ধ্বংস করে দেয়া পাট-খাতের প্রতি আওয়ামীলীগের ঔদাসীন্য অন্য দলগুলিতে থেকে তাদের অপর রাজনৈতিক শক্তিগুলি থেকে কম-ভারতবান্ধব হওয়ার প্রমাণ দাখিল করে না।
৭. ভারতবিদ্বেষ না ভারতীয় পণ্য বর্জন?
বাংলাদেশ রাষ্ট্রের উদ্ভব এবং বাংলাদেশের রাজনৈতিক শক্তগুলির পরম্পরা বিচার করলে 'ভারতবিদ্বেষে'র ধারণাটাকে কোনোভাবেই লাভজনক বলে প্রমাণ করা কঠিন। এবং জাতীয় আর্থ-রাজনৈতিক প্রেক্ষাপটে বিশেষভাবে ক্ষতিকর বলে চিহ্নিত করা সহজ। ঠিক এই প্রেক্ষাপটেই ভারতবিদ্বেষের গোঁয়ার্তুমি থেকে আমরা একটা পরিণত, কার্যকর, প্রয়োজনীয় ভারত-প্রতিরোধিতার দিকে এগুতে পারি। আমরা ১৯৬৫ সালেও নাই (ভারত-পাকিস্তান যুদ্ধের বছর)। ১৯৭৭ সালেও নাই (জিয়াউর রহমানের ক্ষমতা দখলের বছর)। ২০০২ সালেও নাই (এই বছর আদমজী জুট মিল বন্ধ করে দেয়া হয়)।
২০১২ সালে এসে, ভারতীয় সীমান্তরক্ষী বাহিনী (বিএসএফ) এর আচরণের সাপেক্ষে ভারতীয় পণ্য বয়কটের উদ্যোগ নেয়া হয়েছে। বিএসএফের বাড়তে থাকা হত্যা-নিপীড়নের জবাবে আরও অনেকগুলি পদক্ষেপের এটা একটা মাত্র। অবশ্যই নিজেদের সরকারকে, নিজেদের পররাষ্ট্র মন্ত্রণালয়কেও চাপ দিয়ে যেতে হবে এই সমস্যার স্থায়ী সমাধানে। পাশপাশি চলবে এই মুহূর্তেই প্রয়োগ করা যায় এমন এক 'হাতিয়ারে'র প্রয়োগ। সেই হাতিয়ারের নাম 'ক্রয়ক্ষমতা'।
৭. কনজিউমার অ্যাক্টিভিজম বা ভোক্তার প্রতিবাদ
বাংলাদেশের মানুষ যারা ভারতে উৎপাদিত পণ্যের ক্রেতা তারা সেই পণ্য না কেনার মাধ্যমে ভারতীয় সরকারকে একটা সহজ বার্তা পৌঁছাতে চায়: ভারতীয় সীমান্তরক্ষী বাহিনীর আচরণ এতই বর্বর যে আমরা ঐ বাহিনী যে দেশের সরকারের অধীন সে দেশে উৎপাদিত কোনো কিছু কিনতেই তীব্র বিতৃষ্ণা বোধ করি।
একটা উদাহরণ দেয়া যায়। আমরা একটা বাজার থেকে নিয়মিত জিনিসপত্র কিনি। কিন্তু আমাদের ঐ বাজারে যেতে হয় জান হাতে নিয়ে। কারণ বাজার করতে করতে গুলি খাওয়ার একটা সম্ভাবনা আছে। এরকম হলে আমরা সেই বাজারে যাব কি? যাব না। ভারতীয় পণ্যের ক্ষেত্রে মোটা দাগে বিষয়টা এমনই। আমরা সহজে বুঝতে পারি না, কারণ আমাদের মধ্যে যারা ঐসব পণ্য ভোগ করি আর যারা বাজারের গিয়ে গুলি খায় – তারা আলাদা।
হিমু লিখেছেন:

'সারা দেশ জুড়ে আমরা একটি নির্দিষ্ট দিনে ভারতের পণ্য-সেবা-ফূর্তি বর্জন করে হাবিবুর রহমান নামে ঐ গরীব লোকটা, যে আপনার পাতে পরিবেশনের জন্যে গরু আনতে দারাপুত্রপরিবার ফেলে প্রাণ হাতে করে সীমান্ত টপকে ভারতে গিয়েছিলো, তাকে নগ্ন করে পশুর মতো পেটানোর প্রতিবাদ জানাতে পারি।'
হাবিবুরদের প্রতি সংহতি জানাতে গিয়ে, এটাও যেন খেয়াল রাখি, যে তিরিশ লাখ মানুষ নিজেদের অস্তিত্বের বিনিময়ে আমাদের ভারতবর্ষের সম্ভবত একমাত্র স্বাভাবিক রাষ্ট্র উপহার দিয়ে গেছে – তারা যেন অপমানিত না হয়। সুতরাং জরুরি হচ্ছে, সতর্ক থাকা, পাকিস্তানবাদ, পাকিস্তানবাদী রাজাকার ও ছদ্মরাজাকারদের যেন শক্তি না যোগায় এই বয়কট।
৮. আখেরে লাভ?
একটা লাভ তো এই যে ভারতবিদ্বেষের জাদুটোনা থেকে মুক্ত হয়ে আমরা সত্যিকারের দুনিয়ায় সত্যিকারের ভোক্তা-প্রতিরোধের একটা সূচনা করতে পারি।
এই প্রতিরোধে, বাংলাদেশে তাদের মোট রপ্তানির শতকরা এক-দেড় ভাগ রপ্তানি করা ভারত টলে যাবে না।যদিও সীমান্ত চোরাচালানের অবকাঠামো অনুমোদন করে ভারত-রাষ্ট্র নিজেদের বিশেষ করে ক্ষুদ্র ও মাঝারি ব্যবসায়ীদের কর-অবকাশের সুযোগ করে দেয়। পরোক্ষ পৃষ্ঠপোষকতা দিয়ে যায় বিশাল ফেনসিডিল বাণিজ্যে। আর বন্দুক ধরিয়ে দিয়ে বেতনের বাইরে 'করে খাওয়া'র দারুণ সুযোগ করে দেয় নিজেদের সীমান্তরক্ষী বাহিনীকে। তারপরও, মাত্রাবিচারে এই প্রতিরোধ হয়ত, ভারতীয় বাণিজ্যতন্ত্রের তাৎক্ষণিক মাথাব্যাথার কারণ হবে না। কিন্তু ভারত থেকে নিজেদের মোট আমদানির শতকরা পনের ভাগ আমদানি করা বাংলাদেশের জন্য এটা ছোট বিষয় না। পণ্য কোথাও না কোথাও উৎপাদিত হয়, আসমান থেকে পড়ে না, অন্তত এই সচেতনতা আমাদের বাংলাদেশী পণ্যের প্রতি মনোযোগি হতে তো শেখাবে।
হ্যাঁ, শেষ বিচারে, মুক্তবাজারের এই বিশ্বে, ভারতীয় পণ্য না কেনার বিষয়টা তো 'নিছক' ভোক্তার প্রতিবাদই থেকে যায়। হ্যাঁ, অবশ্যই আমাদের এরচেয়ে অনেক বেশি কিছু করার দরকার আছে। শুধু ভারত কেন, চীন বা অন্য দেশের সাথেও আমাদের আমদানি রপ্তানির ফারাক কমাতে হবে। আর হ্যাঁ, এটাও ঠিক, দেশীয় শিল্পকে গড়ে তোলার প্রয়োজন হয়ত এখন সব থেকে বেশি। প্রয়োজন 'স্বদেশী' পণ্যের মান ও পরিমাণ দুইয়েরই বৃদ্ধি। সম্পদের বৃদ্ধি, সুষম বণ্টন … আরো অনেক অনেক কিছুই করার আছে।
কিন্তু ভাইবোনেরা, এই মুহূর্তে আমরা স্রেফ জান হাতে নিয়ে বাজার করতে অনিচ্ছুক তো হতেই পারি। সুতরাং এখনকার জন্য স্রেফ এটাই করে দেখাই না।
রাজাকার ও নব্যরাজাকারদের কোলে না তুলেও এই কাজ খুব একটা কঠিন হবে না।


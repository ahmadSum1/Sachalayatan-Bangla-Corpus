এই ছবি, ওই ছবি



ছবি (ফটোগ্রাফ) বুঝি না। যেভাবে বোদ্ধারা বোঝেন। তবু ছবি নিয়ে লিখতে বসা, কারণ ছবি আমাকে ভাবাচ্ছে। 
একটা ছবিতে একটা মুহুর্ত স্থির হয়ে থাকে। আর এটা কতটা গুরুত্বপূর্ণ সেটা ঐকিক নিয়মে প্রমাণ করা যায়। প্রমাণটা অবশ্য যারা ঐকিক নিয়মে সন্তুষ্ট তারা যেমন করবেন, যারা কোয়ান্টাম মেকানিক্স পর্যন্ত যেতে পারেন, তারাও করবেন। আমি ঐকিক নিয়মে আসি। 
ধরুণ এক সেকেন্ডের দৃশ্যের গুরুত্ব ‘ক’। মানে চব্বিশ  ফ্রেমের গুরুত্ব ‘ক’। এক ফ্রেমের গুরুত্ব ‘চব্বিশ ভাগের এক ক’। মানে চলা দৃশ্য যেটা এক সেকেন্ড ধরে ঘটলে আপনি এক সেকেন্ড ধরেই দেখবেন, সেখানে এক ফ্রেমের গুরুত্ব ‘ক’ই থাকবে। এখন আপনি পুরো এক সেকেন্ড ধরে এক ছবি দেখলে, মানে এক ফ্রেম দেখলে ঘটনা কী হবে? এক ফ্রেমের গুরুত্ব এক ফ্রেমে হয় ‘চব্বিশ ভাগের এক ক’। এক ফ্রেমের ওজন চব্বিশ ফ্রেমে হয় পুরো ‘ক’। তাই চলা ছবিতে এক ফ্রেমের চেয়ে না-চলা ছবির ওজন চব্বিশগুন বেশি। 
সন্দেহ, অংকটায় কোথাও গোলমাল হয়ে থাকতে পারে। কিন্তু আমি যা বলতে চাই সেটা অন্যের কথা দিয়ে বলি।
গদার বলেছেন অন্যভাবে - “ফটোগ্রাফি [ফটোগ্রাফ নয়] সত্য। সিনেমা সেকেন্ডপ্রতি চব্বিশগুন সত্য”। গদারের কথায় যদি যাই, তবে সিনেমা কেবল কোয়ান্টিটির জোরে হলেও স্থির ছবির চেয়ে ওজনদার। কিন্তু ঐ যে কোয়ান্টিটির জোর, এই কথার মধ্যেই নিহিত আছে, থামা ছবির মধ্যে চলা ছবির চেয়ে বেশি কোয়ালিটি আছে। এই কোয়ালিটিটাই ওজন। গুরুত্ব। যাক, কী বলছি কে জানে। 
ছবি নিয়ে লিখতে বসলাম, কারণ সম্প্রতি একটা ছবি-প্রদর্শনী হয়েছে। এখনো হচ্ছে বোধ হয়। ঢাকার দৃক গ্যালারির বিশ বছরের পুরে যাওয়া উপলক্ষে ভারতীয় আলোকচিত্রী রঘুরাইয়ের প্রদর্শনী। দৃকের উল্টোদিকেই - বেঙ্গল গ্যালরিতে। রঘু রাইয়ের ছবি দেখে কী বলব। আমি চিন্তিত। চিন্তাটা ঢোকালেন তিনিই। প্রদর্শনী কক্ষের শুরুতেই মুখবন্ধ। রঘু রাইয়ের লেখা । বলছেন - 
“ বলা হয়ে থাকে, একটা ভালো ফটোগ্রাফ হাজারো কথার সমান। কিন্তু হাজার কথা তো ব্যাপক কোলাহলেরই জন্ম দেবে। একটু নিরবতা হলে কেমন হয়? স্পেসে [দেশে] একটি আপোষহীন মুহুর্তের মতো?” 
রাই-এক কথাটা মনে ধরে। ভালে ছবিকে কেন হাজার কথা হতে হবে। একটা ছবি একটা কথাই বলুক না, বলার মতো করে।
রঘু রাই সম্পর্কে দুটো তথ্য। এক, ইনি ভারতের সর্বোচ্চ অসামরিক খেতাব পদ্মশ্রীপ্রাপ্ত ফটোগ্রাফার। দুই, ইনি শুধু ফটোগ্রাফারই নন ফটোজার্নালিস্ট। কাজ করেছে বড় বড় পত্রিকায়, কখনো প্রধান ফটোগ্রাফার হিসেবে কখনো ফটো এডিটর হিসেবে। 
ফটোজার্নালিস্ট মুহুর্তকে সাজানোগোছানোর সময় কদাচিৎ পান। তাই বলে রঘু রাইয়ের ছবি আগোছালো নয়। কিন্তু রঘু রাইয়ের ছবিতে আছে আপাতত অযাচিত কুকুর, একদম লেন্সের সামনে এসে দাঁড়ানো, ফ্রেমের অর্ধেকটা ঢেকে দিয়ে, সাবজেক্টকে কোনোমতে বাঁচিয়ে। রঘু রাইয়ের ছবিতে সাবজেক্ট প্রায়শই ব্যাকগ্রাউন্ডে। কখনো সাবজেক্ট ফ্রেম থেকে বেরিয়ে যাচ্ছে, তার শরীরটা আছে, মাথাটা বাইরে। কিন্তু কোনো বিশৃঙ্খলা তৈরি হয় না। সব ছবি যে এমন তা না। কিন্তু এই বিষয়গুলো ঘটে। কেন ঘটে তার যুক্তি রঘু রাইয়ের নিশ্চয়ই আছে। কিন্তু আমার উপলব্ধি ভিন্ন। 
রঘু রাই একজন তৃতীয় বিশ্বে কথক। একথা মানতেই হবে। মার্কিন মার্কসবাদী তাত্ত্বিক ফ্রেডরিক জেমসন তৃতীয় বিশ্বের ন্যারেটিভ সম্পর্কে বলেছেন, তৃতীয় বিশ্বের ন্যারেটররা ন্যাশনাল ফ্রেমের বাইরে দেখেন না। তাদের যাবতীয় গল্প নেশনকে ঘিরে। যে-গল্পে মানুষ কোনো বিচ্ছিন্ন সত্তা নয়। তৃতীয় বিশ্বের উপন্যাস জেমসনের মতে ন্যাশনাল অ্যালেগরি। মানে চরিত্র তার নিজের কথা বলে না, বলে তার রাষ্ট্রের কথা (স্টেট আর নেশন এক না, তবু আপাতত একই অর্থে ধরছি)।  রঘু রাইয়ের অনেক ছবিতেই সাবজেক্ট লেপ্টে আছে তার ব্যাকগ্রাউন্ডের সাথে। এই ব্যাকগ্রাউন্ডটাই হলো তার নেশন। আর্থরাজনীতি, রাষ্ট্র। ইতিহাস। একা সাবজেক্ট কোনো সাবজেক্টই না।    
পরিশিষ্ট :
কিন্তু এর উল্টোটাই বরং দেখেছি বহু পাশ্চাত্য ফটোগ্রাফারের ছবিতে। এবং সেই মতের দেশি ফটোগ্রাফারদেরও অনেকের কাজে। আমি আর আমার এক বন্ধু গত দৃক আয়োজিত ছবিমেলা -৫ দেখতে গিয়েছিলাম। অসাধারণ সব ছবি দেখেছিও। কিন্তু তৃতীয় বিশ্ব মানসিকতা নিয়ে ছবি দেখতে গিয়ে অনেক ছবির সঙ্গেই আবার সংযোগ জুড়তে পারিনি।  
কত কত ছবি। কত কত দেশের। এরা কী বলে? আমরা যা বলি ওরা তা বলে না - বন্ধু উত্তর দেয়। আমরা আর ওরা? প্রথম বিশ্ব আর তৃতীয় বিশ্ব - এগুলো এখন আর ব্যবহার হয় নাকি!
হুম, দ্বিতীয় বিশ্ব বলেও একটা ছিল। সেটা কোনদিন হারিয়ে গেল? আমার তো মনে পড়ে না। একানব্বইয়ের অগাস্টে, যেদিন ইয়েলিৎসিন ট্যাংকের উপর উঠে দাঁড়ালো, সে কি দেখতে পেয়েছিল জানি না, আমি দেখছিলাম বারান্দায় শুকাতে দেয়া বিছানার চাদরটা দুলছে। দ্বিতীয় বিশ্ব মিলিয়ে গেছে জেট পাউডারের গন্ধমাখা শৈশবের সাথে সাথে।
বন্ধুর কথাটা নিয়ে ভাবি। শিল্পকলার গ্যালারিতে ছবিমেলা দেখছি তখন। ফ্রেডরিখ জেমসন বলেন, সে মনে করায়, তৃতীয় বিশ্বের গল্পগুলো সব ঘুরিয়ে ফিরিয়ে ব্যক্তিমানুষ নয় সামগ্র জাতির (/রাষ্ট্র?) কথা বলে। ওটাই তাদের স্বভাব। আমরা ব্যক্তির মধ্যে রাষ্ট্রকে খুঁজে ফিরি। আর ওরা নাকি ব্যক্তিকে নিয়েই মেতে থাকতে পারে। একা মানুষ, একলা মানুষ। এর বাইরে দরকার পড়ে না। তাই ওদের ছবিগুলো জলের মত ঘুরে ঘুরে একা। তৃতীয় বিশ্বের দর্শকের চাহিদা ভিন্ন। সেও খুঁজে ফেরে তার চড়কের মেলার বিকিকিনি হট্টগোলে হারিয়ে যাওয়া জনক-জননী, রাষ্ট্রকে। তাই চাঁদের আলোয় নাটবল্টুর ছবিতে - আমাকে যতই বোঝাও না কেন - আমি কিছু খুঁজে পাই না। আমার দাবি - প্রতিটি ছবিতেই ভেসে উঠুক আমার হারিয়ে যাওয়া রাষ্ট্র। 
দৃকের একটা ডকুমেন্টশন ইউনিট দর্শক জরিপের অংশ হিসেবে আমার সঙ্গে কথা বলে। তাদের প্রশ্নপত্রে একটা প্রশ্ন আছে। স্বাধীনতা কী? স্বাধীনতা এবারের ছবিমেলার থিম। আমি বলেছি - স্বাধীনতা নিজেকে নিজের মতো করে নির্মাণ করবার অধিকার।  
কিন্তু এ-কাজ সহজ নয় মোটে। আমরা কখনই আমদের মতো নই। আমরা স্রেফ ওদের সাপেক্ষে আমাদের মতো। আমরা ওদের বানানো মানুষ। মাঝে মাঝে ওরা বলে না, করেই দেখিয়ে দেয় আমাদের কেমন বনতে হবে। এই করে দেখানোয় অংশ নেয় ওদের চলচ্চিত্র থেকে গনমাধ্যম, টুয়েন্টিয়াথ সেঞ্চুরি ফক্স থেক সিএনএন - সবকিছু। এমনই এক সিনেমা নিয়ে খুব মাতামাতি হচ্ছিল তখন । নাম - আমরা অনেকেই জেনে থাকব - স্লামডগ মিলিয়নেয়ার।  
স্লামডগ! পাগড়ি সামহাল জাট্টা! আমরা বস্তির বাচ্চাদের কখনো বস্তির কুকুর বলি না। হ্যা, আমরা দেশি বুর্জোয়া। নোংরা মানুষের গা ঘেষি না। কিন্তু কুকুর বলি কি? কুকুর তো ওরা আমাদের বলত।
তো এইভাবেই ছবির মধ্যে সত্য-মিথ্যা তালগোল পাকিয়ে থাকে ? ছবিবোদ্ধারা ভালো বলতে পারবেন। 


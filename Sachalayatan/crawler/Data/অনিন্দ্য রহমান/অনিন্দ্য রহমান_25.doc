দয়া-কাঠামো-কর্তৃপক্ষ




দয়া* ও কাঠামো

দয়া-ক্লান্তি। কমপ্যাশন ফ্যাটিগ ইংরেজদের দেয়া নাম। আমরা এদিকটায় জানি, দয়া ধর্ম। প্রচারমাধ্যমে অতি-প্রচারিত দৃশ্যগুলো আমাদের কারো কারো মনে এখন আর দয়ার জন্ম দেয় না। কান্না, চিৎকার, লাশ হয়ে যাওয়া এইসব কোনো কিছুই। কান্নার প্রতি, চিৎকারের প্রতি, লাশের প্রতি (প্রায়) পর্নোগ্রাফিক আকর্ষণের স্তরটিও আমরা কিছুকাল হল পার হয়ে এসেছি। একদা অতিপ্রচারকে ঐ দয়া-ক্লান্তির উৎস বলে মনে হত। এখন মনে হয় কেবল অতিপ্রচারই নয়, খবরের পুনরাবৃত্ত কাঠামোগুলোরও রয়েছে দয়া কেড়ে নেয়ার বিশেষ ক্ষমতা। কাঠামো আমাদের দয়া-ক্লান্তি দেয়। ক্রসফায়ারের গল্পগুলো মনে করবেন এইখানে।
বাংলাদেশের লঞ্চডুবিও সেইরকম একটা কাঠামো, তার বেশি নয়। রাতের দিকে মেঘনায় (বা অন্য কোনো নদীতে, বাংলাদেশের অধিকাংশ লঞ্চডুবি পেতে চাঁদপুর থেকে দক্ষিণের দিকে নামতে হয়) লঞ্চ ডুববে। ধরেই নেয়া যায় এতে ধারণক্ষমতার অনেক বেশি যাত্রী থাকবে। কখনো কখনো ঈদের ছুটিতে এই ঘটনা ঘটে। এসময় যেসব সংবাদকর্মীরা দায়িত্বে থাকেন তাদের বাড়তি কাজ এসে যায়। প্রথমে চাঁদপুর কিংবা ভোলা কিংবা অন্যকোনো জায়গার স্থানীয় প্রতিনিধি নেটওয়ার্ক কেটে যাওয়া মোবাইলে খবর পাঠাতে থাকেন। মাঝে মাঝে কিছু ঝাপসা ছবি পাওয়া যায়। এর মধ্যে কিছু কিছু লাশ খুঁজে পাওয়া যায়। এই সংখ্যা নিয়ে হালকা তর্কাতর্কি চলতে থাকে। জেলা প্রশাসন গুনতে চায় না। ঘটনা বড় হলে, ঢাকা থেকে প্রতিবেদক যান, ভোরেই রওনা হন। বারোটার খবরে পরিস্কার ছবি পাওয়া যায়। তারপর, কান্না, চিৎকার, লাশ হয়ে যাওয়ার ছবি। প্রথম প্রথম উৎসুক জনতার সাক্ষাৎকার পাওয়া যায়। আস্তে আস্তে স্থানীয় প্রশাসন, স্থানীয় সরকার, মেঝোসেজো আমলা, আর দূর থেকে রওনা হওয়া উদ্ধারকারী জাহাজ আওয়াজ দেয়। অবশ্য ততক্ষণে দমকলের ডুবুরিরা নেমে গেছে। ঘন্টা দুয়েক পরে, বিআইডব্লুটিএর মেঝোসেজো আমলাকেও নাগাল পাওয়া যায়। তিনিই প্রথম তদন্ত কমিটির বিষয়টা জানিয়ে দিতে পারেন। অবশ্য যদি না তিনি সংসদসদস্য বা মন্ত্রিধরণের কারো জন্য অপেক্ষা করেন, তবেই। পরের দিন আসেন নৌপরিবহন মন্ত্রী। তিনি মেঘনার কালো বুক দেখে চলে যান, তার চেহারায় দয়া-ক্লান্তির ছাপ নাই। তিনি দারুণ দয়ায় আর্দ্র হন। কখনো কখনো শোকবার্তায় সংহতি জানান প্রধানমন্ত্রী, বিরোধীদলের নেতা। সেটা নির্ভর করে মৃতের সংখ্যার উপর।
কাঠামো বস্তুত আমাদের একধরণের নিশ্চিন্তি প্রদান করে। কাঠামোয় অজানা কিছু নাই। কাঠামোয় ঈশ্বরের বসবাস। গাছের পাতাটিও নড়ে না তাঁর আদেশ ছাড়া। এবং ঠিক যখন যেখানে নড়ার তখন সেখানে নড়ে। এই বোধ নিয়েই জানা গল্প বারবার শুনতে চায় মানুষ। ইডিপাসের করুণ গল্প জানত না এমন গ্রিক নাই। তবু তারা ইডিপাসের গল্পের নানা সংস্করণ বারবার শুনত, দেখত। পছন্দ হলে একই সিনেমা-নাটক আমরাও বারবার দেখি।
সমস্যা হল এই নিয়ত কাঠামোস্বস্তিতে আরো কিছু ঘটনা ঘটে। কাঠামোর বাইরে থাকা বিষয়গুলো আস্তে আস্তে আমাদের আর চোখে পড়ে না। কাঠামোঅন্ধ মানুষেরা যদিও টেলিভিশন দেখতে পায়।
নিয়তিবাদী কাঠামো ও কর্তৃপক্ষ  
 
কাঠামোর মধ্যে নিয়তিবাদ আশ্রয় নেয়। কার্যকারণের ভৌতসম্পর্কের চেয়ে বড় হয়ে ওঠে অদৃষ্ট। তাই কাঁদা, চিৎকার করা, লাশ হয়ে যাওয়া মানুষেরা ‘দুর্ভাগা’, তাদের মৃত্যুও ‘ট্র্যাজিক’ (ট্র্যাজেডি অদৃষ্টবাদী নাট্যকলা)। মাঝে মাঝে প্রতিবেদক প্রশ্ন করেন দায়ী কে? মাঝে মাঝে লোকসমাজে বলাবলি হয় দায়ীদের নামধাম। লোভী মালিক, দুর্নীতিজীবী প্রশাসন ইত্যাদি প্রভৃতি প্রমুখ। কিন্তু ক্যামেরা কদাচিৎ কান্না-চিৎকার-লাশের আকর্ষণীয় ছবি থেকে তাদের দিকে যায়। সবই মৃতদের কপালের দোষ। এমনকি যে বিশেষ অর্থনৈতিক অবস্থা তাদের এই ডুবোলঞ্চের যাত্রী হওয়া সম্ভব করেছে, সেই অর্থনৈতিক অবস্থার উল্লেখও কেউ করে না। গরিব হওয়া এবং গবাদি পশুর মতো ঠেসেঠুসে লঞ্চে উঠে যাওয়া, এবং পচে গবাদিপশুর মতোই ফুলে ওঠা - মূলত কপালের বিষয়।
‘কপালের বিষয়’গুলোর একটা বৈশিষ্ট্য হল, এতে ঈশ্বর থাকেন। তাঁকে দায়ী করা যায় কিন্তু তাঁর ওপর দোষারোপ করা যায় না। তাই তিনি ত্রাতা। লঞ্চডুবির পরও ঈশ্বরের স্থানীয় প্রতিনিধিরা ঘটনাস্থলে আসেন। তারা ত্রাতা। ‘ত্রাণ’ নিয়ে আসেন। ‘ক্ষতিপূরণ’ নিয়ে না। ‘জরিমানা’ নিয়ে তো না-ই। 
নিয়তিবাদী খবরাখবরে জানা যায়,‘নিহতদের প্রত্যেকের দাফন সম্পন্ন করতে ২ হাজার টাকা করে দেওয়া হবে’। এবং ‘লাশ সরকারি খরচে নিজ নিজ গন্তব্যে পৌঁছে দেওয়া হবে’[বিডিনিউজ২৪.কমের খবর]।
নিজ নিজ ‘গন্তব্যে’

ব্রাহ্মণবাড়িয়ার সরাইলে একুশে এপ্রিল যে লঞ্চডুবি হয়েছে, সেটা একটা দুর্ঘটনা। হত্যাকাণ্ড নয়। আগে থেকেই ডুবে থাকা ট্রলারে ধাক্কা খেয়ে লঞ্চের তলায় ছিদ্র হলে সেটা ডুবে যায়। নদী পথে ডুবে থাকা নৌযানের ক্ষেত্রে নিয়ম হল বয়া ভাসিয়ে রাখা, লাল নিশান জাগিয়ে রাখা। এই কাজের দায়িত্ব অভ্যন্তরীণ নৌ পরিবহন কর্তপক্ষের। নিশান নিয়ে অনেকগুলো বক্তব্য পাওয়া যাচ্ছে। এক হচ্ছে ঐখানে কোনো নিশান ছিলই না [দেশ টিভি]। দুই, নিশান ছিল, কিন্তু চালক ঘুমিয়ে ছিলেন। আর সারেং-এর বদলে লঞ্চ চালাচ্ছিলেন দুই সুকানি [কালের কণ্ঠকে বিডব্লিউটিএর একজন উপপরিচালক]। তিন, নিশান ছিল, কিন্তু কেউ সেটা চুরি করে নিয়ে যেতে পারে [প্রথম আলোকে বিডব্লিউটিএ পরিচালক]। চার, নিশান ছিল, কেউ চুরিও করে নাই, কিন্ত লঞ্চ যেই চালাক, সে অনেক কিনারা দিয়ে চালাচ্ছিল [প্রথম আলোর একই প্রতিবেদনে]। পাঁচ, ‘ভৈরব অঞ্চলে রাতে এ ধরনের লঞ্চ চলাচল করা ঠিক নয়’ [প্রথম আলোকে একজন জরিপকারী]। অর্থাৎ সামলে চলতে হয়, নইলে অদৃষ্টের ধর্ষণ কীভাবে এড়ায়।
আইন দেখা যাক। THE REMOVAL OF WRECK AND OBSTRUCTIONS IN INLAND NAVIGABLE WATERWAYS RULES, 1973 এ বলা আছে, ‘3. If any wreck or obstruction is found or reported in any inland navigable waterways so as to impede, or likely to impede navigation, the Authority may cause the wreck or obstruction to be raised, removed or destroyed’. মানে বিআইডব্লিউটিএ চাইলে ডুবে থাকা নৌপথের যেকোনো বাঁধা সরানোর আইনী ক্ষমতা রাখে। সমস্যা হল, এটা তার ক্ষমতা, বাধ্যবাধকতা নয়। আমাদের অসংখ্য আইন আছে, যার একটা বিরাট অংশই এই ‘the authority may cause’ এর ভেতরে বাঁধা। সুতরাং, এই প্রেক্ষিতে আবারো অদৃষ্টের আগমন ঘটে। ঈশ্বর (রাষ্ট্রও পড়তে পারেন) তুমি তো সবই পারো, তাহলে করো না কেন? 
তবু কোথা হইতে কী ঘটিয়া যায়, কৃপা। 
এই নির্দিষ্ট ঘটনায় প্রচারমাধ্যম, আইন, রাষ্ট্র সবই অদৃষ্টবাদী কাঠামোয় চলে। ঈশ্বরকে দুয়ো দেয়া বাতুলতা। তাই ‘ক্ষোভে’র লক্ষ্য হয়ে যায় উদ্ধারকারী জাহাজ, কারণ সে দেরি করে এসেছে। যেভাবে মাঝে মাঝে মারধরের শিকার হন ফায়ার ব্রিগেডের কর্মীরাও।  
আত্মীয়পরিজনেরা লাশ নিয়ে ফিরে যায়। ট্রাইপড ভাঁজ করে চলে আসে সাংবাদিকরা। দয়া-ক্লান্ত দর্শকেরা কাঠামোচিত্তে চ্যানেল পাল্টায়।    
এবং, ঈশ্বরেরা আইনের উর্ধে থাকে। 
--------------------------------------------------------------------------------
* জীবে 'দয়া' করে যেইজন, এই দয়া হচ্ছে সেই দয়া, ধারণা করি


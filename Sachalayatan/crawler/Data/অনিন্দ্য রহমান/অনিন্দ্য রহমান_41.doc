মহা৮মীর পুতুলকথা



খড়গ শব্দটা একবার ডয়শূন্যড়এ আটকানোর পর শেষে গোল হয়ে গেল, বেশ গোল, এদিকে ত্রিশূল শব্দটাও ত্রিংঙঙঙ করে একটা ধাতব আওয়াজ করে দীর্ঘঊকারএর ঢাল বেয়ে ল হয়ে থেমে গেল, যেই লটাও গোলগোল লাগে, অথচ তীর শব্দটা আমার পছন্দ বিশেষ, কারণ ছোট্ট এই শব্দটা তী করে একবারেই ছুটে যায়, ছুটে গিয়ে, যেহেতু দীর্ঘঈ, তার দীঈঈর্ঘপথশেষে বয়শূন্যরএর সুক্ষ্মবিন্দুতে গিয়ে লক্ষ্যভেদ করে, আর যেহেতু লক্ষ্যভেদকরা তীর আমার বিশেষ পছন্দের, সেহেতু সৌরভ গাঙ্গুলি যখন চ্যানেলপাল্টানোরফাঁকে দাদাগিরি করল, আর জিজ্ঞাসা করল ‘দূর্গা মহিষাসুরকের শেষে গিয়ে কী দিয়ে মারল?’, তখন তীর - এই শব্দটা আসুরিক বাতাবন ভেদ করে এসে সহাস্যে জানাল, আমি নই আমি নই, আমি ভুল মৃগয়ার অনিচ্ছুক উপস্থিতমাত্র, যদিও মায়ের নান্দনিক করতলে চিত্রায়িত নচেৎ মূর্ত, তবু সঠিক উত্তরের আশায় বিজ্ঞাপন থাকুক, সনাতন পৌত্তলিকতায় আমার আগ্রহ কী।
সুতরাং দেখলাম একদম নতুন সিনামা ‘রবিন হুড’, তারও পেশা তীর ছোঁড়া, তাই, রাজা যখন বলে ‘মুক্তি’ চাও তোমরা সকলে, প্রজাসকল-? চাও যে তোমরা সকলেই প্রাসাদে থাকো-? মস্করা-? তখন রবিন হুড বলে, প্রত্যেক ইংলিশম্যানের বাড়িই তার প্রাসাদ হোক তবে, আর এরপর, শতক শতক ধরে, ইংলিশম্যানসকল নিজ নিজ বাড়িতে রাজা হয়ে উঠল, আর সেই ক্ষুদে ক্ষুদে রাজারা আর সকলকে ধরে ধরে ভালো করে ক্ষুদে দিল, আর যখন ক্ষুদা শেষ তখন গণতন্ত্র মহান বলে শীৎকার পাড়ল, আমরা তার কতক কতক দেখেছি বটে, এই পুবের দেশেও, আমরা আজও তাদের ক্ষোদনের শিকার মুক্তিপ্রাপ্তা গৃহপরিচারিকা, আমাদের পূজা দেখে কাজ নাই, কারণ এই শুক্কুরবারে আমাদের সাথে মোঘল-এ-আজমও মুক্তি পায়, মধুমিতায়, ‘প্রেম করেছি ভয় কি আমার, প্রেম করেছি চুরি করিনি’ - সে-ই দেখব বাঞ্ছা করি।
সেই থেকে রবিনহুড বনে, আনারকলি পাথরে আর দেবীমাতা নানাবিধ অস্ত্রের চক্করে, কোনটা দিয়ে কাকে মারবেন ঠাহর পাচ্ছে না। আজকের সারাদিনে এই ত্রিবিধ পৌত্তলিকতার শিকার হয়ে ব্লগ লিখতে বসলাম। আসলে অনেকদিন লিখিটিখি না, যদিও ধার করা ভাষায় ... ধরা না পড়িলে চুরি, পড়িলে মাস্কারি, দেখেছিলাম পিকাপভ্যানের টুলবাকশায় লিখা।


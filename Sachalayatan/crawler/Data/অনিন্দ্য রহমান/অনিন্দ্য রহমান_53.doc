সাময়িক মৃত্যু



::উপক্রমণিকা::
পেরিয়ে গেল খান মোহাম্মদ ফারাবীর জন্মদিন। জন্মদিনেই তাঁকে মনে করা গেল না। কারণ বহুবিধ। রাস্তায় ছাত্রদের বিক্ষোভপরবর্তী প্রতিক্রিয়া, তার প্রতিক্রিয়া, সমসাময়িক মাথাব্যথা এবং আরো দুএকটি ব্যক্তিগত। + আলস্য।
 
আরো একটি দার্শনিক কারণও রয়েছে। ২২ না পেরোতেই মৃত, ঐ মানুষটির পরিচয় কী? মৃত মানুষের পরিচয়? এই নিয়ে নানান ভাবনা এবং ভাবনার কুয়াশায় আটকে আটকে চলা। সুতীব্র হেডলাইট জ্বালিয়েও কিচ্ছু দেখতে পেলাম না।
 
::?::
 
সূচিপত্রে  ছিল ‘দু-জন মৃত তরুণ কবি’ (ফাল্গুনী রায় ও সুকুমার সরকার)। অথচ ভিতরে ‘দু-জন তরুণ মৃত কবি’। বুদ্ধদেব বসু ও তার কবিতাভাবনার অবশ্যপাঠ ‌‘কালের পুতুল’ গ্রন্থের এই ছোট অসামঞ্জস্যের দিকে মনোযোগ দিয়েছেন ‘আধার ও আধেয়’ গ্রন্থে লেখক হুমায়ুন আজাদ। ‘কালের পুতুলের কালপুরুষ’ নামের প্রবদ্ধে এই প্রসঙ্গে হুমায়ুন আজাদ বলেছেন, তিনি হলে ‘মৃত তরুণ কবি’ই লিখতেন। ‘কেননা তাঁরা কবি ছিলেন, তরুণ ছিলেন, এবং বর্তমানে মৃত। বুদ্ধদেব বিচলিত হয়েছিলেন তাঁদের অকাল মৃত্যুতে, আর সে বিচলনের ছাপ রয়ে গেছে রচনাটির শিরোনামে’।
 
অকালপ্রয়াত কবি খান মোহাম্মদ ফারাবীকে নিয়ে লিখব, এই ভাবনাতে বইয়ের স্তুপ ঘেঁটে দুই-দুইটি বই খুঁজে বের করতে হল। জানতে যে, মৃতদের সম্পর্কে কি বলেছিলেন ‘এককালের জীবিতরা’। অবশ্য তারাও আজ মৃত। এমনকী হুমায়ুন আজাদ ‘অকালপ্রয়াত’ও বটে। কী দুর্লঙ্ঘ্য কৌতুক!  
 
::প্রসঙ্গকথা::
 
ফারাবীকে ছাপিয়ে ঘন হয়ে আসল ফারাবীর মৃত্যু।
 
স্রেফ মৃত্যুই বটে। অপঘাত না। আত্মহনন না। অকালমৃত্যুও না। স্রেফ মৃত্যু। ভাষাদার্শনিক দেরিদা বলেছেন প্রতিটি প্রতিশ্রুতির ভেতর জড়িয়ে থাকে অন্তর্গত বিচলন (ইংরেজি অনুবাদে আছে ইন্টারনাল আপসেট)। যার কারণ প্রতিটি প্রতিশ্রুতিতে থাকে অবিশ্বস্ততা আর কৌতুক। প্রতিশ্রুতিভঙ্গের আশঙ্কা থাকাটা যেকোনো প্রতিশ্রুতির  অবশ্য-উপাদান।
 
জীবন একটা প্রতিশ্রুতিই তো। মৃত্যু অতএব জীবনের অনিবার্য শর্ত। জীবনের প্রতিটি কার্যকর উচ্চারণে (পারফরমেটিভ আটারেন্স) ছায়া ফেলে আছে মৃত্যু।
 
খান মোহাম্মদ ফারাবী, জন্ম ২৮ জুলাই ১৯৫২, একজন প্রতিশ্রুতিশীল তরুণ কবি ছিলেন। ১৪ মে ১৯৭৪ এ অকালে মৃত।
 
 
 
 
 
::খান মোহাম্মদ ফারাবীর অতিসংক্ষিপ্ত জীবনী::
 
মানছি, অতিসংক্ষিপ্ত শব্দটার ব্যবহার কোনো এক কারণে অনুচিত। হতে পারে, মাত্র ২২ বছর আয়ুষ্কালের এক যুবকের জীবনী লিখতে গিয়ে এই শব্দদ্বয় নিমর্ম রসিকতা।  
 
জন্ম ব্রাহ্মণবাড়িয়ায় নানা বাড়িতে। ১৯৫৮তে সেন্টগ্রেগরি স্কুলে। ৬৯ এ ঢাকা বোর্ডে ম্যাট্রিকে ২য়। ঢাকা কলেজ থেকে ৭১ (৭২ এ অনুষ্ঠিত) উচ্চমাধ্যমিকে আবারও ২য়। এসময় পূর্ব পাকিস্তান ছাত্র ইউনিয়নের ঢাকা কলেজের সাহিত্য বিষয়ক সম্পাদক ছিলেন। অর্থনীতিতে ভর্তি হয়েছিলেন। স্নাতক ১ম বর্ষ থেকে ২য় বর্ষে ওঠার সময় ১ম হন। বাংলা একাডেমী থেকে বের হওয়া খান মোহাম্মদ ফারাবী রচনাসমগ্র থেকে এইসব জানা গেছে।
 
৭৪ এ ক্যান্সার ধরা পড়ে তাঁর। কলকাতা ও লন্ডনে চিকিৎসাও হয়। বাঁচার কোনো আশা না দেখে বিলেতি চিকিৎসক শেষকটা দিন পরিবারের সাথে সময় কাটানোর জন্য তাঁকে দেশে ফেরত পাঠান।
 
প্রকাশিত গ্রন্থ ৪টি। কাব্যগ্রন্থ ‘কবিতা ও অন্যান্য’, প্রবন্ধের বই ‘এক ও অনেক’, একটি নাটক ‘আকাশের ওপারে আকাশ’ ও একটি শিশুতোষ গল্পগ্রন্থ ‘মামার বিয়ের বরযাত্রী’। শেষোক্ত বইটির গল্পগুলো তিনি ক্লাস সিক্স থেকে এইটের মধ্যে লিখেছিলেন। প্রতিটি বই মরণোত্তর প্রকাশিত।
 
:: আকাশের ওপারে আকাশ ::

ষাটের দশকে শেষদিকে কি সত্তরের শুরুতে রচিত নাটক ‘আকাশের ওপারে আকাশ’। মুনীর চৌধুরীর কবরকে মনে রাখলেও, খুব সম্ভবত বাংলাদেশের প্রথম অ্যান্টি-প্লে এই ‘আকাশের ওপারে আকাশ’। নাট্যকার নিজেই বর্ণনা করেছেন একে ‘নাটক-বিরোধী নাটক’ বলে।  
 
এর পাঠ এক অনন্য অভিজ্ঞতা। এর কারণ দুটো। ষাটোত্তর বাংলাদেশী সাহিত্য পুরোদস্তুর কাঠামোবাদী। কাঠামোয় লিখিত হয়েছে সুপ্রচুর জাতীয়তাবাদী কিংবা আদর্শবাদী সাহিত্য। কাঠামোয় রচিত হয়েছে সুপ্রচুর আধুনিক/অস্তিত্ববাদী/সাম্যবাদী কবিতা। কাঠামোয় রচিত হয়েছে পাকিস্তানবাদী/ছদ্মপাকিস্তানবাদী অপসাহিত্য। অতএব কাঠামোবিহীন নাটক ‘আকাশের ওপর আকাশ’ দাঁড়িয়ে আছে একাকী। এবং অদ্ভুত। এই নাটক কেবল উত্তরকাঠামোবাদীই নয় বরং কাঠামোবিরোধীও।
কেবল নাট্যদেহে নয়, নির্দেশকের বর্ণনাতেও এর চিহ্ন পাওয়া যায়। যেমন প্রথম দৃশ্যের বর্ণনা এমন
 
দৃশ্য
একটি মধ্যবিত্ত ঘর
সময়: জানা নেই
 
অথবা
 
ঘরের তিনটি দরজা। ঘরের মাঝামাঝি যে দরজাটা বাইরের রাস্তা তথা জগতের সাথে যোগাযোগ রাখচে - সেটা স্টেজের পেছন দিকে। দ্বিতীয় দরজাটি ঘরের বাঁদিকে। এটা দিয়ে ভেতর বাড়ীতে যাওয়া যায়। ডানদিকে রয়েছে আরেকটি দরজা। সেটা দিয়ে কোথায় যাওয়া যায় আমার জানা নেই। 
 
কিংবা নাটকের শেষ ৪টি সংলাপ :
 
সাবেরর কণ্ঠ : এ ছাদের নীচে আমি থাকব কিভাবে?
রানীর কণ্ঠ: কিভাবে।
আশরাফের কণ্ঠ: কিভাবে?
এটা কার কণ্ঠ: (সাবেরের, আশরাফের না রানীর?) কিভাবে! কিভাবে কিভাবে কিভাবে কিভাবে কিভাবে ...।
 
এতে আয়োনস্কোর নাটকের মতো রয়েছে আখ্যানের তীব্র অভাব। ভাষিক যোগাযোগের অনিবার্য ব্যর্থতা। যেকোনো গল্পের উত্থানকে বারবার নস্যাৎ করার অপচেষ্টা!
 
দ্বিতীয় কারণ, এই নাটক স্বস্তি-সন্ধানী দর্শকের রুচির ওপর নির্মম আঘাত। সমসাময়িককালে অস্ট্রীয় লেখক পিটার হান্ডকে লিখেছিলেন ‘অফেন্ডিং দ্য অডিয়েন্স’ নামের এক নাটক। অ্যান্টি-প্লের প্রাথমিক উদাহরণ হিসেবে ১৯৭০ এ প্রথম মঞ্চায়িত এই নাটকটির উল্লেখ হতে পারে। দু-একজন পরিশ্রমী গবেষক ছাড়া পিটার হান্ডকে অদ্যাবধি বাংলাদেশের নাট্যচর্চায় চর্চিত বলে শুনিনি।  
 
গল্প নেই। তবু বলার চেষ্টা করি। পুরোটা নয়। আংশিক। নাটকটির মূল চরিত্র সাবের। একজন কবি। থাকে মায়ের সাথে। সাবেরের বন্ধু-সহচর রানী একই বাসায় থাকে। রানী সাবেরের চাচাত বোন। এর ভাড়া বাড়িতে থাকে। বাড়ির ছাদে একটা গাছ বেড়ে উঠছে। সেই গাছ মূলত ছাদটাকেই গ্রাস করছে। আপাতত ছাদের একাংশ ভাঙা। ভাঙা অংশ দিয়ে আকাশ দেখা যায়। সাবেরের এই আকাশটাকে যত ভয়। আকাশ তার কাছে অসহনীয় লাগে। আকাশ তার যাবতীয় শূন্যতা নিয়ে সাবেরের অস্তিত্বকে গ্রাস করতে চায়। রানীর ভয়, কখন বাড়িওয়ালা আসবে। বস্তুত বাড়িওয়ালা কখনো আসে না। (এছাড়া সাবেরের সমস্যা সে তার অসমাপ্ত কবিতার শেষাংশ লিখতে তিন বছর ধরে ব্যর্থ হচ্ছে, এবং রানী তার তিন বছর আগে পাঠ করা লজিক বই আজও খুঁজে যাচ্ছে)
 
বাংলাদেশের নাট্যধারায় এখনো পর্যন্ত অতুল্য এই নাটকটি মানবিক যুক্তির মর্মমূলে আঘাত হানে। আপাত-যুক্তির আবরণটাকে ছিঁড়ে ফেলার চেষ্টা করে। এবং অস্তিত্বের অন্তঃসারশূন্যতা বারবার উন্মোচনের চেষ্টা করে। নাটকটি স্বস্তিকর নয় মোটে। দীর্ঘ কিছুটা। অনেক ভালো-ভালো অ্যাবসার্ড নাটকের মতোই পুনরাবৃত্তির কারণে বিরক্তিকরও বটে।
 
তবু চমকপ্রদ এই নাটকের জন্য আমরা আজও প্রস্তুত নই।
 
নৈতিক ও অনৈতিকের পার্থক্য ভেঙে পড়া নিয়ে, নাটকের আরো একটি সংলাপ:
 
সাবের: পাপ যে জিনিস পূণ্যও সেই একই জিনিস। কোন কিছুতে কোন তফাৎ নেই। তফাৎ নেই, বন্ধু, আমাতে এবং তোমাতে। তফাৎ নেই ঈশ্বরে ও শয়তানে, ... সব কিছুই আকাশ এবং ... এবং ... (কিছু একটা বলতে চাইছে কিন্তু যথার্থ শব্দ পাচ্ছে না) 
 
আকাশের ওপারে আকাশ সম্পর্কে আবদুল্লাহ আবু সায়ীদ লিখেছেন এটি “প্রাণহীন, যান্ত্রিক এবং আধুনিক পাশ্চাত্য অবক্ষয়ী সাহিত্যধারার অনুকরণসর্বস্ব কৃত্রিম প্রতিধ্বনি”। খুব সম্ভবত এখানে একটা বিরক্তিকর সিনট্যাক্স এরর ঘটে গেছে। বাক্যটি আমার মতে এমনতর হতে পারত : প্রাণহীন, যান্ত্রিক এবং আধুনিক পাশ্চাত্য অবক্ষয়ী জীবনের সাহিত্যিক প্রতিধ্বনি। সাহিত্য জীবনের অনুকরণ। কৃত্রিম তো বটেই!
 
::যশোর রোডে সেপ্টেম্বর::
 
ফারাবী মুক্তিযুদ্ধে অংশ নিতে পারেননি। চেয়েছিলেন। কৈশোরত্তীর্ণ ফারাবীর মধ্যবিত্ত পরিবার স্বাভাবিক কারণেই তাঁকে বাঁধা দিয়েছিল। গণঅভ্যত্থানের সময়কালেই এই পারিবারিক সীমাবদ্ধতা কিছুটা শ্লেষের সাথে লিখেছেন কবিতায় :
 
আম্মাজান তোমার পা ছুঁয়ে বলছি
আমি আর মিছিলে যাবোনা।
...
অতএব ভয় নেই, মাভৈ আম্মাজান
জীবন কাহাকে বলে এবং মানুষ
হওয়ার সংজ্ঞা কি মর্মে মর্মে বুঝেছি
সুতরাং দিল সাফ - তওবা করেছিলাম আর
অমানুষ কখনো হবোনা
এবং হবোনা
হবোনা এবং ...
 
তবু মুক্তিযুদ্ধ ফারাবী  অন্তত একটি ইতিহাসোত্তীর্ণ কাজ করে গেছেন। ৭২ এ অ্যালেন গিনসবার্গের অসাধারণ কবিতা 'সেপ্টেম্বর অন যশোর রোডে'র অনবদ্য অনুবাদ করেছেন ফারাবী। নির্মলেন্দু গুণ সম্প্রতি প্রকাশিত ‘গীনসবার্গের সঙ্গে’ বইয়ে লিখেছেন, ‘ফারাবীর অনুবাদ শুধু যে শিল্পোত্তীর্ণ হয়েছে তাই নয়, তিনি বাঙালির হয়ে আমাদের মুক্তিযুদ্ধের পক্ষে এক ঐতিহাসিক দায়িত্বও পালন করে গেছেন’।
 
সেই অনুবাদের কিছু অংশ :
 
লক্ষ প্রাণের উনিশ শত একাত্তর
উদ্বাস্তু যশোর রোডে সব ধূসর
সূর্য জ্বলে ধূসর রঙে মৃতপ্রায়
হাঁটছে মানুষ বাংলা ছেড়ে কোলকাতায়।
...
খেলছে শিশু বানের পানি চারটি ধার
শেষ হয়েছে দেবেনা আজ খাদ্য আর
আমার ব্যাগে পয়সা - এ কি আমার পাপ
শিশুর চোখে দেখছি মোদের মৃত্যুশাপ। 
 
এর চেয়ে ভালো অনুবাদ বোধ করি অসম্ভব।
 
 
::উপসংহার:: 
 
(কী আশ্চর্য! উপসংহার শব্দটিতেও লুকিয়ে আছে সংহার)
 
ফারাবীর লেখা ‘প্রজ্ঞা ও স্বজ্ঞা : শিল্পের সমীকরণ’ নামের দার্শনিক প্রবন্ধে প্রথম লাইন:
 
এই মৃত্যু চিহ্নিত পৃথিবীতে জীবনে নিকটতম তুলনা শিল্প।
 
অদ্ভুত এই উপলব্ধি । অপ্রত্যাশিত, কৈশোরত্তীর্ণ যুবকের সত্তায়।
 
প্রতিভাধর খান মোহাম্মদ ফারাবীর অকালমৃত্যু হয়েছিল। এই অর্থে তিনি অনন্য নন। হয়েছিল তার স্বকালমৃত্যুও। তিনি স্মরণীয় ও প্রাসঙ্গিক থাকবেন এই জন্যই। নইলে কত কত লেখক-কবি-সাহিত্যক উপাধিজীবিই তো রয়েছেন, যাদের মৃত্যু স্বকালের বহুআগেই ঘটে গেছে...    
 


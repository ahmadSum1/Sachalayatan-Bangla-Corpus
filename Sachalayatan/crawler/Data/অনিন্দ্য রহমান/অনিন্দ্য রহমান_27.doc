জাতীয়তাবাদের মোরগ লড়াই (আসিতেছে)





 একটা না-লেখা ভ্রমণকথা

জালিয়ানওয়ালা বাগ থেকে হরমন্দির সাহিব ১০ মিনিটের পথও না। গিয়েছিলাম ২০১০ এর এপ্রিলে। এপ্রিল নিষ্ঠুর মাস, মৃত জমিনে সে লাইলাক ফোঁটায়, স্মৃতি আর আকাঙ্ক্ষার মিশেলে … এলিয়টকে মনে পড়ে, গরমে। জালিয়ানওয়ালা বাগে ডায়ারবাহিনীর বুলেট গেঁথে আছে দেয়ালে। বাঁধিয়ে রাখা সেই দেয়াল। অসংখ্য মানুষ যায় আসে। আমি ঘাস দেখি, বেল গাছ দেখি আর ঐ কুয়াটার কাছে যাই।
চোয়াল শক্ত হয়ে আসে। ১০ মিনিটের হাঁটাপথ শেষে হরমন্দির সাহিব। এতদূর এইজন্যই আসা। পবিত্র স্বর্ণমন্দির। অনেকটা সময়, দিনে, রাতে, এই মন্দিরের বারান্দায় বসে কাটিয়েছিলাম। আধ্যাত্মিকতায় বিনিয়োগ নাই, তবু অত্যাশ্চর্য শান্তি। শান্তিবিলাসে ভুলে গিয়েছিলাম অপারেশন ব্লুস্টারের কথা। আজ না বলি। বুলেট লাগা অনেক দেয়ালে পলেস্তরা লেপে দিয়েছে জাতীয়তাবাদ। ভালো।
 গ্র্যান্ড ট্রাঙ্ক রোডে ‘বার্লিনের দেয়াল’

স্যারজি, গাড়ি ছুটে যাবে ... হঠাৎ হ্যাচঁকা টান খেয়ে একটা ভাঙাচোরা টেম্পুধরণের বাহনে উঠে পড়লাম। অমৃতসর আসলে ওয়াগা যেতেই হয়। ওরা বলে ‘ভাগ্গা’। প্রায় ১ ঘন্টার পথ। এই সীমান্ত নাকি ভারত-পাকিস্তানের বার্লিনের দেয়াল। অমৃতসর থেকে লাহোরের প্রাচীন রাস্তার মাঝে, এই ওয়াগা-আটারি চেকপোস্টে হয় দারুণ এক ঘটনা, রোজ রোজ। সূর্যাস্তে পতাকা নামানোর সময়, এইখানে দুইদেশের সীমান্তরক্ষী বাহিনী যৌথ সমরকলা প্রদর্শন করে। নাকি সমরনৃত্য বলব। তারা ঝুঁটিওয়ালা মোরগের মতো একে অপরকে ঠোকর মারতে যায়। চোখ রাঙিয়ে মারতে যায়, কিন্তু মারে না। খুব বিখ্যাত এই ঘটনা দেখতে দুইপারেই হাজার হাজার মানুষ জড়ো হয়। ছুটির দিনে ২৫ হাজারের বেশি। পাকিস্তানের ধারে যদিও খুব অল্প লোক ছিল। 
যাওয়ার আগে শুনি ক্যামেরা নিষেধ। গিয়ে দেখি অনেকেই নিষেধ মানে নাই। ছবি থাকলে ভালো বোঝান যেত, আপাতত বলে যাই। ওয়াগা সীমান্ত দুপুর থেকেই কয়েক হাজার মানুষ জড়ো হয়। তারা বাস বাসে আসে। নতুন বিয়ে করা দম্পতি, নবজাতকের মাবাবা, আবালবৃদ্ধবণিতা, গরিব বড়লোক সবাই। তারপর দীর্ঘ লাইন। লাইনের শেষে গ্যালারি, ভালো জায়গা পেতে যেতে হয় সকাল সকাল। গ্যালারিতে এত ভীড় যে পারলে একপায়ে দাঁড়িয়ে থাকেন। এখান থেকে চোখে পড়বে সাদা শার্ট ট্রাউজার পরা কনডাক্টরকে। সে ব্যাটন হাতে ব্যান্ড মাস্টার। সে চীৎকার করে। বোলো জয় হিন্দ। জনতা জবাব দেয়, জয় হিন্দ। সে বলে, ক্যায়া? সুনা নাহি। অওর জোরসে বোলো। জনতা বলে, জয় হিন্দ। সূর্যাস্তের তখনো ঘন্টা দুই বাকি। জওয়ানরা আসার আগে, এই সময়টা জনতাকে সুযোগ দেয়া হয় দেশপ্রেম প্রদর্শনের।
 বন্দে মাতরম!

নারী মা-জাতি। দেশপ্রেম দেখাতে তাই কেবল নারীদের বেছে নেয়া হয়। দর্শকসারিতে থেকে একে একে উৎসুক নারী, নানা বয়সের, তারা গ্যালারির সামনে দাঁড়ায়। বৃদ্ধা দিদিমাকে নামিয়ে দেয় নাতি-নাতনিরা। তারপর হিন্দি ছবির মতো, দুইহাতে পতাকা ধরে মাথার ওপর দৌঁড়ায়। কেউ কেউ হোঁচট খায়। কিন্তু নোম্যান্স ল্যান্ড ছুঁয়ে ফেরত আসে। এরকম চলে এক ঘণ্টার মত। তখন হিন্দি গান চলে। সবাই গলা মিলায়। মোহে রাঙ দে বাসান্তি। এই গানের প্রেরণা শহীদ ভগৎ সিংয়ের কবিতা। সে পাঞ্জাবেরই সন্তান। জালিয়ানওয়ালা বাগের ঘাস আর হরমন্দির সাহিবের মার্বেল-মেঝে, দুইখানেই তার আত্মীয়পরিজনের রক্ত লেগেছিল কোনো দুই কালে। রাষ্ট্র প্রথমটা মুছে নাই, দ্বিতীয়টা মুছে দিয়েছে।
ঘিঞ্জি কলোসিয়ামে, মানুষের দৌঁড় দেখে। 
পাকিস্তান থেকে ৩বার আওয়াজ আসে … আল্লাহু আকবার। আল্লাহু আকবার। আল্লাহু আকবার। সেকুলার ভারত ৩বার জবাব দেয় হিন্দুস্তাঁ হিন্দুস্তাঁ হিন্দুস্তাঁ। 
 ‘বিটিং দা রিট্রিট'

ওয়াগা বর্ডারে এই ‘বিটিং দা রিট্রিট’ সবার কাছে নন্দিত নয়। হিংস্র অঙ্গভঙ্গী আর উস্কানিমূলক স্লোগান অনেকের কাছেই অরুচিকর। সেখানে একজন ফরাসি পর্যটক আমাকে জিজ্ঞেস করে, ইস দিস আ স্টেইট অফ ওয়ার? - দিস ইজ আ সোসাইটি অফ স্পেক্টাকল, মাই ফ্রেন্ড। উত্তর চেপে রাখি। এইখানে জাতীয়তাবাদ খেলা হয়।

 কয়েকটা পত্রিকা থেকে ছিন্ন উদ্ধৃতি

দি টেলেগ্রাফ, এপ্রিল ৪, ২০০৪: আর কোনো উদ্ধত স্যালুট না। খুব শিগগিরি, সূর্যাস্তের বিদায়নুষ্ঠান “বন্ধুত্বপূর্ণ” হতে যাচ্ছে। … কর্তৃপক্ষীয় সূত্র বলেছে, দি বর্ডার সিকিউরিটি ফোর্স ও দি পাকিস্তান রেঞ্জার্স এই কয়েক দশক পুরনো আনুষ্ঠানিকতা, যাকে প্রক্সি-ওয়ার বলাই ভাল, তার সাথে জড়িত সৈনিকদের নতুন করে ভাবানো শুরু করেছৈ। … উদ্ধতই ছিল বটে। … স্যালুটগুলো ছিল কোপ মারার মতো। 
দি টাইমস অফ ইন্ডিয়া, নভেম্বর ৮, ২০০৬: এমনটা আর থাকছে না ‘বিটিং দা রিট্রিট’ অনুষ্ঠান। বিএসফ সুর নামিয়ে আনার সিদ্ধান্ত নেয়ায় মঙ্গলবার এই অনুষ্ঠানে কোনো উত্তেজনা ছিল না।

দি টেলিগ্রাফ, জুলাই ২১, ২০১০: ভারত-পাকিস্তানের আক্রমণাত্মক সীমান্ত বন্ধ করার অনুষ্ঠান বন্ধ হয়ে গেছে। সৈনিকরা গুজ স্টেপিং [হাঁটু না ভেঙে পা ফেলার ভঙ্গি, দেখতে আকাশে লাথি মারার মতো; গুজ স্টেপ শব্দের আরেক মানে মাথামোটা] করতে গিয়ে হাঁটুর জোড়ায় ফাটল আর পায়ের পাতায় চোট পাওয়ার অভিযোগ জানালে এই সিদ্ধান্ত হয়।… এই সিদ্ধান্তের ফলে প্রতিদিন হাজার হাজার উচ্ছৃংখল জাতীয়তাবদী ও পর্যটককে আকৃষ্ট করা ভারত-পাকিস্তানের শত্রুতার প্রাতিষ্ঠানিক প্রদর্শনী বন্ধ হল। 


‘খুশির হাওয়া'

এদিকে আজ (১৪ই মার্চ ২০১১) সৌরজগতে বিখ্যাত আনন্দবাজার পত্রিকা আরো একটা খবর দিল। আনন্দবাজার দি টেলেগ্রাফ, দি হিন্দু বা দি টাইমস অফ ইন্ডিয়ার মতো পুরনো প্রসঙ্গ টানে নাই। তারা অতীত-কাতরতা বা অতীত-বিলাসে বিশ্বাস করে না। উপসংহারের বদলে:


যৌথ কুচকাওয়াজ নিয়ে সাগ্রহ প্রতীক্ষায় দু’পারের মানুষ
- সীমান্ত মৈত্র [sic] • পেট্রাপোল
রবিবার সকালে ঘুম থেকে উঠে আনন্দবাজার পত্রিকার পাতায় খবরটা চোখে পড়তেই স্মৃতিকাতর হয়ে পড়লেন উত্তর ২৪ পরগনার বনগাঁর পশ্চিমপাড়ার বাসিন্দা স্কুলশিক্ষক সুশান্ত মোদক। বনগাঁ মহকুমা ক্রীড়া সংস্থার সহ সম্পাদক সুশান্তবাবু ২০০৪ সালের এপ্রিল মাসে পাকিস্তানে গিয়েছিলেন ভারত ও পাকিস্তানের মধ্যে ক্রিকেট ম্যাচ দেখতে। পঞ্জাবে ওয়াঘা [sic] সীমান্ত পেরোনোর আগে দেখেছিলেন দু’দেশের সীমান্তরক্ষী বাহিনীর কুচকাওয়াজ বা যৌথ রিট্রিট-এর অনুষ্ঠান।
সেই ছবি এখনও তাঁর স্মৃতিতে জ্বল জ্বল করে। ওয়াঘার সেই কুচকাওয়াজের অনুষ্ঠান এ বার বাড়ির কাছেই পেট্রাপোল সীমান্তে দেখা যাবে জানতে পেরে একই সঙ্গে কৌতূহলী এবং উত্তেজিত তিনি। বললেন, “অমৃতসর থেকে সড়কপথে প্রায় ৩০ কিলোমিটার পাড়ি দিয়ে ওয়াগা সীমান্তে পৌঁছেছিলাম। দু’দেশের সীমান্তরক্ষী বাহিনীর জওয়ানেরা প্রতিদিন সকাল ৬টায় কুচকাওয়াজের মাধ্যমে জাতীয় পতাকা তোলেন। আবার সন্ধ্যা ৬টার সময় কুচকাওয়াজের মাধ্যমেই জাতীয় পতাকা নামিয়ে নেওয়া হয়। বর্ণাঢ্য ও মনোরম সেই দৃশ্য অনেকের সঙ্গেই গ্যালারিতে বসে দেখেছিলেন সুশান্তবাবু। আজও সেই দৃশ্য ভুলতে পারেননি। এ বার হাতের কাছেই পেট্রাপোলেও সেই ছবি দেখার অপেক্ষায় আর তর সইছে না তাঁর।
শুধু সুশান্তবাবুই নন, ওয়াঘা সীমান্তের মতো পেট্রাপোলেও যৌথ রিট্রিট-এর খবর সংবাদপত্রে দেখার পরে বনগাঁবাসীর মধ্যেও এ ব্যাপারে প্রচণ্ড উৎসাহ তৈরি হয়েছে। বিশেষ করে যাঁরা আগে কখনও এমনটা দেখেননি তাঁদের কৌতূহল যেন আরও বেশি। এমনই একজন বাবু বক্সি। পেশায় শিক্ষক মানুষটির কথায়, “ওয়াঘা সীমান্তে দু’দেশের সেই কুচকাওয়াজ স্বচক্ষে দেখার সৌভাগ্য কখনও হয়নি। টিভিতে হয়তো একবার দেখে থাকব। ভাবতেই ভাল লাগছে এ বার নিজের চোখে তা দেখতে পাব।”
এদিন পেট্রাপোল সীমান্তে গিয়ে দেখা গেল, সকলের আলোচনাতেই এই বিষয়। ভারত-বাংলাদেশের সীমান্ত পেট্রাপোল ও বেনাপোলে সত্যিই যে এই দৃশ্য দেখা যাবে তা অনেকেই ভাবতে পারেননি। এটা যেন শুধু ভারত ও পাকিস্তানের মধ্যেই একচোটিয়া হয়ে গিয়েছিল। সড়কপথে বহির্বাণিজ্যের ক্ষেত্রে দেশের বৃহত্তম এই সীমান্তে বাণিজ্যের সঙ্গে যুক্ত ব্যবসায়ীরাও এই খবরে যথেষ্ট উৎসাহী। শুধু তাই নয়, এর ফলে পর্যটকদের আনাগোনাও আগের তুলনায় বেড়ে যাবে বলে আশা করছেন স্থানীয় হোটেল মালিকেরা। বর্তমানে পেট্রাপোল সীমান্ত থেকে কলকাতা পর্যন্ত ১৭টি বেসরকারি বাস চলাচল করে।
পরিবহণ ব্যবসায় যুক্ত তথা পেট্রাপোল মানি এক্সচেঞ্জ ওয়েলফেয়ার অ্যাসোসিয়েশনের সম্পাদক দেবদাস মণ্ডল বললেন, “ভারত ও বাংলাদেশের যৌথ কুচকাওয়াজ শুরু হলে আরও বেশি করে পর্যটক আসবেন। ফলে পরিবহণ ব্যবসারও উন্নতি হবে। পাশাপাশি আরও বেশি মানুষের কর্মসংস্থানের দরজাও খুলে যাবে। সরকারি এই সিদ্ধান্তকে স্বাগত জানাচ্ছি আমরা।”
শুধু এ পারেই নয়, দু’দেশের এই সিদ্ধান্তে খুশির হাওয়া বইছে ওপারেও। এ দিন সকালে বেনাপোল সীমান্ত পেরিয়ে ভারতে আসা কয়েকজন বাংলাদেশির সঙ্গে কথা বলতেই তার আঁচ টের পাওয়া গেল। তাঁরা জানালেন, দু’দেশের মানুষই গত বেশ কয়েক বছর ধরে এক সঙ্গে সীমান্তে মাতৃভাষা দিবস পালন করে আসছেন। এ বার যৌথ কুচকাওয়াজ শুরু হলে দু’দেশের মানুষের মধ্যে সৌহার্দ্যের ভিত আরও মজবুত হবে বলে তাঁরা মনে করেন।
যৌথ রিট্রিট্র-এর সিদ্ধান্তে খুবই উচ্ছ্বসিত এমনই একজন হলেন সাহানারা খাতুন। তাঁর কথায়, “একদিকে বাংলাদেশের সবুজ-লাল জাতীয় পতাকা আর অন্যদিকে ভারতের ত্রিবর্ণ রঞ্জিত জাতীয় পতাকা নিয়ে দু’দেশের জওয়ানেরা কুচকাওয়াজ করছেন---ছবিটা ভাবলেই শরীরে রোমাঞ্চ হচ্ছে।”
এই অবস্থায় দু’দেশের মানুষের এখন সাগ্রহে প্রতীক্ষা সেই ‘ক্ষণ-এর।


 একটা ছোট প্রশ্ন 
জাতীয়তাবাদী মোরগ লড়াইয়ের ‘সাগ্রহ প্রতীক্ষা’য় থাকা আপনাকেই বলছি, ঠিকঠাক আনন্দবাজার পড়ছেন তো?...



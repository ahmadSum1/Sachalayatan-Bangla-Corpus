৪টি ক্ষুদ্র গল্প



ভাবলাম কিছু ফ্ল্যাশ ফিকশন লিখি। চেষ্টা করতে তো ক্ষতি নাই। এক্ষণে সুচিপত্র দেই : (১) টাইম অ্যান্ড মানিরে সিঙ্গুলার ধর্তে হবে (২) ফিরত (৩) ডিকশনারি এবং (৪) রাজনৈতিক যানজটের সংক্ষিপ্ত ইতিহাস। চারোটাই ভিতরে পাইবেন। লেখক শুভাশীষের থেকে উত্তেজনা পাইলাম। তার ঋণ স্বীকার যাই।

১/ টাইম অ্যান্ড মানিরে সিঙ্গুলার ধর্তে হবে
শাহবাগের মোড় সৎরো মিনিট আটকা।
টাইড মে গো অ্যাহেড।
টাইম অ্যান্ড মানি ওয়েটস ফর নান। নানটা কিডা?
গাড়ির এসিও নিতে পারতেসে না আর।
ওই পাশে রজনীগন্ধা দুলে। না না তারও গরম ভাল্লাগে না।
এইদিকে বাবুল একটা পত্রিকা কিনে।
দুইটাকা দাম পত্রিকার।
খবর: ঈদে ২৫ হাজার ভিক্ষুক আসছে ঢাকায়।
এইদিক ওদিক চায়। ঘটনা সত্য। এবং ভালো না।
অন্যান্য খবরও পড়তে যাবে এমন সময় খালা ডাক দেয়।
ওই বক্কইররা, কাম কর।
বাবুল বিরক্ত,
তার নাম বক্কইররা না। কানা বেডি হেইয়া বোঝো আগে।
সালেহাও বিরক্ত হতে পারত।
যদি জানত তাকে কানা ভাবা হয়।
তবে ২৫ হাজার লোকের সবাই সবাইরে চিনা কঠিন ...﻿

২/ ফিরত
পুরান ডেরাই যাই। সাইকেল রিকশার ওয়ার্কশপের পিছনে।
এতদিনে পুরান ডেরায় কেউ থাকব কি না ভাবি।
এতদিন মানে ১০ বচ্ছর পুরা।
ভালো ব্যবহারে ৮।
জেলখানার থিকা দূরে না বেশি।
কিন্তু ঝামেলা হইল কেউ লালরঙের ৫০ ট্যাকা চিনে না।
তারপরও ভাঙাইলাম। রিকশা যাইব না।
পুরান ডেরায় কেউ নাই। পুকুর কাটা ঐখানে।
না ভাই পুকুর না, বিল্লিং উঠব। ফাউন্ডেশন হয়।
মনসুর মিয়া দোস্ত লাগে তাই, রাত্রের বেলায় হোটেলের ছাদে।
ধরা খাইলাম।
চালান হইলাম।
এখন খারাপ ব্যবহারের ২ বছর কাটাইতে হবে।

৩/ ডিকশনারি
অক্সফোর্ডের ডিকশনারি নিয়া আসে। ভালো অফার আছে স্যার।
বসুন্ধরা মার্কেটের টপফ্লোরে হঠাৎ নিজেরে স্যার স্যার লাগে। স্পেশাল ডিসকাউন্ট।
ভালো কথা। আমার তো ভাই ডিকশনারি লাগব না। কিন্তু
তোমারে দেইখা গরিব গরিব লাগে। পোলাটারে ২০ টাকা দিব নাকি।
থাউক, তার চায়া কথা কই। কথার দাম আছে না। ভাইয়া কি লেখাপড়া করো?
পোলায় কয় জ্বি পড়ালেখা করি। পোলা ডিকশনারি বেঁচতে আগায়।
আমি মুরগি চাবাই, আর ভাবি লেহাপড়া আর পড়ালেহা কোন্টা ভালো ...

৪/রাজনৈতিক যানজটের সংক্ষিপ্ত ইতিহাস
আমি ছোটবেলায় চেয়াম্যান হইতে চাইতাম। লক্ষ্য টিন চুরি করা। আমারে কেউ জিগাইলে কইতাম এশশাদের বাটি করি। এইগুলা কথা আমার আম্মায় টেপ কইরা রাখসে। ক্যাসেট প্লেয়ার উইঠা যাওনে আজকাল টেপটা শুনা যায় না। নিরু-বাবলুর জামানা শেষে একদিন দেখি পাশের বাসায় আলামিন চাচ্চু সানগ্লাস পড়ে। বুঝলাম ভালো জিনিস। সে ম্যায়নে পেয়ার কিয়া দেকসে ২৩ বার। কয়, বিম্পি করি। ভাতিজা তুমিও করো। সেইদিন ভাবলাম আমিও গোল্লিফ খাই আর বিম্পি করি। এইগুলা মনে করতে চাই না। যুক্তিসঙ্গত কারণ আছে। আজকে আমার এক দোস্তে ফোন দিল। দোস্ত রিট হয়া গেছে। রাষ্ট্রকে স্বীকার করতে হবে তিনি ট্রেইটর ছিলেন না। আমি বললাম হ্যাঁ রে। এইটা খুব দরকার ছিল। তাহেরের নামে বাংলাদেশে একটা রাস্তা নাই। ভাবতেও খুব খারাপ লাগে। গ্লানি লাগে। তারপর ফোন রাইখা ভাবি, দোস্ত বাংলাদেশে রাস্তা পাইলি কই? সর্বত্র আলামিন চাচ্চুরা ফুটপাতে হুন্ডা নামায়ে দিসে।



একটি আবেদন




সিয়েরা লিয়নের সেকেন্ড ল্যাঙ্গোয়েজ এখন আমার বাংলা ভাষা। আই অ্যাম প্রাউড অফ মাই ল্যাঙ্গোয়েজ। কয়েক সপ্তাহ ধরে, গ্রামীণ ফোনের এই বক্তব্যসমৃদ্ধ টিভি বিজ্ঞাপন আমাদের চোখে পড়েছে। জাতীয় সংসদের দক্ষিণ প্লাজায় ১৬ ডিসেম্বর জাতীয় সঙ্গীত গাওয়ার উৎসবের আয়োজন করে এই কোম্পানিটি। গতকাল দেশের বিশিষ্ট গায়েনবৃন্দের অংশগ্রহণে এই উৎসবটি প্রায় সবগুলো বেসরকারি চ্যানেলে সরাসরি সম্প্রচারিত হয়।
বাংলাদেশে জাতীয় সঙ্গীত গাওয়ার যে নির্দিষ্ট রীতিমালা রয়েছে গ্রামীণ ফোন আয়োজিত অনুষ্ঠানটিতে সেই রীতি মানা হয়নি। 
বেশিরভাগ সময়েই নাগরিক রীতিমালা খামখেয়ালের ফল নয় (খাম শব্দটি ফার্সি, অর্থ অপরিপক্ক)। জাতীয়সঙ্গীত সংক্রান্ত রীতিগুলোরও ঐতিহাসিক ও আদর্শিক কার্যকারণ থাকতে পারে। যে মার্কিন দেশকে জাতীয় প্রতীকের (যেমন পতাকার) বিচিত্রমুখী প্রদর্শনের উদাহরণ হিসেবে দেখানো হয়, সেও এর ব্যতিক্রম নয়। উদাহরণ দেয়া যাক। ১৮৯২ সালে মার্কিন যাজক ও খ্রিষ্টীয় সমাজবাদী লেখক ফ্রান্সিস বেলামি যুক্তরাষ্ট্রের প্রজাতন্ত্র ও পতাকার প্রতি আনুগত্য প্রকাশের শপথকথা - প্লেজ অফ অ্যালিজেন্স - রচনা করেন। ২য় বিশ্বযুদ্ধের আগে পতাকার দিকের ডান হাত তুলে ধরে সেই শপথ পড়তে হত। এটাকে বেলামী স্যালুট বলা হয়। ২য় বিশ্বযুদ্ধের পর, মার্কিন রাষ্ট্রপতি ফ্রাঙ্কলিন রুজভেল্ট, নাৎসী স্যালুটের সাথে মিলে যায় বলে, এই বেলামী স্যালুট উঠিয়ে দিয়ে, বুকের ওপর ডান হাত রাখার নিয়ম প্রস্তাব করেন। তাদের দেশের জাতীয় সঙ্গীত গাওয়ার সময়ও একই রীতি মানা হয়। মার্কিন যুক্তরাষ্ট্রের আইনের ৩৬ শীর্ষকের ৩০১ ধারার সি উপধারায় একথা লেখা আছে যে, জাতীয় সঙ্গীত চলার সময় ডান হাত বুকের ওপর রাখতে হবে। উর্দি ও উর্দিছাড়া সকল নাগরিকের জন্যই এই রীতি মান্য। 
গ্রামীণ ফোন আয়োজিত জাতীয় সঙ্গীত উৎসবে, আয়োজকদের (ও তাদের আমন্ত্রিত গায়েনবৃন্দকে) সম্ভবত মার্কিন সংবিধান মান্য করতে দেখা গেছে। তবে কেবল মার্কিনই নয়, পৃথিবীর আরও বহু দেশে এই রীতি দেখা যায়। ফুটবল বিশ্বকাপের সময় বিভিন্ন দলের জাতীয় সঙ্গীতের সময় এমনটা আমাদের চোখে পড়েছে। আমাদের দেশে সেসব দেশের অংসখ্য ভক্ত রয়েছেন। 
কিন্তু সমস্যা হচ্ছে, বাংলাদেশে রাষ্ট্রের প্রতীকসমূহ যেমন জাতীয় পতাকা, জাতীয় সঙ্গীতের প্রতি আনুগত্য প্রকাশের রীতিমালা সুনির্দিষ্ট। বাংলাদেশ রাষ্ট্রের সূচনালগ্ন থেকেই এই রীতিগুলো সাধারণভাবে মান্য, এবং পরবর্তিতে যথাযথ আইনী নির্দেশনা হিসেবে প্রকাশিত। গণপ্রজান্ত্রী বাংলাদেশ সরকারের সংবিধানের ১ম ভাগের ৪র্থ অনুচ্ছেদে জাতীয় সঙ্গীত, পতাকা ও প্রতীকের বিষয়ে উল্লেখ রয়েছে। সংস্থাপন মন্ত্রণালয়ের নোটিফিকেশন (২০০২ পর্যন্ত সংশোধিত) অনুযায়ী বাংলাদেশের জাতীয় সঙ্গীত আইনে জাতীয় সঙ্গীত গাওয়ার একটাই অনুমোদিত ভঙ্গী আছে। সেটি হচ্ছে, সামরিক স্যালুট ছাড়া অন্যান্য সকল ক্ষেত্রে ‘সাবধানে’ দাঁড়ানো। ‘সাবধানে’ বা অ্যাটেনশনে দাঁড়ানোর অর্থ হচ্ছে, দুই হাত শরীরের দুই পাশে স্বাভাবিকভাবে রাখা।
আমরা এতদিন, এই গত চার দশক ধরে, এভাবেই জাতীয় সঙ্গীত গেয়ে আসছি। অন্যথা গাইলে জাতীয় সঙ্গীতের অবমাননা হয় বলে ধারণা করি। উল্লেখ্য, চলতি বছর জাতীয় সংসদে জাতীয় সঙ্গীত, পতাকা ও প্রতীক আইনে সংশোধন করে যে বিল পাশ হয় তাতে, এ ধরণের অপরাধের জন্য সর্বোচ্চ দুই বছর এবং/অথবা ১০,০০০ টাকা জরিমানার বিধানের কথা বলা আছে। 
আশা করছি কেউ গ্রামীণ ফোনের বিরুদ্ধে জাতীয় সঙ্গীত অবমাননার  অভিযোগ এনে কোথাও একটা মামলা করবেন, শিগগিরই। 


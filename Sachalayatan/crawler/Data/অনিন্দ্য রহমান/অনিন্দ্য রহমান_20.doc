বর্ষাকালের দুইটা কবিতা



নজরুল ইসলামের ই-বইয়ের প্রকল্প এবং নজমুল আলবাবের কবিতা প্রকল্প দুই প্রকল্পের জন্যই লেখা লিখব, এইরকম ভাবতেছি। ভাবতে ভাবতেই, ফেসবুক নোট হিসাবে লিখা পুরান দুইটা কবিতা(?) পত্রস্থ করলাম। পুরান জিনিস বিদায় করলেই না নতুন লিখা লিখতে সুবিধা ...

দোতলা বাসে
[১]
কখনো ভাবিনি সেইসব কবিতা কীভাবে লিখেছি আমি
যার কিছু কাঠগোলাপের ডালের মতন ভাঙ্গা, বৃষ্টি-দিনে
যার কিছু কাঠগোলাপের ফুলের মতন কাদায় আটকে থাকা
কখনো ভাবিনি সেইসব কবিতা প্রিয় ছিল না কখনো, তাই
একদিন দোতলাবাসে দোতালায় একা
মহাখালি থেকে উত্তরার পথে
আমি ভুলে গেছি কবিতা লেখার যতটুকু
শিখেছিলাম, পেরেছিলাম, অথবা পারিনি
কখনো ভাবিনি, এই জীবনে কতকিছু
শিখেছিলাম, পেরেছিলাম, অথবা পারিনি ...
[২]
দিলশাদ টঙ্গীব্রিজ এলে
চোখের আড়াল হয়ে যায় মেঘাক্রান্ত দিনে
২৮.০৩.২০১১
বন্ধুর স্মৃতি
চাইরটা সার্টিফিকেট আর একটা প্রেসক্রিপশন লয়া
ঠিকই চইলা গেলা
রয়া গেল আমাদের পারিবারিক উন্মাদনার চর্চা
সেইসব বকশিবাজারের মোড়ে দাঁড়ায়া আজও শুনা যায়
আর রয়া গেল ড্রয়ারের অব্যবহৃত
কবিতা এবং
আরো কিছু বিষণ্ণ দস্তাবেজ
দারিদ্রে তুমি ছিলা ভীষণ হিসাবী
পাই পাই হিসাব নিতা সকল অভিজ্ঞতার
এবং যেহেতু ছিলা ভালো ছাত্রী
সব হিসাব বুইঝা পাই নাই
আমার দোস্তরে তুমি বড়লোক ঠাউরাও
কিন্তু সে মূলত ছোটলোক টোকাই ধরনের
সে খালি অভিজ্ঞতা টোকাইত এদিক সেদিক
আইজও সব এদিক-সেদিক ঠিকাছে
কেবল তুমি নাই
আমরা আইজও বেইলি রোড শাহবাগে টোকায়া বেড়াই
তোমারে সার্চাই ফেসবুকে
মূলত 
আইজও ঢাকার পোলারা বর্ষাকালে অভিজ্ঞদের প্রেমে পড়ে
০৬.০৯.২০১০


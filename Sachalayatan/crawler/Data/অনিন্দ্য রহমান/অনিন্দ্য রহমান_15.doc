রিভিউ: রকস্টার



‘যা কিছুই বলতে চাই
আমারই শব্দে বিনাশ
আমারই শব্দে’ (ইরশাদ কামিল)

শব্দ আর অভিপ্রায়ের মধ্যে আদি দ্বন্দ্বের নিষ্পত্তি হলে, সেটা হতেই হয় কোনো একদিন, দুর্বহ বোঝার মতো চেপে থাকে কোনো কোনো উচ্চারণ। কোনো কোনো শব্দ ফেরানো যায় না আর। কোন শব্দই বা যায়! 
হাওয়ায় মিলিয়ে যাওয়া শব্দ ততক্ষণে রেখে গেছে দূরারোগ্য ক্ষত। অমোচোনীয় আঁচড় কেটে গেছে মুহূর্তের গায়ে । অথচ কেউ তাকে সাবধান করে করেনি। মানুষটি স্বীয় উচ্চারণের গ্লানি নিয়ে অসহায় বসে থাকে, একা। আর কোনো শব্দ তাকে কোনোদিন উদ্ধার করতে পারে না।
কিন্তু কেউ আছে, যে তার উচ্চারণের দায় বইতে পারে চমৎকার। স্রষ্টার উচ্চারণ, তার যাবতীয় সৃজনশীলতার অভেদ। তাই স্রষ্টা বলেন ‘কুন’! ‘হও’! …  আর হয়ে যায়। সেই থেকে মানুষ দারুণ ভক্ত তার।

‘যখন কোথাও ‘কিচ্ছু না’টাও ছিল না
সে ছিল’ (ইরশাদ কামিল)
তাকে পেলে, ঠিক জানা হয়ে যেত, কী করে বইতে হয় নিজস্ব উচ্চারণের ভার। নিজের বানানো পৃথিবীতে বেঁচে থাকা সহজ নয়।
…
তাকে পেলে, ঠিক জানা হয়ে যেত, কী করে বইতে হয় নিজস্ব উচ্চারণের ভার। 
জীবনে একজনকে ভালোবাসতে পারলে, ঠিক মত যদি পারা যায়, স্রষ্টাকেও পাওয়া যাবে। সাধকেরা জানেন। ভালোবাসার দুই রূপ। ইন্দ্রিয়গ্রাহ্য এবং বাস্তব/আসল। একটা দিয়ে আরেকটায় যেতে হয়। যেতে হয়, কিন্তু যাওয়া সহজ নয়।
পাঞ্জাবের গ্রাম্যগাথায় আছে হির-রানঝার কথা। ঐযে গান, রানঝা রানঝা কারদিনি মে আপ্পে রানঝা হোই। রানঝার জপ করতে করতে আমিই কখন, রানঝা হয়ে গেলাম। আত্মবিনাশী প্রেমের ঘূর্ণাবর্তে হারিয়ে যাওয়ার অরূপকথা 'হির-রানঝা'। মেয়েটির নাম হিরই। যদিও ছেলেটির নাম জর্ডান। ইমতিয়াজ আলির রকস্টার তাদের গল্প। 
…
‘ভালো সিনেমা হলো সেটই যেটায় তিনটা ভালো দৃশ্য থাকে,
আর  খারাপ দৃশ্য একটাও থাকে না’(হাওয়ার্ড হক্স)

ইমতিয়াজ আলির প্রথম চিত্রনাট্য ‘আহিস্তা আহিস্তা ‘ দস্তয়ভস্কির গল্প ‘হোয়াইট নাইটস’। তার প্রথম ছবি ‘সোচা না থা’ একই গল্প। তারপরেরটাও - ‘যব উই মেট’। বালক, বালিকা আর তৃতীয় পুরুষ। যেখানে বালিকাটি, দুর্ভাগ্যচক্রে, তৃতীয় পুরুষটির স্ত্রী, নয়ত বিবাহোদ্যতা, বাগদত্তা। কী আসে যায় । ইমতিয়াজ নিঃসন্দেহে ‘ভালো সিনামা’ বানান। 
রকস্টার কাঠামোর বাইরের সিনেমা নয়। বালক, বালিকা, তৃতীয় পুরুষ। বোনাস, আরো কিছু প্রসিদ্ধ সিনামার আর্দ্র দৃশ্য; দৃশ্যগুলো দুর্বল, একই সঙ্গে অনিচ্ছুক বটে। 
বিরতি পর্যন্ত তবু ইমতিয়াজ ধস্তাধস্তি করেছেন কাঠামোর যাবতীয় চাহিদার সাথে। তবুও, বিচ্ছিন্ন প্রেমিকের গানে, পুরাতন স্মৃতির চিরায়ত স্যাঁতেস্যাঁতে ফ্ল্যাশব্যাক, বিরতির আগে পর্যন্ত পাওয়া যাবে না। 
…
বিরতির পর রকস্টারের মৌল উপাদান ফ্ল্যাশব্যাক। কিন্তু সত্যিটা হলো, এই সিনামা ততক্ষণে কাঠামো-টাঠামো ছাড়িয়ে অন্য স্তরে চলে গেছে। উন্মাদ গান। অবিন্যস্ত সিকোয়েন্স।পুনরাবৃত্তি। এর মধ্যে যেহেতু একাধিক রকস্টার সিনামার প্রতি ট্রিবিউট, বাথটাবের উপরে ঝুলন্ত গিটারে আগুন, হাইস্পিড ক্যামেরায় জ্বলন্ত। এইসব গণ্ডগোলের মধ্যে পলিটিক্স। জিম মরিসনের স্পোকেন পোয়েট্রি। 

‘এই যে ইকো ফ্রেন্ডলি, প্রকৃতিপ্রেমিক!
আমিও প্রকৃতি। 
রেওয়াজ আর সমাজ 
আমাকে কাটিস কেন
বাঁটিস কেন?
কেন সত্যের শিক্ষা দিস
যখন সত্য সহ্য হয় না?’ (ইরশাদ কামিল)
গানের মধ্যে স্বাধীন তিব্বতের পতাকা, কাশ্মীরের মানুষজন আর, খালিস্তান? তিব্বত, কাশ্মীর, খালিস্তানের সাথে এই সিনামার দূর-দূরের কোনো সম্পর্ক নাই। নাকি আছে?
ইমতিয়াজের সাথে আছে ধারণা করি। টিভিসিরিজ নির্মাতা চাক লোরের যেমন। তার সিরিজের প্রত্যেক পর্বের শেষে একটা কথাবার্তা লেখা কার্ড দেখা যায়। দেখাই যায়, পড়া যায না। ক্ষণস্থায়ী কার্ডটা দর্শককে পড়ে ওঠার সময় দেয় না। চাক লোরের ভ্যানিটি প্লেইট, পড়তে হলে, থেমে রিওয়াইন্ড করে পড়তে হয়। ইমতিয়াজের ভ্যানিটি প্লেট না পড়লেও চলবে। কারণ, আশা করা যায়, ইমতিয়াজ সময় নিয়ে তার কথাগুলো বলবেন। এবং এই সিনেমাটাও তাকে আবার বানাতে হবে, বাজি ধরা যায়। 
যেহেতু মানুষকে তার অমীমাংসিত গ্লানির কাছে ফিরতে হয়, বারংবার। 
...
রকস্টার
মুক্তির তারিখ: ১১ নভেম্বর ২০১১
পরিচালক: ইমতিয়াজ আলি
প্রযোজক: শ্রীআস্থাবিনায়ক সিনেভিশন
সঙ্গীত: এ আর রহমান
গীতিকার: ইরশাদ কামিল 
অভিনয়: রণবীর কাপুর, নার্গিস ফাখরি, শাম্মি কাপুর


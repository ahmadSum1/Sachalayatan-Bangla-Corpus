পাকিস্তানে আটকে থাকা বাঙালি 



আটকে থাকা অর্থ ভূগোলে আটকে থাকা কেবল নয়। অনেকে মনের ভিতরেও আটকে আছে পাকিস্তান নামক চরে।  

১
করাচির নাকি ১০ শতাংশ বাঙালি। সংখ্যায় - কেউ বলে ১০ লাখ, কেউ বলে ৩০ লাখ। ১০ লাখের কম কেউ বলে না। ভোটের সময় নেতারা এদের সংখ্যা দেখায়। ভোটের পর আবার এরা বেআইনে যায়। বেলাইনেও যায়। 
কেউ গেছে পাকিস্তান সৃষ্টির আগে। তবু উর্দুভাষী মোহাজিরের খাতায় এদের নাম নাই।১ কেউ বাংলাদেশের অভ্যুদয়ের আগে। ’৭১ এর পর থেকে যাওয়া, আর না যেতে পারা এরা। ’৭১ এর পর সংখ্যাটা ১০,০০০ নেমে এসেছিল। ’৭১ এর ঠিক পরপর এসেছে কেউ। ভেবেছে পাকিস্তানই তাদের ছহী  জায়গা।২ এদের অনেকে ছিল মুসলিম লিগার। নিজেদেরকে বাংলাদেশে কাঙক্ষিত ভাবতে পারে নাই। তারপর ’৮০ থেকে ’৯০ এর দশকে আবার আসে ভাগ্যান্বেষী শ্রমজীবিরা। প্রতারণা করে এদের নিয়ে ফেলা হয় করাচিতে। আদম ব্যাপারিরা নিয়ে আসে। যে মেয়েদের মধ্যপ্রাচ্যের হারেমে জায়গা হয়না, করাচিতে হয়। আর কুখ্যাত জিয়াউল হক তখনকার সামরিক শাসক, হয়ত ভাবলেন বাঙালি বাড়িয়ে সিন্ধি আর বালুচিদের জাতীয়তাবাদী আন্দোলনের উপর চাপ দেয়া যাবে ভালো। ক্ষমতায় এসে ভুট্টোকন্যা বেনজির সব বুঝে গেলেন। একদিন পুলিশ রিপোর্ট আসলো তার কাছে। এভাবে বাঙালি বাড়লে, এরা আরেকটা মিনি বাংলাদেশ চেয়ে বসবে। [বি রমণ, The Case of More Fences, Asia Times, ৬ ফেব্রুয়ারি ২০০৩]। আর এমনিতেও এরা সব মুসলিম লিগ। সুতরাং বেনজিরের নির্দেশ, ক্র্যাক ডাউন। ‘অবৈধ’ বাঙালি সহ্য করা হবে না। কিছু ফেরতও পাঠালেন। খালেজা জিয়ার সঙ্গে এই নিয়ে লেগে গেল। তখনকার পত্রপত্রিকায় আছে। কিন্তু শেষমেশ করাচির বাঙালি করাচিতেই। করাচির হলেও তারা বাঙালি। স্বস্তিতে অস্বস্তিতে।
২
গোড়াতেই প্রতারিত না হয়ে বাঙালি কেউ পাকিস্তান গেছে এমন তথ্য মিলে নাই। তবে ব্যবসায়ীদের কথা ভিন্ন অবশ্যই। রংপুরের বিশ্বপরিব্রাজক ওসমান গণি - ইনি ’৬০ এর দশকে পায়ে হেঁটে ৮৪টি দেশ ঘুরেছেন - তার দেয়া সাক্ষাৎকারে কিছু জানা যায়:  
করাচিতে সোহরাওয়ার্দির বাসভবনে বঙ্গবন্ধুর সাথে সাক্ষাৎ গণির। বঙ্গবন্ধুই জানান পাকিস্তান সরকারের প্রতারণার শিকার নারী-শিশুসহ কয়েকশ বাঙালির বিষয়ে। সামরিক সরকার বলেছিল কাজ করলে মজুরি পাবে। কিন্তু ৩ মাস খাটিয়ে কিছুই দেয় নাই। শেষে ঠাঁই হয় হায়দ্রাবাদ রেলস্টেশনের কাছে। বঙ্গবন্ধুর নির্দেশে সেখানে যান গণি। যা শুনেছিলেন, দেখেন বাঙালির দুর্ভোগ তারও চেয়ে বেশি। স্থানীয় একদল লোক না খেতে পাওয়া ওই বাঙালিদলের মেয়েগুলোকে দেহব্যবসায় ঠেলে দিয়েছে। গণি বঙ্গবন্ধুর পক্ষে করাচির বাঙালি ব্যবসায়ীদের কাছ থেকে টাকা তোলেন। স্বদেশে ফেরত পাঠান রাষ্ট্রীয় নিপীড়নের শিকার এই মানুষগুলোকে। চাঁদা দিয়েছিল ঢাকা বুক হাউজ এন্ড পেপার ডিপো, পাবনা শাড়ি ঘর নামের দুই প্রতিষ্ঠান। ২০০ জন  জাহাজে করে চট্টগ্রাম ফিরে যায়। কিন্তু ক্ষুধা আর পাশবিক নির্যাতনে মৃত ৩৭ শিশুসহ ৪৩ জনের ফেরা হয়নি আর। [মামুন ইসলাম, ওসমান গণির স্মৃতিতে বঙ্গবন্ধু : নিজের লেখা ভ্রমণ কাহিনী প্রকাশই অন্তিম ইচ্ছা, বাসস, ১১ নভেম্বর] 
৩
পাকিস্তানের পত্রপত্রিকা ঘেঁটে করাচির বস্তিবাসী বাঙালির রাজনীতিটা বুঝতে চাইলাম। দুটি দৃশ্য পাওয়া গেল। একে একে বলা যাক:
২০০৬ এ বাংলাদেশের বিজয় দিবসে সাংবাদিক নকভি যান করাচির বাঙালি কলোনি চিটাগং কলোনিতে। [ আব্বাস নকভি, ‘Falling Back’, Daily Times, ডিসেম্বর ১৬, ২০০৬] একদা চিটাগং কলোনিতে পূর্ব পাকিস্তানে থেকে পশ্চিম পাকিস্তানে আগত কিংবা এর উল্টো পথগামী বাঙালিরা সাময়িক অবস্থান করতেন। সেখানে আজও দাঁড়িয়ে আছে কিছু অব্যবহৃত বোর্ডিং ভবন। সারি বাঁধা এক রুমের কক্ষ আর কমন বাথরুম। পাশাপাশি অসংখ্য বাঙালির স্থায়ী নিবাসও ছিল এই কলোনিতে। বাঙালি কাপড়ের জন্য একদা প্রসিদ্ধ চিটাগং কলোনি বাজার। আজ সুদিন নেই। বাঙালির প্রাত্যহিক লুঙ্গি-গেঞ্জির দোকান খুঁজলে দুয়েকটা মিলবে। সাংবাদিক নকভি কথা বলেন বাঙালি দর্জি ষাটোর্ধ নুরুল ইসলামের সঙ্গে। নুরুল ইসলামের মতো লোকেরা ১৬ ডিসেম্বর দিনটি নিয়ে এখন আর কথা বলেননা। বলেন পলিটিক্সে আগ্রহ নেই। কিন্তু চাপাচাপিতে বলেন, সেসময় তিনি মুসলিম লিগার ছিলেন থাকতেন চট্টগ্রামে। স্বাধীন বাংলাদেশ মুসলিম লিগাদের জায়গা নয় ধারণা করে তিনি চলে আসেন এখানে। এই চিটাগং কলোনিতে। কিন্তু অনুযোগ, পাকিস্তান আজও তাকে গ্রহণ করেনি। ‘এলিয়েন’ বা বহিরাগত ভাবে। (করাচির বাঙালিরা মোটাদাগে মুসলিম লিগ বলে, কোনো কোনো পাকিস্তানি ফোরামের আলোচনা থেকে ধারণা পেয়েছি। সিন্ধু প্রদেশে যেখান থেকে ভুট্টোর পিপিপির উত্থান সেখানে এই সমর্থন ভালো ফল আনবার কথা নয়। আর ভুট্টোপন্থীদের বাঙালি সম্পর্কে মনোভাব অনুমেয়) কলোনিটিতে বাংলাদেশের স্বাধীনতার পরপর বাঙালি যোগ হয়েছে সত্য। কিন্তু ৫০ কি ৬০ দশক থেকেই এখানে প্রচুর বাঙালি এখানে বসবাসরত। একসময় ১ লাখ ছিল। বর্তমানে [২০০৬] ৭শ। এর মানে এই নয় যে বাকিরা বাংলাদেশে ফিরে এসেছে। বহু বহু বাঙালি ১৯৯৬ এ বেনজিরের ক্র্যাক ডাউন নীতির পর এখানকার ঘরসম্পত্তি অবাঙালিদের কাছে বিক্রি করে দেন। বাঙালিদের অধিকাংশই এখন আর বৈধ নন। তারা অনেকেই পাকিস্তানের National Aliens Registration Authority না ‘নারা’র কাছ থেকে সনদ নেননি। কারণ সম্ভবত পাকিস্তানে বন্দী অবস্থা থেকে তারা উত্তরণের স্বপ্ন দেখেন। আবার অনেককে সেই সনদ দেয়া হয়নি। কারণ এই নারা বাঙালি হয়রানি করে ঘুষ নেয়ার জন্য কুখ্যাত। বৈধ সনদ সেই ঘুষের পথ বন্ধ করে দেবে মাত্র। নকভির রিপোর্ট পাঠ করে বোঝা যায়, কলোনির নিন্মবিত্ত বাঙালিরা অসহনীয় অন্তর্দ্বন্দ্বে ভুগছেন। মানসিকভাবে এই মানুষগুলো বাঙালির স্বাধীন রাষ্ট্রলাভে গর্বিত। ক্রিকেটে জিতলে পাড়ায় পাড়ায় মিছিল হয় বলে জানা যায়। [Karachi’s Bengalis celebrate India’s loss, Daily Times, ১৯ মার্চ, ২০০৭ (বাঁকা অক্ষর আমার) ] বাংলাদেশের অভ্যুত্থানকে তারা ন্যয়সঙ্গত মনে করেন কিনা সেবিষয়ে জানা যায়নি। তবে সুদীর্ঘকাল ধরে (এবং আজও, প্রকারান্তরে) হিংস্র সামরিক শাসনের মধ্য থেকে এদের আসল মনোভাব প্রকাশের ক্ষমতা লোপ পেতেই পারে। এবং নিছক বেঁচে থাকার স্বার্থে হয়ত নিজেদের পাকিস্তানের শাসকদের কাছেই সমর্পণ করতে বাধ্য হয়েছেন। এই দ্বন্দ্বের প্রকৃতি, নকভি লিখছেন, শেখ মুজিব সম্পর্কে জিজ্ঞেস করলেই পরিস্কার হয়। দশকের পর দশক বোধশক্তিহীন মানুষগুলো শেখ মুজিবের নাম শুনলে প্রথমে কিছুক্ষণ নিশ্চুপ থাকে। তারপর স্মিমিত কণ্ঠে বলে অনেকের মনেই শেখ মুজিবের প্রতি দুর্বলতা রয়েছে। তারপর হয়তে খানিকটা ক্ষেপে উঠেই বলে, আপনি কেন আমাকে একজন গাদ্দারের মতো কথা বলতে বাধ্য করছেন। আমি পাকিস্তানি। তার কণ্ঠের খেদগুলো মুদ্রিত অক্ষরে শ্রবণযোগ্য নয় বলেই ধারণা করি। গ্লানি- অপরাধবোধ-অনুশোচনা-হতাশা ? নিশ্চিত হওয়া যাচ্ছে না। 
পরের দৃশ্য ২০০৭ এর। ২৩ মার্চ। পাকিস্তান দিবস। ১৯৪০ এর এই দিন ইতিহাসখ্যাত লাহোরপ্রস্তাব উত্থাপন করেন শের-এ-বাংলা এ কে ফজলুল হক। যদিও পাকিস্তানের জন্ম লাহোর প্রস্তাব মোতাবেক হয় নাই। সে আলোচনা ভিন্ন। আলোচ্য ২৩ মার্চে দেখা গেল অভুতপূর্ব দৃশ্য। করাচিবাসী মুটে-মজুর-জেলে-গেরস্থালী কামলা বাঙালিরা রাস্তায় নেমে উদযাপন করল এই দিবস। ‘কায়েদ-এ-আজম’ এর স্মৃতিসৌধে ফুল। গলিতে সমাবেশ। সবচেয়ে বড়টা উপকূলের পাড়া কোরাঙ্গিতে। আয়োজক নতুন রাজনৈতিক দল মুসলিম লিগ শের-এ-বাংলা। নিম্নবিত্ত বাঙালিদের জড়ো করা হয়েছে ৩০,০০০। ভোট ব্যাংক। নেতারা বলেছেন বাঙালিরা গেটোতে থাকেন। ন্যায্য না। চলবে না। [Bengalis Celebrate Pakistan Day with Fervour, Dawn, ২৪ মার্চ, ২০০৭] এতকাল পর বাঙালিকে (বাঙালিই তো) সেই লাহোর প্রস্তাবকে আঁকড়ে পাকিস্তানি হতে হচ্ছে। পরিহাস জানে ইতিহাস। 
৪
তারপরও ইতিহাসের খোঁজ পায় কি এরা? খোঁজার সময়ও নাই। নানা ব্যধিতে জর্জরিত পাকিস্তান রাষ্ট্রে ক্রমশ কমে আসা সম্পদে ভাগ বসাতে চলে অমানুষিক প্রতিযোগিতা।৩  কামড়াকামড়ি। এর মধ্যে হয়ত অস্ত্র চলে আসে করাচির বিবদমান ক্ষুদ্র জাতিগোষ্ঠিগুলোর মধ্যে। এই তো সেদিন একটা নয় বছরের বাচ্চাকে গুলি করে মারল পশতু একটা গ্রুপ। [Man gunned down in Landhi, Daily Times, ১৫ আগস্ট, ২০১০] ফিরতি মারতে গিয়ে হয়ত আরও একটা মরবে। আবার নিজেদের মধ্যেও কাটাকাটি কম নয়। কাটাকাটির গোলমালে আত্মসত্তার রাজনীতি কাটাকুটি খেলে। যৌনদাসের ব্যবসা থেকে রক্ষা পাওয়া (নাকি সে রক্ষা পায় নাই?) শেহের বানু হেপাটাইটিস বি এর আক্রান্ত হয়েও সরকারি হাসপাতালে চিকিৎসা পায় না। মারা যায়। সাংবাদিকের প্রশ্ন হাসপাতালে কি এমন ভেদনীতি সত্যিই আছে? হাসপাতাল জবাব দেবে কী! তবু একজন, নাম প্রকাশে ইচ্ছুক নয় সে, বলে, আমি দেখেছি বাঙালিকে মরতে। ডাক্তার সাহেব তখন ব্যক্তিগত ফোন কলে সাড়া দিচ্ছিল। লোকটা মরলে পরে ডাক্তার বলে ‘আল্লার ইচ্ছা’। আসলে আমাদের  মনমাথামগজে এই তথ্য ছেপে দেয়া আছে: ওরা শত্রু, বিশ্বাসঘাতক। [Discrimination Against Bengalis in Karachi, Eurasia Views, এপ্রিল ৮, ২০১০] 
৫
লেখাটা অনেক লম্বা হল। শেষ কথাটা বলি এখন। খুব সহজ একটা উপলব্ধি হয়েছে এই বিষয়টা নিয়ে ঘাটাঘাটি করতে গিয়ে। একটা স্বাধীন দেশে জন্মানো কতবড় বিষয় পরাধীনতার স্বাদ না পেলে হয়ত সেটা কোনোদিন বোঝা যায় না। অনেক মানুষকে মরে এর প্রমাণ দিতে হচ্ছে। নিয়তই। 
------------------------------------------------------------
[১] মোহাজির কওমি মুভমেন্টের চোখে মোহাজিরদের একই বন্ধনে আবদ্ধ করবে উর্দু। মোহাজিরের প্রধান ধারাটার বৈশিষ্ট্য তারা শহুরে, মধ্যবিত্ত ও উর্দুভাষী। [‘Cultural Profile Pakistan: The Mohajirs’, রিসার্চ ডিরেক্টরেট, অটোয়া, কানাডা, সেপ্টেম্বর ১৯৯২ ]
[২] ‘১৯৭১ এ প্রায় ৩০০০ লোকের একটা জাহাজ পাকিস্তানে এসেছিল। এদের প্রায় সকলের ঠাঁই হয় বস্তিতে’ - হাজি জামাল নামের এক ৭০ বছর বয়সী বাঙালি এই তথ্য দেন সাংবাদিক সাইফ খানকে। [সাইফ খান, Stateless and Desperate: Pakistan Forgotten Bengali’s, Asia Calling, ২৫ অক্টোবর, ২০০৯]
[৩] পাকিস্তানে বাঙালিরা কেমন আছে এই প্রশ্নের জবাব তবু ঢাকায় বসে দেয়া কঠিন। করাচির ফটোগ্রাফার ইয়াসির কাজমিকে কিছু প্রশ্ন লিখে মেইল করলাম। তার সারমর্ম, নিজে মন্তব্য না করে, বলছি। বাঙালি ভাইয়েরা বাংলাদেশে ফিরতে চায় না। কারণ তারা দীর্ঘকাল ধরে পাকিস্তানে স্থায়ী। তবে কেউ কেউ যেতে চায়। কারণ এখানে তাদের সমস্যার সমাধান নাই। পাকিস্তান তাদের ভিন্ন চোখে দেখে না। সুশীল সমাজও না। পাকিস্তান সরকারের বিভিন্ন জাতিসত্তা নিয়ে নানাবিধ নীতিমালা থাকলেও, এদেরকে বোঝা মনে করা হয় না। কেবল বাঙালি নয়, হিন্দু খ্রিষ্টান সহ যেকোনো চিন্তার মানুষেরাই পাকিস্তানে নিজেদের সাংস্কৃতিক কার্যক্রম পালনের ক্ষেত্রে মুক্ত। তারা বৃহত্তর জনতার সাথে মিশে। কলেজ বিশ্ববিদ্যালয় দপ্তর গমন করে। অনেক শিক্ষিত স্বচ্ছল বাঙালি পরিবার করাচিতে বাস করে। তুমি তো জানো সকল সংস্কৃতিরই ভালো ও খারাপ দিক থাকে। কিন্ত বাঙালিরা খুবই বন্ধুত্বপূর্ণ এবং সহমর্মিতাসম্পন্ন। আমার অনেক বাঙালি বন্ধু আছে। তাদের কারো সম্পর্কে আমার কোনো অভিযোগ নাই।
অবশ্য সে আমাকে তার তোলা ছবির একটা লিঙ্ক দিয়েছে। সেখানে সে যা লেখেছে সেখান থেকেও কিছু তুলে দেই। সে যা লিখেছে তার ভাবানুবাদ এমন: ‘আমি করাচির দরিদ্রতম এলাকাগুলো ঘুরে দেখেছি। দেখেছি সেখানে নিরপরাধ বাঙালিদের নারা বাহিনীর তৈরি কী জাতের সমস্যার মধ্য দিয়ে যেতে হয়। আমি দেখেছি নারা বাদেও তারা আরও কতো সংকটের মধ্য দিয়ে যান। আমি স্তম্ভিত হয়ে গেছি। জীবন এই নিরপরাধ মানুষগুলোর সাথে কী আচরণ করছে তা দেখে আমি স্তম্ভিত। কী মানবেতর পরিস্থিতির মধ্যে বেঁচে আছে তারা। আমি সব মন খুলে বলে দিতে চাই।’
কাজমি আমাকে তার তোলা ছবি ব্যবহারের অনুমতি দিয়েছে। এই জন্য কৃতজ্ঞতা।
ছবি : (c) Syed Yasir Kazmi

সংযোজন 
BBC Urdu এর ১৭ নভেম্বর ২০০৩ এর একটি রিপোর্ট google translator এর সাহায্যে অনুবাদ করে নিচের তথ্যগুলো পাওয়া গেল :

সরকারি অভিবাসী নিয়ন্ত্রণ সংস্থা নারা’র মতে করাচির বাঙালির সংখ্যা ১ কোটি ১০ লাখ। এর মধ্যে ২৫ লাখ বার্মিজ [রোহিঙ্গা] রয়েছে। 
রাজনৈতিক সংগঠনের জোট [?] পাকিস্তান মুসলিম অ্যালায়েন্সের দাবি করাচিতে ২ কোটি ২০ লক্ষের বেশি বাঙালি রয়েছে। গোটা পাকিস্তানে এই জনসংখ্যা ৩ কোটি ৫০ লক্ষেরও বেশি। কোনো বার্মিজ নেই। 
বাঙালিরা ১০৩ টি ছোট-বড় এলাকায় অবস্থান করছে। 
উল্লেখ্য স্বয়ংক্রিয় অনুবাদটি একেবারেই বোধগম্য নয়। কোনো পাঠক যদি উর্দু পাঠ করতে সক্ষম হন এবং অনুবাদ করে দিতে ইচ্ছুক হন তবে লেখকে সাথে যোগাযোগ করবেন। উর্দু রিপোর্টটির লিঙ্ক এখানে। 




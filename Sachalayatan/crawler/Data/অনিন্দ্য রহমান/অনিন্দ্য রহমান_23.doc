মধ্যশ্রেণীর হুমায়ূনত্ব 




[১]
সপ্তসপ্ততিতমে বর্ষে সপ্তমে মাসে সপ্তমী/ রাত্রিভীমরথী নাম নরাণাংদুরতিক্রমা ... সপ্তসপ্ততিতম বৎসরের সপ্তম মাসের সপ্তম দিবসের রাত্রি ভীষণ, কারণ, ইহা দুরতিক্রম, অর্থাৎ সাধারণে এরূপ দীর্ঘজীবী হয় না। ভীমরথী থেকে ভীমরতি। 
বৃদ্ধ পুরুষের চিত্তবৈকল্যের একটা কারণ এই বাংলা বাগধারায় আছে - তিনি সাতাত্তর বছর সাত মাস সাত দিনের তক্তা ডিঙিয়েছেন। বাগধারা যদি ঢালাওভাবে নির্দিষ্ট বয়সের লোকের প্রতি নিষ্ঠুর হয়ে থাকে সে দায় বর্তমান লেখকের না। কিন্তু আনন্দেই হোক, বা বার্ধক্যের দানে, এরূপ লোক আচরণ ও ভাষার উপর নিয়ন্ত্রণ হারিয়ে ফেলেন। লোকমানসে এই নিয়ন্ত্রণহীনতা পরিহাস্যকর যৌন ব্যর্থতা দ্বারা সংজ্ঞায়িত। 
আমাদের জাতীয় সাহিত্যের লোকপ্রিয় লেখক হুমায়ূন আহমেদ ভীমরতিপ্রাপ্ত হয়েছেন।
[২]
কিছুটা ইতিহাস টানা যাক। 
গত শতকে আমাদের জাতীয় জীবনে একটা দীর্ঘ অরাজনৈতিক কাল অতিবাহিত হয়। অরাজনৈতিক অন্তত এই অর্থে যে আমাদের (মধ্যবিত্তের) সামষ্টিক চেতনাকে অরাজনৈতিক করে তোলার চেষ্টায় রাষ্ট্রনিয়ন্তাদের কোনো ত্রুটি ছিল না। হুমায়ূন এই সময়কার প্রতিভাধর লেখক - তিনি তাঁর লেখায় মধ্যশ্রেণীর অরাজনৈতিক কল্পজগতকে অটুট রাখার কাজ একমনে করে গেছেন বলে মনে করি। সে আলোচনা এখানে নয়। 
গতশতকে আমরা যারা মধ্যশ্রেণী ছিলাম, নতুন শতকে তাদের উল্লেখযোগ্য অর্থনৈতিক উন্নতি ঘটেছে। আমরা উচ্চমধ্যবিত্তে রূপান্তরিত হই। হুমায়ূন এই সময়টায় ধীরে ধীরে লোপ পেতে থাকেন, যদিও নতুন আরেকটি মধ্যশ্রেণী, আগের মতো না হলেও, হুমায়ূনের গদ্যকৃতি ক্রয় করে যেতে থাকে। পাশাপাশি, হুমায়ূন নতুন ব্যবসায় ধরেন - আত্মনাম বিক্রয়ের। হুমায়ূনের নাম, লোকস্মৃতি বা পাবলিক মেমরিতে আজও কম্পনের জন্ম দেয়। আরো কিছুকালে দেবে, সন্দেহ নাই। হুমায়ূনের এই স্বনাম বিক্রয়ের সপাট উদাহরণ হাতের কাছেই আছে, তার সাম্প্রতিক উপন্যাস ‘বাদশাহ নামদার’, যার কেন্দ্রীয় চরিত্র মোগল সম্রাট হুমায়ুন। এই বইয়ের ভূমিকা দ্রষ্টব্য। এখানে বাহুল্য। 
[৩]
এবছর ৬ই এপ্রিল হুমায়ূনের একই লেখা ঢাকার কয়েকটা সংবাদপত্রে একযোগে বের হয়। ‘অদৃশ্য মানবের বর্ষবরণ’ নামের ঐ লেখায় তিনি লিখেছেন, বর্ষবরণ ও ছায়ানটের অনুষ্ঠান সমার্থক। কিন্তু ‘মজার ব্যাপার’ তিনি তার দীর্ঘজীবনে রমনা বটমূলের অনুষ্ঠানে যান নাই। কারণ ‘কিছু কিছু অনুষ্ঠান আমার টিভির পর্দায় দেখতে ভালো লাগে। যেমন— ক্রিকেট খেলা, বর্ষবরণ উত্সব, একুশের মধ্যরাতে শহীদ মিনারে পুষ্পদান’। এইভাবে তিনি বৈশাখে টিভিতে বটমূলের অনুষ্ঠান দেখার সুযোগে ‘অদৃশ্য মানব’ হয়ে যান। বছর দুই আগে সুইডেনে গিয়ে তিনি দুশ্চিন্তায় পড়ে যান। তবে সুইডেনে ‘চ্যানেল আই’ - যারা ঐ অনুষ্ঠান সরাসরি দেখায় - দেখা যায় বলে, তিনি ‘বাঙালির মূল স্রোতে’ ফেরত আসেন। এই বছর চ্যানেল আইয়ের স্ক্রলে তিনি জানতে পারেন, তাদেরকে বর্ষবরণ অনুষ্ঠান প্রচারের অনুমতি দেওয়া হয় নাই। চ্যানেল আই হুমায়ূনকে জানায়, অনুষ্ঠানটা শুধুমাত্র বিটিভি প্রচার করতে পারবে। 
হুমায়ূন এরপর ‘চ্যানেল আই’তে বর্ষবরণ অনুষ্ঠান দেখানোর দাবিতে নানা কুযুক্তি দিতে থাকেন। তিনি লেখেন, রমনা বটমূলের অনুষ্ঠান ‘কারও ব্যক্তিগত অনুষ্ঠান না’। ‘ইউরোপে যেসব বাঙালি থাকেন তারা এবার কিছু দেখবেন না? বিটিভি ওইসব দেশে নেই’। যেহেতু হুমায়ূনের ভাষায় এই অনুষ্ঠান ‘সার্বজনীন’, ইউরোপে থাকা বাঙালিদের এটা দেখার অধিকার রয়েছে। এই ‘অধিকারে’র ভিত্তিটাও দেখিয়ে দেন তিনি - টাকা। ‘ছায়ানট ভবন নামের বিশাল ভবনটি কিন্তু জনগণের টাকায় বানানো। ছায়ানটের কর্মকর্তাদের টাকায় না। জনগণের একটি বড় অংশ প্রবাসী বাঙালি। আজ তাদের কেন বঞ্চিত করা হচ্ছে?’ হুমায়ূনের প্রশ্ন।
ছায়ানট ভবন কাদের টাকায় তৈরি এনিয়ে হুমায়ূনের গভীর জ্ঞানের উৎস সম্পর্কে আমার জানা নাই। তবে আমাদের দেশের অনেক জাতীয় উৎসবের লক্ষ্যই শ্রেণীতুষ্টি, এতে আমি অনেকটা একমত। তাই হুমায়ূনের দেয়া ধমকের ভিত্তি যে টাকার গরম, এতে বিস্ময় প্রকাশ করব না। কিন্তু প্রবাসীদের পক্ষে স্বউদ্যোগে এই গরম দেখিয়ে তিনি যা বলেছেন, এর প্রতিবাদ অনেক প্রবাসী করবেন বলে ধারণা করি; হুমায়ূন লিখেছেন, ‘যারা বিদেশে থাকেন তাদের প্রকৃতি চিলের মতো। চিল আকাশে উড়ে, তার দৃষ্টি থাকে মাটিতে।' চিলরূপ শিকারীচরিত্রের ‘প্রবাসী’দের পক্ষে, চ্যানেল আইতে বর্ষবরণ দেখানোর আবদেন জানিয়ে তিনি তার লেখা শেষ করেন রবীন্দ্রনাথকে টেনে এনে। ‘[প্রবাসীদের] দুঃখবোধ কি ছায়ানটের কর্মকর্তাদের স্পর্শ করবে? তাঁরা গভীর আবেগে গাইবেন - “তোমায় আমায় মিলন হলে সকলই যায় খুলে/ বিশ্বসাগর ঢেউ খেলায়ে উঠে তখন দুলে।” ... গানের বাণী তাঁরা বিশ্বাস করেন কি? তাদের চেতনায় কি ‘বিশ্বসাগর’ আছে? ইংরেজিতে বলি, I doubt।’ 
ছায়ানটের চেতনায় বিশ্বসাগর আছে কি না জানি না, তবে অন্য অজস্র সামাজিক বিপর্যয়ে দীর্ঘকাল নীরব হুমায়ূনের এই আকস্মিক ব্যকুলতা, একাধিক প্রত্রিকায় একযোগে প্রবন্ধ ছাপানো, ইঙ্গিত দেয়, হুমায়ূনের চেতনাকে সাগর [চ্যানেল আই এর ব্যবস্থাপনা পরিচালকের নামও সাগর, ফরিদুর রেজা] ভাসিয়ে নিয়ে গেছে।  
চ্যানেল আই’র পক্ষে হুমায়ূনের মিথ্যাচারর জবাব ছায়ানট তাদের ৮ই এপ্রিলের সংবাদ বিজ্ঞপ্তিতে স্পষ্ট করে। সেখানে বলা হয়, 
‘এ বছর অনুষ্ঠান সম্প্রচারের ক্ষেত্রে সরকার উদার ও বৈষম্যহীন অবস্থান গ্রহণ করেছে এবং ২৮ মার্চ ২০১১ তথ্যমন্ত্রীর সভাপতিত্বে অনুষ্ঠিত সভার সূত্রে ছায়ানটকে জানানো হয়েছে যে, বিটিভি থেকে লিংক নিয়ে যেকোনো বেসরকারি চ্যানেল এই অনুষ্ঠান সরাসরি সম্প্রচার করতে সমর্থ হবে। ছায়ানট সন্তোষের সাথে লক্ষ্য করেছে যে, ইতিমধ্যে এটিএন (নিউজ), দেশ টিভি, একুশে টিভি, বৈশাখী ও আরটিভি এই ব্যবস্থার অধীনে সরাসরি সম্প্রচারের ব্যবস্থা গ্রহণ করেছে।
‘ফলে, একদিকে বিটিভির টেরেস্ট্রিয়াল সংযোগ থাকায় দেশের প্রত্যন্ত অঞ্চলের অগণিত সাধারণ মানুষ অনুষ্ঠানটি দেখতে পারবে, অন্যদিকে বিটিভি (ওয়ার্ল্ড) সহ বিভিন্ন বেসরকারি চ্যানেলের মাধ্যমে দেশে-বিদেশে অসংখ্য দর্শক-শ্রোতা অনুষ্ঠানটি উপভোগ করার সুযোগ লাভ করবে। এছাড়া গত বছর থেকে ছায়ানট ওয়েবসাইট এর মাধ্যমে সারা বিশ্বে এ অনুষ্ঠান দেখানোর ব্যবস্থা করেছে।’
স্পষ্টত চ্যানেল আই, বিটিভির লোগোসহ অনুষ্ঠানটা প্রচার করতে চায় নাই। এতে ছায়নটের অনুষ্ঠানের উপর তাদের ব্র্যান্ডের মালিকানা প্রতিষ্ঠা করা সম্ভব হয় না। পাশাপাশি একক স্বত্ব না পাওয়ায় কোটি টাকার বিজ্ঞাপনবাণিজ্যও তাদের হাত ফসকে যায়। এই অবস্থায়, হুমায়ূনে কি বিনামূল্যে কলম ধরেছেন? নিন্দুকজন হুমায়ূনেরই ভাষায় বলবে, 'I doubt'।
[৪]
হুমায়ূনের জগত সম্পর্কে ধারণা করি। এই জগতে নাগরিক উৎসবে সশরীরে উপস্থিত হওয়া কঠিন। এই জগতে ঢাকার বর্ষবরণের মত নাগরিক বিক্ষোভের পরম্পরাযুক্ত আচারে সামিল হওয়া, শহীদ মিনারে ফুল দেয়ার মতন রাষ্ট্রকৃত্য এবং স্টেডিয়ামে ক্রিকেট খেলা দেখার মতন বিনোদনের মধ্যে পার্থক্য নাই। এবং ‘প্রত্যন্ত অঞ্চলের অগণিত সাধারণ মানুষ’কে বাদ দিয়ে, এই জগতে মুখ্য হয়ে ওঠে বিজ্ঞাপনবাহী, বিজ্ঞাপিত পণ্যের ক্রয়ক্ষমতাশীল মানুষেরা। এ এমন জগত যেখানে লেখকেরা কেবল অদৃশ্য মানব হয়ে উঠতে ভালবাসেন।
পুঁজির মালিকেরা মধ্য- ও উচ্চমধ্যশ্রেণীর সম্মতি আদায়ে হুমায়ূনদের পাঠায়।
[৫]
এবছর ২৮ এপ্রিল হুমায়ূন আবার আসেন। এবারের লেখার শিরোনাম ‘অধ্যাপক ইউনূস’, ছাপা হয় প্রথম আলোতে। 
লেখার শুরুর অংশ:
‘একটি দৈনিক পত্রিকা অধ্যাপক ইউনূসকে নিয়ে প্রথম পাতায় কার্টুন ছেপেছে। সেখানে তিনি হাসিমুখে রোগাভোগা একজন মানুষের পা চেপে শূন্যে ঝুলিয়েছেন। মানুষটার মুখ থেকে ডলার পড়ছে। অধ্যাপক ইউনূস বড় একটা পাত্রে ডলার সংগ্রহ করছেন। কার্টুন দেখে কেউ কেউ হয়তো আনন্দ পেয়েছেন। আমি হয়েছি ব্যথিত ও বিস্মিত। পৃথিবী-মান্য একজন মানুষকে এভাবে অপমান করা যায় না। ছোটবেলা থেকেই আমরা শুনি—‘মানীকে মান্য করিবে।’
বাংলা সাহিত্যে বিখ্যাত দুটি পঙিক্তও আছে—
‘যদ্যপি আমার গুরু শুঁড়িবাড়ি যায়
তদ্যপি আমার গুরু নিত্যানন্দ রায়।’
ইউনূস কতটা বিশ্বপুঁজির শুঁড়িবাড়িতে পড়ে থাকেন সেটা নিয়ে মন্তব্য করতে চাই না। কিন্তু ইউনূসকে বিনাবিচারে ‘পৃথিবী-মান্য’ বলে ফেলা এবং তিনি কারও কারও কাছে ‘মানী’ বলেই মান্য করতে হবে এমন ফতোয়ার উৎসেও পূর্বোক্ত স্পন্সরতুষ্টির ছায়াই দেখতে পাই। মানী লোক ধর্ষণ করলে হুমায়ূন ধর্ষিতাকে দোররা মেরে তাড়িয়ে দেয়ার পক্ষে মত দেবেন, এমন আশঙ্কা করি।
হুমায়ূন লিখেছেন, ‘অধ্যাপক ইউনূস যখন নোবেল পুরস্কার পান, তখন আমি নাটকের একটা ছোট্ট দল নিয়ে কাঠমান্ডুর হোটেল এভারেস্টে থাকি। হোটেলের লবিতে বসে চা খাচ্ছি, হঠাৎ আমার ইউনিটের একজন চেঁচাতে চেঁচাতে ছুটে এল। সে বলছে, ‘স্যার, আমরা নোবেল পুরস্কার পেয়েছি। স্যার, আমরা নোবেল পুরস্কার পেয়েছি। দেশের বাইরে যখন সবুজ পাসপোর্ট নিয়ে যাই, তখন আগের মতো হীনম্মন্যতায় ভুগি না। কারণ, এই সবুজ পাসপোর্ট অধ্যাপক ইউনূসও ব্যবহার করেন, আমাদের ক্রিকেট খেলোয়াড়েরা ব্যবহার করেন।’
হুমায়ূন, লক্ষ্যণীয়, এমনকি ভুলেও দারিদ্রদূরীকরণে ইউনূসের কথিত অবদান নিয়ে কালি খরচ করেন না। তার কাছে, ইউনূসের নোবেলজয় ব্যক্তিগত ফায়দার খবর নিয়ে আসে। এবং সম্ভবত শ্রেণীগত কারণে, ব্যক্তিগত ফায়দার উর্ধে উঠে, ইউনূসের বিরুদ্ধে রাষ্ট্রের আইন লঙ্ঘন ও জনসম্পদ আত্মসাতের গুরুতর অভিযোগগুলোর দিকে মনযোগ দিতে পারেন না। 
হুমায়ূন বরং আরো কিছুক্ষণ কপাল চাপড়ান, ‘একটি পত্রিকায় পড়লাম, গান্ধীজিকে নিয়ে বই লেখা হয়েছে। সেই বইয়ে যুক্তি দিয়ে প্রমাণ করা হয়েছে, গান্ধীজি ছিলেন সমকামী। হায়রে কপাল!’
সমকামীতাকে অপরাধ মনে করার এই প্রতিক্রিয়াশীল মানসিকতা হুমায়ূনকে আরো স্পষ্ট করে তোলে। বদ্ধসমাজের মুনাফাখোর কাঠামোর একটা ছোট অংশই তো এই প্রতিক্রিয়াশীলতা।
গ্রামীণ ব্যাংক নিয়ে পর্যালোচনা কমিটির প্রতিবেদনে অনেক অভিযোগের মধ্যে আছে '১০.৪ গ্রামীণ ব্যাংকে ঋণ আদায়ের নামে ঋণ গ্রহীতার হয়রানি করা হয়। এমনও পরিবার রয়েছে যারা গ্রামীণ ব্যাংকের ঋণ পরিশোধে ব্যর্থ হয়ে নিঃস্ব হয়েছে, এমনকি আত্মহত্যাও করেছেন।'
সত্য হোক মিথ্যা হোক, আমরা কেউ একবার ভুল করেও এই অভিযোগগুলো নিয়ে ভাবি না। কী দরকার? পাসপোর্টে আলফ্রেড নোবেলের ছাপ্পা নিয়ে হাসিমুখে ইমিগ্রেশনে দাঁড়াই।  
বদ্ধসমাজে কেউ প্রশ্ন করে না। কেবলই মেনে নেয়।
[৬]
হুমায়ূন আমাদের পুরাতন মধ্যশ্রেণী বা নতুন উচ্চমধ্যবিত্ত এবং নতুন মধ্যশ্রেণীর মানসিকতার সাথে সঙ্গতিহীন লেখক নন। 
হুমায়ূনের মতন আরো অনেক স্বনামবিক্রেতাকে আমরাই প্রতিদিন লাল গালিচা পেতে দেই। সাতাত্তর বছর সাত মাস সাত দিনের বেশি এদেরকে সহ্য করে আমরাই একেকজন হুমায়ূন হয়ে উঠি। আমরা ভুলে যাই একদিন আমাদের প্রতিভা ছিল, সম্ভাবনাও ছিল। একদিন আমরা লেখক ছিলাম, কবি ছিলাম, গান গাইতাম, উৎপাদনে ছিলাম, প্রতিবাদেও ছিলাম। এখন আমরা কেবল মানীর মান রাখা ভাড়াখাটা বরকন্দাজ ... 


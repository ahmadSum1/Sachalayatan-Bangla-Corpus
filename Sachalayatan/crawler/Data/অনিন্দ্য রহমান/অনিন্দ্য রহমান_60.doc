এয়ারপোর্টে বিক্ষিপ্ত চিন্তা



নিবেদন :
পূর্ণ সচল হওয়ার পর, এটি আমার প্রথম পোস্ট। তাই সচলায়তনের লেখক-পাঠক-সংগঠক সকলের প্রতি আমার কৃতজ্ঞতা। সচলত্বপ্রাপ্তির কারণে আজ আমার জন্য বিশেষ একটি দিন। (এবং অবশ্যই জাতীয় ইতিহাসের নিরিখে, বঙ্গবন্ধু হত্যার রায় কার্যকর হবার দিন হিসেবে)
স্বাভাবিক নিয়মেই হয়ত, কারো কারো (লেখক হোক বা অ-লেখক) কোনো কোনো সময় ধরে লেখার সাবলীল ক্ষমতা মুলতবি থাকে। এমনই একটি অনুৎপাদনশীল সময়ে পূর্ণ সদস্যপ্রাপ্তি আমার পক্ষে খানিকটা কষ্টকর তো বটেই। কিন্তু লিখতে আমার বড়ো ভালো লাগে। 
বর্তমান পোস্ট (যেটি ঘটনাক্রমে একটি কবিতাসদৃশ রচনা) নিয়ে একটি কথা বলার রয়েছে। সেটি হল, লেখাটির শেষ অংশের চিন্তামূল জীবনানন্দের অতি-বিখ্যাত কবিতার অপেক্ষাকৃত স্বল্পখ্যাত লাইন : থাকে শুধু অন্ধকার, মুখোমুখি বসিবার বনলতা সেন। আরো উল্লেখ্য এই রচনার সাথে শাস্ত্রীয় গণিতের যথেষ্ট সম্পর্ক নেই।
---
এয়ারপোর্টের বিক্ষিপ্ত চিন্তা
।।পাসপোর্টে পাতা নেই।। 
শূন্যের সাথে এক, ও একের সাথে দুইয়ের
সম্পর্ক এক নয়।
আমরা সকলেই তাই শূন্যের
এবং অন্যের
সাথে দ্বিবিধ সম্পর্ক গড়ি।
আর এই একই সূত্রে অন্যের সম্বন্ধে আসি বিশেষ সিদ্ধান্তে
সিদ্ধান্ত : অভিজ্ঞ পাইলটের জন্য বিমানে ওড়া মামুলি ব্যাপার
তবে এই দিয়ে এক-কে সংজ্ঞায়িত করা সম্ভব নয়।
দুইয়ের সাথে এক
কম বেশি হলে
এক কিংবা তিন পাওয়া যাবে।
একের সাথে এক
কম হলে কিছু পাওয়া যাবে না,
বেশি হলে দুই মিলবে।
এই হিসাবে, একের চেয়ে কম কিছু নেই। বাস্তববোধে।
তাই : আমরা প্রত্যেকেই নিজস্ব জ্ঞানে নিতান্তই সর্বনিম্ন। 
।। রানওয়েতে ঘাস ফড়িং, একা একা ।।
এক - সর্বনিম্ন বেজোড়
একে সমান দুইভাগে
ভাগ করবার প্রশ্নই
আসে না।
কারণ এক দুইয়ের চেয়ে ছোট।
জোড় বেজোড়ের সকল হিসাব তাই
শুরু হবে দুই এর পর থেকে।
বাস্তবে ও পূর্ণতায় চিন্তাকে বদ্ধ রাখলে এই সব চিন্তাই সত্য।
এখন অবাস্তব ও ভগ্নসংখ্যায় চিন্তা যুগপৎ উন্মুক্ত হলে
এক-কে আর এক রাখা যাবে না।
যে-জন্য : এক-ই ঈশ্বর, যদি বাস্তবে থাকো।
।। এয়ারপোর্টের ক্যাফেতে,  অপেক্ষায় ।।
বর্গাকার টেবিলে, ধরা যাক
আমি আর তুমি মুখোমুখি
বসে।
আয়তাকার টেবিলেও
সেই একই আমি আর তুমি, মুখোমুখি।
নিশ্চিত বদলে যাবে
আমার-তোমার সম্পর্ক
টেবিলের গুনে। 
যেমন বর্গাকার
টেবিলের আর দুটো ধার
থাকবে সমান সমান।
আমাদের দুজনের জন্যই কাছাকাছি,
অথচ মুখোমুখি নয়,
এমনভাবে বসা ব্যক্তির সাথে
সম্পর্কের সম্ভাবনা
উন্মুক্ত রেখে
আমরা বসতে পারি বর্গাকার টেবিলে।
অথবা আমরা যদি
আয়তকার টেবিলের
বড় দুই ধারে
দুইজন মুখোমুখি বসি,
আমাদের, আমাদের নিজেদের চেয়ে কাছাকাছি
এবং মুখোমুখি আসবার কেউ নেই।
নয়ত আমরা যদি
ছোট দুই ধারে বসি
তবে, মুখোমুখি যদিও হবো,
কাছাকাছি কখনো হবো না কখনো।
গোলটেবিলে তাই : যাবতীয় সম্পর্ক হিসাবের বাইরে চলে যায়।
    আমি তাই চারকোনা টেবিলে বসে, সম্পর্ক নিয়ে ভাবতে চাই, বাস্তবে   থেকে। 
[ছবি : ইন্টারনেট]


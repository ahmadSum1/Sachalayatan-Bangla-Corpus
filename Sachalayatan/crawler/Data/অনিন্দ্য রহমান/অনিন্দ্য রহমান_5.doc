ম্যালয়আর বিষয়ক আবজাব স্মৃতিচারণ



... যাইবার কালে নিয়তি এমন এক দান দিল। কেউ ভাবেও নাই। প্রথমে প্রচুর ধুয়া দেইখা বাইর হইলাম, বিয়াপক আনন্দের সহিত। দেখলাম তারা ভাগছে। তারপর দেখলাম, নাহ, একটারে রাইখা গেছে। সিনন। সে কয়, তারে নাকি তার লোকেরাই বলি দিতে চাইছিল, যেহেতু সে লুকাইতে পারছে, জীবিত এখন। ওকে। কিন্তু ঐটা কী!
যখন আমরা মোটামুটি অর্ধেকের মতন লোক তব্দা খায়া আছি ঘোড়াটার সাইজেই, তখনও কেউ কেউ ভাবছিল বিষয়টা। কিন্তু সবার গুজগুজ ফুসফুস ছাপায়া থাইময়তেস – সে পরহেজগার লোক – বলল, এইটাকে প্রাচীরের ভিতরে আনা হউক। এনে কেল্লার মাঝখানটায় বসাও। সে তো এলেবেলে লোক না, তিনকাল দেখতে পায়। তাও জানবুঝকে বদমায়েশি করল, নাকি ট্রয়েরই কপালের দোষ, সেই প্রশ্ন অবান্তর। সম্পূরক তথ্য আছে অবশ্য একটা। থাইময়তেস যৌবনে বাণী দিছিলেন এক বিশেষ দিনে এক ব্যাটাছাওয়ালের জন্ম হবে, ট্রয়ের বিনাশ ঘটাইতে আর কাউরে লাগবে না। সেইদিন প্যারিসচান প্রায়ামরাজের ঘরে পয়দা হইল। রাজার জ্ঞাতিগুষ্টিতে থাইময়তেসের ঘরেও আসল পুত্রসন্তান। রাজা নিজেরটা রাইখা থাইময়তেসের ছেলেকে মারল। সুতরাং তার *ুতিয়ামি করার লজিক খুঁজলে পাইবেন।

কিন্তু থাইময়তেসের কথা শেষ হওয়ার পরে, ক্যাপিস অনেকখন হাউকাউ করল। ক্যাপিস লোকটার মেজাজ আউলা হইলেও আমি আবার সম্মান দেই কারণ তার মাথায় মাল আছে। সে বলে, বস্তুটারে ডাইরেক পানিতে ফালা। নাইলে তলা দিয়া আগুন দে। প্যাটের মধ্যে গুতা দিয়া দ্যাখ বিষয় কী। কিছু লোক হায় হায় করছে তখন এইসব শুইনা। বলছে মারবেন তো সব্বাইরে। দেবী আথিনার ভেট, প্যাটে গুতা দিবেন?  সিনন পোলাটা তখনো এক কোনায় দাঁড়ায়া কান্তেছিল, বলে, ঠিকই তো। তাছাড়া খালি গ্রিক বইলা এমন সুন্দর জিনিসটারেও ফালায়া দিবেন? সিননের কথায় পয়েন্ট আছে, কেউ কেউ ভাবছে। আশ্চর্য শিল্প এই তাজ্জব তোফা। ক্যাপিস লোকটা শুধু শিল্পের সাথে রাজনীতি মিশাইতে চায়। 
এরপরে আসল লাওকোঅন। আমরা মোটামুটি দুইপার্ট হয়া আছি। জাতির মধ্যে বিভক্তি। লাওকোঅন কেল্লার উপর থেকা নাইমা আসে, চিল্লায়া বলে 'হুই মিয়ারা, কুফার গুষ্টি, মাথামুথা আছে না গেছে? তোমরা কি আসলেই ভাবতেছ শত্রুরা ভাগছে? ক্যান তোমরা ওদিসিয়াসের বানানি এই জিনিসটারে বিনা সংশয়ে কোলে তুলতেছ? ওদিসিয়াসের হিস্ট্রি এতো তাড়াতাড়ি খায়া ফেললা? অয় কি লাইনে আসার জিনিস? হয় এইটার ভিতরে গ্রিকরা পলায়া আছে, অথবা এইটা এমন এক যন্ত্র যেইটার আমাদের সীমানার বইসা আমাদেরই উপর গুপ্তচুরামি করবে। অথবা অন্য কিছু করবে, যেইটা এখন মাথায় আসতেছে না। কিন্তু শুইনা রাখো, এইটা যেই চীজই হোক, গ্রিকদের আমি অবিশ্বাস করি, যখন তারা গোলাপ নিয়া আসে, তখনও। 
লাওকোঅনের উপর গজব নামতে বেশি দেরি হইল না। পসাইডন তাকে তৎক্ষণাৎ সর্প দ্বারা দংশন করাইল। সে নাকি পসাইডনের মন্দিরে কবে কোন বেয়াদপি করছিল, তার টাইমলি জবাব। তবে অনেক বলে এইটা দেবী আথিনার কোপও হইতে পারে, যেহেতু সকল ঘোড়ার মালকিন সে। 
পাবলিকের একাংশ ব্যাপক হাত্তালি দিয়া ঘোড়া ঢুকাইল। আমরা চুপেচাপে হাত পকেটে সান্ধাইলাম, আর কী করব। 
(যাই হোক, তারপরের ইতিহাস কার না জানারে ভাই। ঐদিন প্রথম আলো পত্রিকায় 'ঘোড়া প্রীতি ও ঘোড়া ভীতির দোটানা' শীর্ষক প্রবন্ধ পইড়া এতোসব পুরানা কিচ্ছা ইয়াদ আসল। মাফ কইরেন। আমার আবার আলো থাকতে থাকতে অ্যান্টিভাইরাসটা আপডেট মারতে হবে।)
ছবি: ঘোড়া নিয়া সিনন, উৎস


কীটপতঙ্গ-কথা (২) 




কীটপতঙ্গে বেশিরভাগ মানুষেরই যেন এলার্জি আছে। অনেকে দু’চোখে দেখতে পারে না কোনো কীট। এই যে তাদের এই অপছন্দটা একবারে অযৌক্তিক - সেটাই বা কী করে বলি? রাতে হঠাৎ ঘুম ভেঙ্গে গেল আর কিছুক্ষণের মধ্যে আপনি টের পেলেন একটি হৃষ্টপুষ্ট তেলাপোকা আপনার শরীরকে আমিউসমেন্ট পার্ক  মনে করে মনের আনন্দে ঘুরে বেড়াচ্ছে! দেখা গেল আতংকে সারা রাত আর দু’চোখের পাতা এক করতে পারেননি। ঘরে-বাইরে, ক্ষেতে-খামারে সব জায়গাতেই তাদের উপদ্রব। প্রতিদিনকার জীবনের নানান ঝামেলার মাঝে এসব কীটপতঙ্গের উটকো উৎপাত কার-ই বা পছন্দ হবে। তাই বেশিরভাগ মানুষের কাছেই কীটপতঙ্গগুলো পলাতক আসামীর মতোই যাদেরকে দেখলেই গুলি করে মারতে হবে!
কীটপতঙ্গের নানা অপকীর্তির কারণে তাদের ভালো ভালো কাজগুলো আমাদের চোখের আড়ালে থেকে যায়। ব্যাপারটা আমাদের,মানে মানুষের সাথে মিলিয়ে দেখি। আমাদের সমাজে যেমন চোর-ডাকাত-খুনির সংখ্যা ভালো মানুষের চেয়ে অনেক অনেক কম, ঠিক তেমনি কীটপতঙ্গের বেলায়-ও তাই। এক হিসাবে দেখা গেছে, মানুষের জন্য ক্ষতিকারক কীটপতঙ্গের পরিমাণ মাত্র এক শতাংশ। বাকী শতকরা ৯৯ ভাগ কীটপতঙ্গই নানাভাবে আমাদের উপকারে আসে। আসলে আজকের লেখার মূল প্রতিপাদ্য এটাই। আমরা কোনো জিনিশ পড়লেই তার গুরুত্ব,প্রয়োজনীয়তা,উপকারিতা-অপকারিতা ইত্যাদি নানান বিষয় জানতে চাই। আমাদের দেশের প্রশ্নপত্রগুলো অমুক বিষয়ের প্রয়োজনীয়তা,তমুক জিনিসের উপকারিতা- ধরনের প্রশ্নে বোঝাই থাকে। আমার লেখা পড়ার পর আমার এক বন্ধুরও একই কথা- এসব কীট-ফিট দিয়ে হবেটা কী? আগের পর্বে ভূমিকার পর ভেবেছিলাম এই পর্বে ট্যাকনিকাল বিষয়ে ঢুকব। তবে পরে মনে হলো এই বিষয়টি নিয়ে আগে কিছু লিখি। 
কীটপতঙ্গের সবচেয়ে বড় ভূমিকা বোধ হয় ফুলের পরাগায়ন ঘটানো। পৃথিবীর বেশিরভাগ শাকসবজি, ফলমূল, বীজ কীটপতঙ্গের সাহায্য ছাড়া হয় না- এটা আমরা জানি। পুরুষ ফুলের পরাগ যদি  স্ত্রী ফুলে না পৌঁছে তাহলে ফুলের গর্ভসঞ্চার হবে না। আর সেটা যদি না হত তাহলে আমরা পেতাম না ওইসব মজার মজার ফলমূলগুলো যেগুলো আমরা আজকাল ফরমালিন সহকারে আগ্রহ নিয়ে খাই। আমরা তো নিশ্চয়ই জানি- ফুলের এসব রেণু বা পরাগ কীটপতঙ্গের পায়ে বা পাখায় অথবা শরীরের যেকোনো অংশে লেগে ফুল থেকে ফুলে ছড়িয়ে যায়। মিলিয়ন মিলিয়ন বছর ধরে পুষ্পক উদ্ভিদ আর কীটপতঙ্গের বিবর্তন হাতে হাত ধরে এগিয়েছে। সময়ের সাথে সাথে নানা রকম কৌশল উদ্ভাবিত হয়েছে আর উভয়েই প্রকৃতিতে নিজেদের অবস্থান পাকাপোক্ত করেছে। 

মানুষ যেহেতু নিজে থেকে খাদ্য উৎপাদন করতে পারে না, অন্যের ওপর নির্ভর করে, সেহেতু ফুলের পরাগায়নের সাথে মানুষের অস্তিত্বের একেবারে সরাসরি সম্পর্ক আছে। বিখ্যাত কীটতত্ত্ববিদ এডওয়ার্ড উইলসন তার  ‘The Diversity of Life’  বইয়ে সরাসরি বলেছেন, “ যদি তারা (কীটপতঙ্গ) সবাই এই মুহূর্তে অদৃশ্য হয়ে যায়, তাহলে মানবসভ্যতা খুব সম্ভবত কয়েক মাসের বেশি স্থায়ী হবে না”। 
কীটপতঙ্গ আমাদের পরিবেশের খাদ্য-শৃঙ্খলেও( Food chain) গুরুত্বপূর্ণ ভূমিকা রাখে। অনেক কীটপতঙ্গ তৃণভোজী মানে গাছের পাতা খেয়ে বাঁচে, তারা হলো প্রথম শ্রেণীর খাদক। এসব প্রথম শ্রেণীর খাদক অর্থাৎ কীটপতঙ্গ খেয়ে বেঁচে থাকে দ্বিতীয় শ্রেণির খাদক। তারা প্রয়োজনীয় আমিষ সরবরাহ করে। কিছু দ্বিতীয় শ্রেণীর খাদক যেমন- সাপ, মাকড়শা, ব্যাঙ; কীটপতঙ্গ ছাড়া বেঁচেই থাকতে পারবে না। আবার ভালুক, শিম্পাঞ্জির মতো সর্বোচ্চ খাদকও অন্যান্য প্রাণীর পাশাপাশি কীটপতঙ্গ খেয়ে বেঁচে থাকে। 

যাক, খাওয়াদাওয়া তো হলো। এর পরে কী? উপরে দেখেছি কীটপতঙ্গ কখনো আমাদের জন্য খাদ্য তৈরি করেছে;কখনোবা নিজেরাই খাদ্য হয়েছে। খাওয়াদাওয়ার পর আসে বর্জ্য। সেই বর্জ্য-ব্যবস্থাপনাতেও কীটপতঙ্গ সমান কার্যকরী ভূমিকা রাখে। তারা জৈবিক পদার্থগুলোকে বিশ্লিষ্ট করে মাটির সাথে মিশিয়ে দেয়ার কাজটা ত্বরান্বিত করে। এই বিশ্লিষ্ট পদার্থগুলোই আবার উদ্ভিদের বেড়ে ওঠার কাজে অতি প্রয়োজনীয় উপাদান। তো, আমরা দেখতে পাচ্ছি, খাদ্যের যোগান দেয়ার পাশাপাশি খাদ্য উৎপাদনেও গুরুত্বপূর্ণ ভূমিকা রাখছে। আবার কিছু কীটপতঙ্গ তো প্রতিরক্ষার কাজও করছে আমাদের ফসলের জন্য ক্ষতিকারক অন্য কীটপতঙ্গ মেরে ফেলে। 
তবে আমার কাছে কীটপতঙ্গের গুরুত্ব অন্য জায়গায়। কীটপতঙ্গ আমাদের পৃথিবীকে ইন্টারেস্টিং জায়গায় পরিণত করেছে। আমরা সারা বেলা পার করে দিতে পারি পিঁপড়ার কাজকর্ম দেখে দেখে। মৌমাছি না থাকলে ছেলেবেলায় মৌচাকে ঢিল ছোঁড়ার আনন্দটুকু কোথায় পেতাম, বলুন ত? হাজার হাজার প্রজাতির নানা রঙের প্রজাপতিগুলো আমাদের রঙের পৃথিবীকে যেভাবে রাঙ্গিয়ে দিয়েছে আর কোনো একক প্রজাতি কি তা পেরেছে? 

যদিও কীটপতঙ্গের অনেক উপকারী দিকের কথা তুলে ধরার চেষ্টা করেছি কীটপতঙ্গের যে অপকারী কাজকর্মগুলো আছে সেগুলো ভুলে গেলে চলবে না। সামান্য মশার কারণে আজ পর্যন্ত যতো লোক অক্কা পেয়েছে তত লোক পৃথিবীর ইতিহাসে যতো  যুদ্ধ হয়েছে তাতেও পায়নি! তাই এদের নিয়ন্ত্রণ করা প্রয়োজন সতর্কভাবে। দুঃখজনক হলেও সত্যি, বেশিরভাগ মানুষই ওইসব কীটপতঙ্গ চেনে না যাদের দ্বারা সে উপকৃত হয়, বরং সেসব কীটপতঙ্গই ভালোমতো চেনে যাদের দ্বারা সামান্য পরিমাণও ক্ষতিগ্রস্ত হয়েছে। জীবজগতের সবচেয়ে বড়ো গ্রুপটির প্রতি আমাদের সনাতন দৃষ্টিভঙ্গি পালটানো দরকার; আমাদের অস্তিত্বের স্বার্থেই।    
 
(চলবে...)
আগের পর্বঃ কীটপতঙ্গ-কথা (১) 


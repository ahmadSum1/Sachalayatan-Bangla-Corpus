কীটপতঙ্গ-কথা (১)





আমার এক বন্ধুর বলা প্রশ্নটা ছিল অনেকটা এমন দু’টি বন্ধ কামরার একটায় কোনো ছেলে আর অন্যটায় কোনো মেয়ে থাকলে বাইরে থেকে কীভাবে বোঝা সম্ভব যে কোন কামরায় কে আছে? আমি নানান ধরনের উত্তর দেয়ার পরও যখন তা মনঃ পুত হলো না তখন তার উত্তর জানতে চাইলাম। যে বলল,দুই রুমেই বেশ কিছুই তেলাপোকা কোনোভাবে ঢুকিয়ে দিতে হবে আর যে কামরা থেকে চিৎকার শোনা যাবে সে কামরায় মেয়েটা আছে!
নারী পাঠকেরা আমার ওপর চটে যাওয়ার আগেই বলে দেই,আমি কিন্তু বন্ধুর উত্তর তেমন পছন্দ করিনি! 
কীটপতঙ্গ  নিয়ে লিখতে বসেছি। শুরুতেই বলে দেই আমি এ বিষয়ে বিশেষজ্ঞ নই,বরং বিশেষভাবে অজ্ঞ। সামান্য পড়াশোনা আর অনেকটা লেখার ইচ্ছে থেকেই মূলত এ লেখাটা প্রসব করেছি। মেয়ে হয়ে জন্ম নেইনি,তাই প্রসব-বেদনা অনুভব করার প্রশ্নই আসেনা, তবে লিখতে গিয়ে যে যন্ত্রণাটুকু অনুভব করেছি সেটুকু আমার কাছে তা ই মনে হয়েছে! 
আমরা মানুষেরা ভাবি পৃথিবীটা আমাদের হাতের মুঠোয়। কিন্তু আক্ষরিক অর্থেই পৃথিবীটা দখল করে আছে যারা তাদের নাম সাধারণ নাম (বাংলায়) কীটপতঙ্গ। এক হিসেব থেকে দেখা যায়, পৃথিবীতে কীটপতঙ্গের সংখ্যা মানুষের চেয়ে ৩০ কোটি গুণ বেশি! যারা এ বিষয়ে খোঁজখবর রাখেন না তাদের জন্য মোটামুটি চমকে ওঠার মত তথ্য। তবে বিশ্ববিদ্যালয়ের হলে থাকেন তাদেরকে কীটপতঙ্গ নিয়ে জ্ঞান দিতে যাওয়ার চেষ্টা করছিনা। ব্যাপারটা অনেকটা এমন দাঁড়াবে- মায়ের কাছে মাসীর খবর বলা। হলের পোলাপান তেলাপোকা,ছারপোকা আর পিঁপড়ার রাজত্ব দেখে অভ্যস্ত! তারা কীটপতঙ্গের গুরুত্ব কী তা ভালোই বুঝেন। আর বিজ্ঞানে তো কীটতত্ত্ববিদ্যা অনেক আগে থেকেই সুপরিচিত,প্রতিষ্ঠিত এবং গুরুত্বপূর্ণ একটি শাখা। এদের উপেক্ষা করার উপায় নেই। তেমনি করতে পারেননি প্রকৃতির কবি জীবনানন্দ দাশ। তাইতো তাঁর কবিতাতেও কীটপতঙ্গ খুঁজে পাইঃ “বঁইচির বনে আমি জোনাকির রূপ দেখে হয়েছি কাতর” কিংবা “নীলবুকে আছে তাদের/ গঙ্গা ফড়িংয়ের নীড়, কাঁচ পোকা, প্রজাপতি, শ্যামা পোকাদের......”।  
তবে কীটপতঙ্গের মূল গুরুত্ব বোধ হয় অন্য জায়গায়। আজ একুশ-তম শতাব্দীতে এসে যখন একদিকে আমরা মহাকাশে বসতি স্থাপনের কথা ভাবছি,ভাবছি কৃত্রিম প্রাণ সৃষ্টির কথা,জেনেটিক ইঞ্জিনিয়ারিং দিয়ে মানুষের জন্মগত রোগ সারিয়ে দেবার কথা ভাবছি তখন অন্যদিকে বিশ্বজুড়ে জেঁকে বসছে ক্ষুধা, দারিদ্র্য, খরা, দুর্ভিক্ষ, দুরারোগ্য ব্যাধি। সব সমস্যা সমাধানের জন্যই প্রয়োজন বিজ্ঞানের মূল শিক্ষাটুকু সবার কাছে পৌঁছে দেয়া। মানুষের অর্জিত জ্ঞানের যথাযথ প্রয়োগই পারে এসব সমস্যার মূল উপড়ে ফেলতে। বিগত শতাব্দী যেমন ছিল পদার্থবিজ্ঞানের শতাব্দী, তেমনি বর্তমান শতাব্দী হতে চলেছে জীববিজ্ঞানের। জীববিজ্ঞানের প্রায়োগিক অংশটুকু সবার কাছে পৌঁছে  দেয়া মোটামুটি আমাদের জন্য ফরজ হয়ে গেছে। কৃষকের কাছে জীববিজ্ঞানের একেবারে সাম্প্রতিক খবর পোঁছে দিয়ে বাড়তি খাদ্য উৎপাদনের যুদ্ধে আমরাও সামিল হতে পারি। কীটপতঙ্গ শুধু আমাদের কৃষিতেই নয়, সামগ্রিক  অর্থনীতিতেও গুরুত্বপূর্ণ ভূমিকা রাখছে। এজন্য এ বিষয়ক তথ্য সবার মাঝে সহজলভ্য হওয়া উচিত। আমরা ক’জনই বা জানি যে পৃথিবীতে যত রকম কীটপতঙ্গ আছে তার মধ্যে শতকরা ৯৯ ভাগই মানুষের নানাভাবে উপকারে আসে, মাত্র এক শতাংশ অপকারী কীট আমাদের চারপাশে রয়েছে। 
উপরে লিখেছি কীটপতঙ্গের মাঝেই আমাদের বসত। প্রশ্ন করা যায়- কোথায় কোথায় আছে কীটপতঙ্গ? উত্তরে উলটো প্রশ্ন করা যায়- কোথায় নেই? পৃথিবীর সব জায়গাতেই কীটপতঙ্গ দেখা যায়। তবে মেরু দুটোয় চরম আবহাওয়ার কারণে কীটপতঙ্গের দেখা  খুব একটা পাওয়া যায় না। একেবারে যে পাওয়া যায় না তা বলল অবশ্য ভুল হবে। মেরু দুটোয় ভালুক, পাখি, সিল মাছ ইত্যাদি প্রাণী দেখা যায়। এসব প্রাণীর দেহে কীটপতঙ্গের সন্ধান পাওয়া গেছে। শুধু মেরু কেন, তেলের খনি থেকে শুরু করে ফুটন্ত পানিতেও আপনি কীটপতঙ্গ খুঁজে পাবেন। কোনো কোনো কীটপতঙ্গকে ২৯০ ডিগ্রি সেলসিয়াস তাপমাত্রায় দিব্যি হেঁটে বেড়ায়! 
বেশিরভাগ কীটপতঙ্গ স্থলচারী। মরুভূমিতে এদেরকে কম দেখা যায় কারণ বেঁচে থাকার জন্য এদের বাসস্থানের আশপাশে পানি থাকা খুবই জরুরী। নয়ত সহজে শুকিয়ে মরে যেতে পারে। এদের বাঁচা কষ্টকর হয়ে দাঁড়ায় যখন দেহের পানির পরিমাণ শতকরা ২০ ভাগের নিচে চলে আসে। পানিতেও কীটপতঙ্গ আছে,তবে পরিমাণে খুবই কম। পৃথিবীর সমস্ত কীটপতঙ্গের মধ্যে মাত্র ৩ শতাংশ মিষ্টি পানির বাসিন্দা। আর ০.০১% কীটপতঙ্গ দেখা যায় সাগরের নোনা পানিতে। 
উপরিউক্ত সমস্ত তথ্যের চেয়ে অবাক করা তথ্য হচ্ছে- পৃথিবীর সমস্ত উদ্ভিদ, জলের-স্থলের প্রাণী মিলিয়ে যত রকম জীব পৃথিবীতে আছে তার মধ্যে শতকরা প্রায় ৫০ ভাগই হলো কীটপতঙ্গ! উদ্ভিতজগতকে বাদ দিয়ে শুধু প্রাণীদের কথা বিবেচনায় আনলে প্রাণিজগতের শতকরা ৭২ ভাগই হচ্ছে কীটপতঙ্গ। সহজভাবে বললে, কীটপতঙ্গ হচ্ছে জীবজগতের সবচেয়ে বড় গোষ্ঠী। এটুকু তথ্যই কীটপতঙ্গের গুরুত্ব বাড়িয়ে দিতে পারে হাজার গুণ।


(চলবে......)
তথ্যসুত্রঃ
১/ উইকিপিডিয়া।
২/ কীটপতঙ্গ, রেজাউর রহমান।


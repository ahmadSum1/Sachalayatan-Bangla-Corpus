আমার ঘাড় আর নিচা হয়না...



আমার সাইজটা আহামরি কিছু নয়। টেনেটুনে পাঁচ ফিট পেরিয়েছে। চেহারায় এমন কোন বৈশিষ্ট নাই যার জন্য মানুষজন আমারে ইজ্জত দেবে। তবে একেবারে লাপাত্তা হয়ে যাইনা। মোটামুটি হাঁটতে চলতে পারার মত অবস্থান ধরে রেখেছি।

আমার অফিসে আমার চেয়ে খাটো দ্বিতিয় কোন আদম নেই। এইটা আমার জন্য বেশ একটা সুবিধার হয়েছে। সাইজ যাই হোক পজিশনটা বেশ বাগিয়ে নিয়েছি! এই পজিশন অনেক কিছুই দাবী করে। তার মধ্যে একটা সম্ভবত অফিসে সমিহ আদায় করা। এখন এই জিনিসটা আমি বেশ পেয়ে গেছি বলা যায়! হু, সত্যি একেবারে! আমার সামনে যারাই আসে সবাই মাথা নিচু করে কথা বলে ভাইয়েরা এবং ভগ্নি। ( যতদুর জানি ভগ্নি বলতে এখানে এখন পর্যন্ত মাশীদ নামীয় বালিকা ছাড়া আর কেউ নাই। ) কিন্তু কেন? আমি কিন্তু এমন কিছু ঠাটানি দেইনা যার জন্য তারা আমার সামনে এসে মাথা নিচু করে কথা বলবে!




ঘটনাতো এতক্ষনে বুঝে ফেলার কথা। ঠিক ধরেছেন। প্রথমেইতো বলেছি অফিসের সবাই আমার থেকে লম্বা, তাই বাধ্য হয়ে ওরা আমার সাথে মাথা নিচু করে কথা বলে! আর আমি বুক টানাইয়া মাথা তুইলা... আমার ঘাড় আর নিচা হয়না...

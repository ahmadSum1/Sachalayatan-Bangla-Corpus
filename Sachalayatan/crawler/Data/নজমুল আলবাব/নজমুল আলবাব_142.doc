:: আমার এখন আকাশ ছুঁতে ইচ্ছে করে ::



তোমার মত আমারও এখন যখন তখন ভালবাসতে ইচ্ছে করে
যখন তখন হাত বাড়িয়ে আকাশ থেকে
মেঘের ভেলা সরিয়ে দিতে ইচ্ছে করে।
এই আমার আর আগের মত  মিছিল নিয়ে সামনে যেতে মন টানেনা।
মানুষ ডাকার কাজগুলোতো আগের মত জোর পাইনা।
কে মরলো কে বাঁচলো কার জন্যে কার কপাল পুড়লো
এসব নিয়ে ভাবতে আমার মোটেই ভালো লাগেনা
মানুষ আমি গড়পড়তা, এমন ভাবনায় সময়
দিতে একটুও আর ভাল্লাগেনা
তুমি আমার মাথার ভেতর ঢুকিয়ে দিলে একটা আকাশ
আমি এখন এই আকাশের তারা গুনি, ফেলে আসা সময়
নিয়ে আর ভাবিনা। দুনিয়া গেলে যাকনা চুলোয়
আমার ভেতর জ্বলছে আগুন সে আগুনে কাউকেই আর ভাগ দেবনা।


পুলিশ কি করলো? তারে বরখাস্ত করে কেনো?



পুলিশ তাদের গাড়ি থেকে একটা কিশোর অথবা তরুণকে ধাক্কা দিয়ে ফেলে দিলো, চিৎকার করে বল্ল এরে মেরে পিটাও, এ হলো ডাকাত। বীর বাংগালের সকল বীরত্ব জেগে উঠলো, সে পিটাতে শুরু করলো, যার যা কিছু আছে তাই নিয়ে ঝাপিয়ে পড়লো, পেটাতে পেটাতে যখন বুঝলো কাজ শেষ, তখন ক্ষান্ত দিলো। পুলিশ সেই লাশ উঠিয়ে নিয়ে চলে গেলো। কি অসাধারণ দৃশ্য। টিভিতে এটি দেখানো হয়েছে, পত্রিকার অনলাই এডিশনে ভিডিও ক্লিপটি জুড়ে দেয়া হয়েছে। এবং এজন্য দায়িত্বে অবহেলার অভিযোগে এক দারোগা আর দুই সিপাহীকে সাময়িক বরখাস্ত করা হয়েছে। মাশাল্লাহ।
আচ্ছা, পুলিশ কোন দায়িত্বটা পালনে অবহেলা দেখালো? তারা একজনকে ধরেছে, তারা জনগনের বন্ধু, সেই হিসাবে জনগন বা ‘গণ’রাও তাদের বন্ধু। সেই বন্ধুরা তাদের বন্ধুদের কাছে অপরাধীকে তুলে দিয়েছে, তারপর বলেছে, এ একটা ডাকাত, এরে ধোলাই দে, গণধোলাই হয়েছে, ডাকাতটা মরে গেছে। এখানে দায়িত্বের অবহেলাটা কোন যায়গায় আসলো? পুলিশের কাজ কি এটা না? আমরাতো ইদানিং এটাই দেখে আসছি। ওহ, তাহলে এটা ভুল। পুলিশের কাজটা তাহলে কি? আসামীকে ধরে থানায় নিয়ে যাওয়া, তাকে বিচারের মুখোমুখি করা?
পুলিশ এই কাজটা করছে না এখন। অনেক দিন ধরেই আমাদের রক্ষাকারী বাহীনীগুলো ডাইরেক্ট এ্যাকশনের তরিকা বেশি পছন্দ করছে। সেই মতোই তারা চলে, ক্রস ফায়ার টায়ার হয়, লোকজন মরে, এইতো চলছে। এবং সেটা হয় রাতের আধারে। যখন সরকারের লোকজন থাকে অন্ধ, তারা সামনে কি ছিলো সেটা দেখেনা, শুধু দেখে অন্ধকার ফুড়ে লাল লাল আগুনের ফুলকি আসছে, সাথে শব্দ, তারা বুঝতে পারে এটা গুলি, তারা তখন জান বাচাতে নিজেরা গুলি ছুড়তে থাকে, আর এই ফাকে সাথে থাকা ‘ডাকাত’ মরে যায়। অতি সহজ হিসাব। ইদানিং বিষয়টাতে গণসম্পৃক্ততা বাড়ানোর চেষ্টা চলছে। সেই চেষ্টার অংশ হিসাবেই গণপিটুনির খবর পাচ্ছি আমরা। এই যদি হয় নিয়ম তাহলেতো পুলিশ ঠিক কাজটাই করেছে, তারা একটি সফল গণপিটুনির আয়োজন করেছে এবং মানুষটাকে সফলতার সাথে লাশ বানিয়েছে। তাহলে দায়িত্বে অবহেলা করলো কোথায়?
তাহলে ঘটনাটা কি? সাদা চোখেতো এটা একটা খুন। একটা বাজারে, প্রকাশ্যে একজন মানুষকে পুলিশ মানুষের হাতে তুলে দিয়ে বল্ল, একে মেরে ফেলো, মানুষ সেটাই করলো। তারপর পুলিশ লাশটা তুলে নিয়ে চলে গেলো। খুন ছাড়া এটা আর কি হতে পারে? এবং এর প্রমাণ মানুষের হাতে হাতে থাকা মোবাইলে ছড়িয়ে আছে। ইন্টারনেটে আছে, টেলিভিশন সেটা বারবার দেখাচ্ছে, দেশের পথপ্রদর্শক পত্রিকার অনলাইন সংস্করণে আছে তবু দায়িত্বে অবহেলার কথা বলছে কেনো প্রশাসন? কেনো  মহামান্য স্বরাষ্ট্রমন্ত্রী বলছে দোষিদের খুজে বের করে সাজা দেয়া হবে? এখানেতো বিষয়টা স্পষ্ট। হয় খুন না হয় পুলিশ ঠিক কাজটা করেছে। যদি তারা ঠিক কাজ করে তাহলে রাস্ট্র তাকে পুরস্কার দিক। আর যদি এটা খুন হয়, তাহলে সংশ্লিষ্ট পুলিশকে খুনের দায়ে গ্রেফতার করা হোক।
অবশ্য, রাতের আধারে আসামীকে নিয়া থানায় ফিরিবার পথে, অথবা আসামীকে নিয়া অস্ত্র উদ্ধারে গেলে, পথিমধ্যে বিক্ষুব্ধ জনতা পুলিশের গাড়ি আক্রমণ করিয়া আসামীকে ছিনাইয়া নিয়া গণপিটুনি দিয়া হত্যা করে। পুলিশ তখন নিজের জান বাচানো ফরজ মনে করে দ্রুত স্থান ত্যাগ করে, পরে দিনের আলো ফুটিয়া উঠিলে ঘটনাস্থলে গিয়া একটি লাশ উদ্ধার করে… এমন কিছু যদি থেকে থাকে গণপিটুনির ফর্মুলাতে, তাহলে আমাদের কিছু বলার নাই। সংশ্লিষ্ট পুলিশ অতি অবশ্য দায়িত্বে চরম অবহেলা দেখিয়েছে। দিনের বেলায় কাজটা করা তাদের উচিত হয়নি। তাদের সাজা হওয়া উচিত। কঠিন সাজা।
ফুটনোট ১: মিলন নামের যে ছেলেটারে পিটায়া মেরে ফেলা হলো, তার মোবাইল ফোন আর পকেটে থাকা দশ হাজার টাকার মালিক এখন কে? তার মা না রাষ্ট্র?
ফুটনোট ২: নোয়াখালীর পুলিশ সুপার বলেছেন, মিলন সত্যি সত্যি অপরাধী কি না, সেটা খতিয়ে দেখা হচ্ছে। সে যদি সত্যি সত্যি অপরাধী হয় তাহলে কি হবে? পিটায়া মেরে ফেলাটা হালাল হয়ে যাবে?


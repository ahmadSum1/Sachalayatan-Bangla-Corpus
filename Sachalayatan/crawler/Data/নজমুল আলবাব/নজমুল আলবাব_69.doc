মরিলে কান্দিসনা আমার দায় রে যাদুধন



মরিলে কান্দিসনা আমার দায় রে যাদুধন,
মরিলে কান্দিসনা আমার দায়।।
সুরে ইয়াসিন পাঠ করিও, বসিয়া কাছায়
আমার প্রাণ যাওয়ার বেলায়,
বিদায়কালে পড়িনা যেন, শয়তানের ধোকায় ।।
বুক বান্ধিয়া কাছে রইয়া, গোসল দেওয়াইবায়
আমার কথা রাখিবায়,
কান্দনের বদলে মুখে, কলমা পড়িবায়।।
কাফন পিন্দাইয়া আতর, গোলাপ দিয়া গায়
যখন বিদায় করিবায়
তেলাওতের ধ্বনি যেন, ঘরে শোনা যায়।।
দাফন করিয়া যদি, কান্দ আমার দায়
বুক বান্ধা নাহি যায়,
মসজিদে বসিয়া কাইন্দ, আল্লারই দরগায়।।
কবর জিয়ারত করিয়া, দোয়া, করিবায়
আর দরবারে কইবায়
মাফ করিয়া দিও আল্লা, গিয়াস পাগেলায়।।
-----------------------------------------------------------------
গানটা অনেকভাবে শুনেছি আমি। সকালের ঠান্ডা সময়ে, দুপুরে কাজের ফাঁকে, বিকালের আড্ডায়, রাতের নির্জনে। সবসময়ই এই গান কোথায় যেন নিয়ে যায়। অপার্থিব সেই ভুবনকে আমি চিনি কিন্তু কোন বর্ণনা দিতে পারি না।
গীতিকার ছিলেন খুব কাছের মানুষ, যিনি সুর করেছেন তারও কাছে কাছে থাকা হয় এখনও। গানটা ৫ মিনিট ব্যাপ্তি নিয়ে শোনা হয়েছে আবার ৪০ মিনিট ধরে টানা গেয়েছেন এই গান হিমাংশু দা। হাজারখানেক মানুষ ঝিম ধরে শুনেছে। নড়েনি।
গিয়াস চাচা যেদিন মারা গেলেন, তার আগের দিন একটা অনুষ্ঠনে তিনি উপস্থিত ছিলেন। এই গানটা সেখানেও করা হয়। মাথা নিচু করে গান শুনে যাচ্ছিলেন ধ্যানি মানুষটি।
ক'দিন ধরে মনে বার বার উঁকি দিচ্ছে এই কথামালা। চোখের সামনে বাস্প জমছে। কম্পিউটার খুঁজে দেখি গিয়াস চাচার আরও অনেক স্মৃতির সাথে এই লিরিকসও আছে আমার কাছে।


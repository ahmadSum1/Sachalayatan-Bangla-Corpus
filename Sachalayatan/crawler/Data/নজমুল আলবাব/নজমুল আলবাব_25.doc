ইজা...



বাবার শরীরে একটা ঘ্রাণ ছিলো। ঘাম জমে জমে সম্ভবত ঘ্রাণটা তৈরি হতো। মায়া মায়া একটা ঘ্রাণ। বাবার কাপড় চোপড়ে সেই ঘ্রাণ। বাবার বিছানায় সেই ঘ্রাণ... আর কেউ সেই ঘ্রাণ পেতো কী না জানি না। আমি পেতাম। বাবার গামছায় লেগে থাকা ঘ্রাণ নিতে রোজ সকালে আমি মুখ ধুয়ে তার রুমে ঢুকতাম। বাবা সম্ভবত সেটা জানতেন। ভোরে ওঠা ছিলো বাবার অভ্যাস। ওজু পড়ে গামছায় হাত মুখ মুছে আলনার একটা পাশে সেটা মেলে দিতেন। আমি সেই গামছায় মুখ মুছতে মুছতে বাবার সাথে কথা বলতাম। গুরুত্বহীন আলাপ সেসব। আমি আলাপের আড়ালে ঘ্রাণ গিলতাম। বাবার ঘ্রাণ...
মধ্যপর্ব
বছর শেষ হলেই হিসেব সকল চুকেবুকে যায় না। ইজা লিখে পুরনো হিসেব যোগ করতে হয় নতুন খাতার প্রথম পাতায়, তারপর পুনর্বার সেই পুরনো নিয়ম। মানুষ মূলত বেহিসেবী হলেও তাকে হিসেবের ঘেরাটোপেই বন্দি থাকতে হয়।
একটা বছর, কতিপয় সংখ্যা আমাদের বেধে রাখে, আমাদের দুরে ঠেলে, কিংবা শুধুই অংক হয়ে থাকে অনন্তে।
পেছন ফিরে দেখা হয় প্রতিনিয়তই। স্মৃতিখোর মানুষের তাছাড়া আর কিইবা করার আছে? ইতিহাস যখন প্রিয় বিষয় হয়ে উঠে, তখন সকল ইতিহাসই আসে চর্চ্চায়। মানুষ হিসেবে যারা মহান, তারা হিসেব করেন, ভাবেন সমষ্ঠির ইতিহাস। আমি এক দু’আনি মানুষ। ব্যর্থ বোকালবাব, আমি অতটা বড় মনের নই, তাই নিজের হিসেবই শুধু করে যাই নিরন্তর... শুধুই নিজের হিসেব...
গত বছর পাখি বন্যা হয়নি, বেদনার বৃষ্টিতে ভিজতে ভিজতে আমি জেনে গেছি আর কোনদিন এ জীবনে পাখিবন্যা হবে না। ২০১১ একটা অশ্লিল বছর, যে আমারে আপাদমস্তক বদলে দিয়ে একটা শূন্যতার সামনে দাড় করিয়ে তারপর ছুটি নিয়েছে। তীব্র শীতের রাতে জমে থাকা থিকথিকে কুয়াশার মতো এই শূন্যতা আমায় ঘিরে থাকবে বাকি জীবনভর, এখানে রোদের কোন কারসাজি কাজে আসবে না। না কখনই না। আশ্চর্য কোন আলো নেই এই কুয়াশা কাটাবার জন্য। প্রতিনিয়ত এই কুয়াশা গাঢ় হবে। দরজা জানালাহীন গৃহপ্রবেশ ছাড়া মুক্তি নেই, মুক্তি মিলবে না।
মিছিল করে বাবাগুলো চলে গেলো। একেবারে মিছিল করে। একটার পর একটা মৃত্যুর খবর আসে আর আমি দেখি ছায়াহীন হচ্ছি আমরা। মানুষ এই সত্য জানে, তাকে ছায়াহীন হতে হবে, তাকে কায়াহীন হতে হবে। তবু বড় উচাটন। বড় বেশি উচাটন এই জীবনভর। এই উচাটনে অপুর পেছনে মিছিল করে বাবুভাই, লিটনভাই, আনিসভাই আর একেবারে শেষে এসে পিচ্চি শান্ত। বাবাগুলো-মাগুলো এভাবে চলে গেলে পাখিবন্যা থেমে যায়। আর কখনো পাখি বন্যা হয় না সেইসব জীবনে।
শুরুর শেষ
বাবাই মাঝে মাঝে সকালে বিছানায় আমাকে জড়িয়ে ধরে। বুকে নাক ঘষে বলে, বাবাগো তোমার শরীরে গামছার মতো খুশবো হয় কেনে?! আমি অবাক হয়ে ওর দিকে তাকাই! ও আবার বলে, হু, হাছা হাছা খুশবো করেগো বাবা। তোমার গামছাত মুখ মুছলে ই খুশবো পাই আমি...


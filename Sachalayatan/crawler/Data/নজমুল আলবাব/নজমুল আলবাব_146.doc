মাশীদ : আপনি, তুমি, তুই...



মাশীদের 'অপু ও আমি' বিষয়ক লেখা পড়ে খুঁজতে শুরু করি অপুরে। পাইলাম অরূপ। আমার ভাল লাগে তার লেখা। সবচেয়ে বেশি ভাল লেগেছে, খেলার দিনে গান বাজানোর ব্যাপারটায়। আর ভাল লাগে তার স্পস্টবাদিতায়। মুক্তিযুদ্ধ নিয়ে তার স্পস্ট অবস্থানকে আমি প্রচন্ড শ্রদ্ধা করি।
ওকে পছন্দ করার আরেকটা কারন মনে হয় মাশীদ! রাগ করবেননা অরূপ। ভার্চুয়াল জগতে আমি এত স্নেহ আর কোন মানুষকেই করিনি এখনও! কোন এক আজব কারনে এই মেয়েটাকে আমার খুব ভাল লাগে। আমার বউ, সন্তান তারাও মাশীদের ভক্ত! দেশে এসে মোবাইলে আমার ছেলের সাথে ও কথা বলার পর, ছেলে তার ফুপ্পিকে খোজ করে! সেই মাশীদের প্রিয় অপুতো আমার পছন্দের মানুষ না হয়ে পারেনা...
এইটা লিখছিলাম ওই বাড়িতে। এস এম৩'র অরূপের লেখা কেমন লাগে এই প্রশ্নের জবাবে।
আমি রোট্টাখাট্টা মানুষ। নিজের হাতে সাড়ে তিন হাত দেহের মাঝে সেটে থাকি। কারো লগে খুব দ্রুত ভাব হওয়ার ইতিহাস বিরল। তুলি বেগম এই বিষয়টা হাড়ে হাড়ে টের পেয়েছিল।
ব্লগে আসলাম আরিফ ভাইয়ের মাধ্যমে। তখন আমি বেশ জঞ্জালে। সারাদিন বেসুমার খাটনি। নতুন অফিস দাড় করাচ্ছি। যেখানে জুতা সেলাই থেকে চণ্ডিপাঠ সবই নিজেকে করতে হয়।
আমাদের ঘরে নতুন অতিথি এসেছেন। তাকে দেখতে গিয়েছে অর্না আর আরিফ ভাই। আমার জঞ্জালময় জীবন দেখে লিংকটা ধরিয়ে দেয়।
ব্লগ জামানার প্রথম দিনেই নিজের নামটা সার্চ দিলাম। কি পেলাম সেটা বলবনা। (হাসান) মোরশেদ বেশ লজ্জাই দিলেন! এরপর নিকনেমটা সার্চ দিলাম। বেরিয়ে এল অতি স্বাদু অপু বিষয়ক রচনা! পরিচিত হলাম মাশীদের সাথে।
আমার রোট্টাখাট্টা চরিত্র থাকার পরও অনেকের সাথেই বেশ ভাব হয়ে গেল। বেশ টান, কথাবার্তা। সময়টাই বদলে যায়। আগেরমতো আর দ্রুত বদমেজাজ ভর করেনা।
কয়েকমাস পর। আমার হযু মামু (হযবরল, বেটায় এখন আমারে পাত্তা দেয়না) জি মেইলে বলেন, মাশীদ কথা বলবেন আমার সাথে। সেই শুরু। এত দ্রুত আমাদের ভাব হল। জিমেইলে ঘন্টার পর ঘন্টা। আপনি, তুমি থেকে মাশীদ এখন তুই। আমার চায়না বোনের বড় ভাই আমি চায়না ম্যান।
জন্মদিনে কি বলতে হয়রে মাশু? নাহ কিছু বলবোনা। বুঝে নে...


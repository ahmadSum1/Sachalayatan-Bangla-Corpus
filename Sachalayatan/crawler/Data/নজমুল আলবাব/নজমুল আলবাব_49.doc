মাশীদের  জন্মদিনে  এলেবেলে  শুভকামনা



এবারও দেখা হলো না। গতবারও হয়নি। গতবার কোন ফাঁকে এসে চলে গেলো সেটা বুঝতেই পারিনি। মাঝখানে কথা হলো একদিন ফোনে। এবার ঘটলো বিশ্রি ঘটনা। আমি ঢাকা ঘুরে সিলেট এলাম, এর ঘন্টাখানেক বাদেই ফোন, ‌'এইটা আমার নাম্বার, আপনে ঢাকা আসবেন কবে?' আমি বলি পাগলি আমি একটু আগে ঢাকা থেকে ফিরলাম!
বিষয়টা খুবি কষ্টকর। ভ্রাত এবং ভগ্নি একই শহরে থেকেও দেখা হয় না। এর আগে গত রোজার ঈদেও এমন কারবার হয়েছে। আমি বাবাইরে নিয়ে ঢাকায়। সেও ঢাকায়, কিন্তু কেউ কারো খবর জানি না। যার যার শহরে ফিরে গিয়ে হা পিত্যেশ করি। আর নিজেদের গালিগালাজ করি নিজেরাই। বার বার বলি পুড়া কপাল...
বাবাই ২০০৭ এর জুলাই মাসের এই মাঝখানের রাতে ১২টা অব্দি জেগে থাকে। সেই দুরদেশে ফুন করে তার না দেখা ফুপ্পিকে শুভকামনা জানাবে। কিন্তু ফোন আর রিসিভ হয় না। বাবাই মন খারাপ করে ঘুমিয়ে পড়ে ফুপির দেয়া গাড়িটা বগলদাবা করে।
এমনই আমাদের সম্পর্ক। দেখা হয় না, ভালোমতো কথাও হয় না এখন। তবু কি একটা টান... ভার্চুয়াল দুনিয়ারে বুড়ু আঙুল দেখিয়ে আমরা রক্ত মাংশের মানুষেরা বড়োবেশি জড়াই। ভাঙন অথবা মনখারাপে, আড়িতে আমরা আপ্লুত হই। আমাদের জোড়াতালির সম্পর্কে বার বার টানাহ্যাচড়া হয়, তবু সেটা ছিড়ে যায় না।
মাশীদের সাথে এমনই এক সম্পর্ক হয়েছে আমার, আমার সাথে মাশীদের। আজ সেই পাগলির জন্মদিন। সকাল থেকে খুজছি, পাচ্ছি না। জিটকে সে নাই আজকে। এদিকে আমি লেখালেখি গেছি ভুলে। ভেতরে যা যা তড়পায়, কি বোর্ড তা অনুবাদ করতে পারে না। এই যে মাশীদরে নিয়ে অনেক কথা আছে, কিন্তু কোনোটাই লিখতে পারছি না। তালগোল পাকিয়ে ফেলছি। শুভকামনা জানানোর তরিকাটা কেমন সেটা আগেও তেমন জানতাম না। এখন পুরাটাই ভুলে বসে আছি।
সবকিছু শেষে যে কথাটা আসল, সেটা হলো আজ মাশীদের জন্মদিন। আজ তারে শুভেচ্ছা জানাতে হবে। একটা কিছু করতে হবে। তাই এলেবেলে করেই হোক একটা পোস্ট সচলে দিতেই হবে।
শুভ জন্মদিন মাশীদ...


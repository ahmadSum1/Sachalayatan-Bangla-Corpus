::এইসব বাবা কথা::




আব্বা আমারে নিয়া রোজ সকালে হাটতে বেরুতেন। এটা একেবারে শৈশবের কথা। যতটা মনে আসে সবটাই শীতের স্মৃতি। আব্বা তার মোটা চাদরে আমাকে জড়িয়ে নিয়ে হাটাতেন উপজেলা সদরের ইট বিছানো পথে। আমার শৈশবের কথা এলেই এই কথাটা, এই স্মৃতিটা মনে পড়ে।
এখন আমিও বাপ। আমার ছেলে আমারে বাবা বলে ডাকে। তার সাথে আমার সারাদিনে দেখা হয় কয়েক ঘন্টার মত। তার কোন চাহিদা নাই আমার কাছে। খুবযে টান আমার জন্য তাও নয়। কাল রাতে খুব বৃষ্টির মাঝে ছেলে আমারে জড়িয়ে ধরে। জিজ্ঞেস করি কি হয়েছে বাবা, ছেলে শুধু তাকায়। আমি তারে বুকে চেপে ধরি।
ভোরে ঘুম ভেঙে গেলে বলে, দাদার কাছে যাই। আমি ওরে ওর দাদার কাছে দিয়ে আসি। নকশাদার কাথার ভেতর ঢুকে দুজনের কত গল্প...
গেল শীতে ছেলে যখন কথা বলা শিখেছে তখন শুধু এলজিডি (এল জি ই ডি) যাই বলে চেচায়। আব্বা তারে চাদরে পুরে এলজিডি দেখতে নিয়ে যান। সেখানে ছেলে আমার বকুল ফুল কুড়াতে শেখে। আর দেখে পুকুরে ভেসে থাকা ঝরা পাতার ডুবসাতার।
আমি আমার ছেলের মাঝে আমার শৈশব খুঁজি। পাইও অনেকটা। সেকি পাবে আমাকে? যখন শৈশব খোঁজার বয়স হবে তখন সে বাবাকে পাবে নাকী তার স্মৃতিতে শুধুই একটা যন্ত্রের ছবি ভাসবে? ঝড়ের রাতে বুক থেকে যে ওম নিল অথবা আমাকে যতটা ওম দিল বাবাই, তাকি তার মনে থাকবে?


ফাঁসি কি এখনই !!!



এইমাত্র চ্যানেল আই'র পর্দার নিচের অংশের "এই মূহুর্তের খবর" চমকে দিল। বঙ্গবন্ধুর খুনিদের ফাঁসির রায় পুনর্বিবেচনার আবেদন খারিজ হয়ে গেছে আগেই। আইনমন্ত্রী ৩১ শে জানুয়ারির মধ্যে খুনিদের ফাঁসির রায় কার্যকর করার কথাও বলেছেন। আর বলেছেন, রায় কার্যকরের সময় ও স্থান গোপন রাখা হবে নিরাপত্তার স্বার্থে।
এই মাত্র দেখলাম কারাগারের নিরাপত্তা জোরদার করা হয়েছে। সেখানে গেছেন আইজি প্রিজন্স। গেছেন অতিরিক্ত জেলা ম্যাজিস্ট্রেট। চার জন ম্যাজিস্ট্রেট। গেছেন সিভিল সার্জন। কারাগারে নেয়া হয়েছে ৫টি কফিন। ডেকে পাঠানো হয়েছে খুনিদের আত্নীয় স্বজনদের...
দৌড়ে এসে বিডি নিউজ-এও দেখলাম একই দৃশ্য:
ফাঁসি কার্যকরের জন্য কেন্দ্রীয় কারাগার তৈরি
রাতেই হয়ে যেতে পারে ফাঁসি
মৃত্যুর খবর শুনে হার্টবিট বেড়ে গেছে ঠিক কিন্তু কেন যেন অন্যরকম একটা অনুভূতি হচ্ছে। ব্যক্তিগতভাবে আমি মৃত্যু পছন্দ করিনা। কিন্তু আবার এও জানি যে, যে অপরাধ এই খুনিরা করেছে তার শাস্তি হিসেবে এদের একলক্ষবার মৃত্যদন্ড দিলেও তা বেশি হয়ে যাবেনা। একবার মনে হচ্ছে বরং সারাজীবন সশ্রম কারাদন্ড দিলেও চলত। কিন্তু ভয় পাই। কে বলবে এদেশে আবার রাজাকাররা মন্ত্রী হয়ে যাবেনা! তখন নতুন কোন আইন যদি আবার খুনিদের মুক্ত করে তাদের পুরস্কৃত করে!!!
যারা আমার জাতির পিতা, আমার দেশের স্থপতি, আমার জাতির হাজার বছরের শ্রেষ্ঠ মানুষটিকে হত্যা করেছে, হত্যা করেছে তার পরিবার আর শিশু সন্তানটিকেও, মানবতা তাদের জন্য নয়। মানবতা মানুষের জন্য। যে ভুল করে তাকে বরং ক্ষমা করা যায়। খুনিরা ঠান্ডা মাথায় সময়ের ঘৃণ্যতম অপরাধটি করেছে...
আমি বরং খুনিদের কেবল বলতে পারি, "যে অপরাধ তোমরা করেছ তার জন্য কেবল মৃত্যুদন্ড দিচ্ছি আমরা মানুষ বলেই। ঈশ্বর হলে তিনি অন্তহীন সময় ধরে তোমাদেরকে নরকে পোড়াতেন..." 


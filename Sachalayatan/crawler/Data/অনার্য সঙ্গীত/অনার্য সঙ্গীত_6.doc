নির্বোধ পরিবেশ সাংবাদিক এবং আমাদের সুন্দরবন



সুলতানা রহমান নামক এক সাংবাদিকের লেখা পড়লাম বাংলা ট্রিবিউন নামের একটি অনলাইন মাধ্যমে। এই মাধ্যমটি যেহেতু তাদের সম্পাদিত(?!) এবং প্রকাশিত লেখার দায় নিতে অস্বীকৃতি জানিয়েছে, সুতরাং ধরে নিতে পারি এটি ব্লগের মতো কোনো মতপ্রকাশের মুক্ত মাধ্যম। যেখানে ফুলের চাষও হতে পারে, পায়খানাও করা যেতে পারে। 
সম্প্রতি সুন্দরবনে তেল ছড়িয়ে পড়ায় পরিবেশের উপর যে দীর্ঘমেয়াদী ক্ষতিকর প্রভাবের আশংকা দেখা দিয়েছে, সেই বিষয়ে তথ্য সংগ্রহ এবং পরিবেশন করার জন্য সংশ্লিষ্ট অঞ্চলের কোনো একটি স্থানে সুলতানা রহমান গিয়েছিলেন এবং সেইখান থেকে তিনি তথ্য সংগ্রহ করে উপস্থাপন করেছেন তার লেখায়। সেইসঙ্গে তার নিজের খানিকটা বিশ্লেষণও রয়েছে। লেখাটি যতটা না হাস্যকর, তারচে বেশি বিরক্তিকর এবং ক্ষতিকর।
সুলতানা রহমানের পরিবেশ, উপকূলীয় নোনাপানির বনের পরিবেশ, পরিবেশে তৈলজাত পদার্থের প্রভাব, সেই প্রভাবের বিস্তৃতি এসবের কোনো বিষয়েই ন্যূনতম জ্ঞান নেই। কিন্তু তারপরও তিনি পরিবেশ সাংবাদিকতা করতে ছুটেছেন। সব বিষয়ে সাংবাদিকদের অনেক জানাশোনা থাকবে সেই আশা করিনা। কিন্তু কোনো বিষয়ে তথ্য সংগ্রহ এবং সংবাদ পরিবেশনের আগে সেই বিষয়ে খানিকটা পড়াশোনা করে অন্তত প্রাথমিক ধারানাটুকু সাংবাদিকেরা নিয়ে নেবেন তা বোধ করি আশা করা যেতে পারে। সুলতানা রহমান সেটি করেন নি। পেশাদারিত্বের মান কত নিচু হতে পারে সেটি তার লেখা পড়ে ধারনা করা যায়।
সুলতানা রহমান জানতে চেষ্টা করেন নি, কোনো নদীতে, যেখানে জোয়ারভাটা খেলে, সেখানে তেল পড়লে সেই তেল কীভাবে ছড়ানোর কথা! নদীতে ছড়িয়ে পড়া তেল কোনো নির্বোধ পরিবেশ সাংবাদিকের লাইভ ক্যামেরায় সাক্ষাৎকার দেয়ার জন্য বসে থাকে না। তেল ছড়ানোর তিনদিনের মাথায় বনের সব গাছ মরে গিয়ে প্রমাণ করার কথা নয় তারা মরে যাচ্ছে। তিনটির বদলে তিন লক্ষ লাল কাঁকড়া সাংবাদিকের ক্যামেরার সামনে এসে মরে থাকাটাও তেল ছড়িয়ে পড়ার প্রভাব নয়। পরিবেশ সম্পর্কে কাণ্ডজ্ঞানহীন কোনো নির্বোধের চোখে ধরা দেয়ার মতো করে পরিবেশের পরিবর্তন হয় না।
ফরমালিনওয়ালা খাবার খেয়ে কি কেউ একবেলায় ক্যান্সার হয়ে মরে? একটি সিগারেট খাওয়ার পরের মুহূর্তেই কি কেউ ফুসফুস ক্যান্সারে আক্রান্ত হয়? বিশ্বের তাপমাত্রা বেড়ে যাওয়ায় কাল সকালেই কি সমুদ্রের পানি বেড়ে গিয়ে কারো দোরগোড়ায় এসে পৌঁছাবে? পরিবেশের পরিবর্তন এক ঘন্টায়, একদিনে হয় না। তেমনি পরিবর্তন শুরু হলে সে একদিনে থামানোও যায় না! এই প্রক্রিয়া কীরকম, আর তার জটিলতা কতটুকু সে বুঝতে গেলে খানিক পড়াশোনার প্রয়োজন আছে।
খালিচোখে যতটুকু চোখে পড়ে পরিবেশের ব্যপ্তি তারচে বিশাল। মানুষ তার নিজেকে দেখে কি বুঝতে পারে সে তার শরীরে যে কয়টি কোষ রয়েছে তারচে অন্তত দশগুণ জীবাণু বয়ে বেড়াচ্ছে প্রতিমুহূর্তে সঙ্গে করে? মানুষ কি বুঝতে পারে তার শরীরে কী অভূতপূর্ব কায়দায় অক্সিজেনের জ্বালানি প্রতিমুহূর্তে পৌঁছে যাচ্ছে কোষে কোষে? যিনি ধূমপান করেন, তিনি কি টের পান, প্রতিবার সিগারেটের ধোঁয়ার সঙ্গে অন্তত ৬০টি ভিন্ন ভিন্ন রসায়নিক তার শরীরের কোষকে ক্যান্সার কোষে বদলে দেয়ার চেষ্টা করছে? ক্যান্সার হলেইবা কতদিন পরে মানুষ বুঝতে পারে?
আমি নিজে সুন্দরবনের পরিবেশ সম্পর্কে আলাদাভাবে জ্ঞান রাখি না। পরিবেশে তেলজাতিয় পদার্থের প্রভাব কীরকম হবে তার একটি সাধারণ ধারনা আমাকে আমার স্নাতক এবং স্নাতকোত্তর পড়াশোনার অংশ হিসেবে নিতে হয়েছে কেবল। তারপরও আমি সাধারণ পাঠককে পরিবেশের পরিবর্তন সম্পর্কে (আংশিক হলেও) একটি মৌলিক ধারনা দেয়ার চেষ্টা করতে পারি। 
পরিবেশের অংশে রয়েছে বাতাস আর পানি আর তার অসংখ্য উপাদান। তার রয়েছে মাটি আর মাটিতে মিশে থাকা সেইসব উপাদান যা জীবনের যেমন, তেমন মৃত্যুরও নিয়ামক। মাটি পানি আর বাতাসের এইসব হাজারো উপাদানে ভর করে একটি পরিবেশ আর সেই পরিবেশের জীবনচক্র তৈরি হয়। সেই জীবনচক্রের অতি সাধারণ রূপটি অন্তত আমরা স্কুলে পাঠ্যবইয়ে পড়েছি।
জীবনের সবার প্রথমে থাকে অণুজীবেরা। তাদের কেউ মৃত জীবদেহ ভেঙে প্রকৃতিতে মিশিয়ে দেয়। সেই জীবদেহের কণা সংগ্রহ করে বাড়তে পারে উদ্ভিদ। উদ্ভিদের উপর নির্ভর করে বাঁচে তৃণভোজী প্রাণীরা। অণুজীবকে খাদ্য বানিয়ে বেঁচে থাকে অতিক্ষুদ্র প্রাণীরা। সেইসব প্রাণীর উপর নির্ভর করে বাঁচে তারচে খানিক বড় প্রাণীরা। জীবনের শৃঙ্খল চলে এই নিয়মে। জীবনের যে অতি জরুরি প্রয়োজন অক্সিজেন, তার সরবরাহ আসে উদ্ভিজ্জ অণুজীব থেকে। পানির এসব অণুজীবের দেয়া অক্সিজেন নিয়ে বাঁচে পানির প্রাণীরা। সেই অক্সিজেনের ভাগ পাই আমরাও। প্রাণীর শরীর গড়ে ওঠে যে প্রোটিনে, সেই প্রোটিন তৈরির উপাদান বাতাস থেকে সংগ্রহ করার সামর্থ্য কেবল অণুজীবদেরই রয়েছে! অণুজীবেদের থেকে প্রোটিনের উপাদান 'নাইট্রোজেন' সংগ্রহ করে সকল প্রাণীকে পৌঁছে দেয় উদ্ভিদেরা। এইসব হাজারো অণুজীবের স্বাভাবিক পরিবেশ পরিবর্তিত হলে তাদের জীবনযাত্রাও বদলে যায়। সেইসঙ্গে অসহায় হয়ে পড়ে তাদের উপর নির্ভরশীল সকল প্রাণী, সবমিলিয়ে পরিবেশ।
জীবনের শেকল যেখানে শুরু হয়, সেইখানের পরিবেশের একেকটি উপাদানের উপর পরিবেশের জীবন-মৃত্যু নির্ভর করে। তিনদিনের মাথায় কোনোরকম পূর্বজ্ঞান না রেখে বিচার করতে গেলে পরিবেশের ক্ষতি চোখে পড়ে না, পড়ার কথা নয়। কিন্তু যিনি পরিবেশের সাধারণ জ্ঞানটুকু রাখেন, তিনিও জানেন, কেবল একটি উপাদানে কমবেশি হলেই পরিবেশের শেকল ভেঙে পড়তে পারে। আর যেহেতু পরিবেশের জীবজগৎ একে অন্যের উপর নির্ভর করে সহাবস্থানে বেঁচে থাকে, তাই সেই শৃংখলের কোনোখানে ভাঙন মানেই পুরো জীবজগৎ সেই ভাঙনের ক্ষতির মুখে পড়ে।
সুন্দরবনে তেল ছড়িয়ে পরে বাহ্যিকভাবে কোন কোন প্রাণির গায়ে তেল লেগে গেল, আর কোন কোন প্রাণীর চেহারা নষ্ট হয়ে গেল সেটি পরিবেশের ক্ষতির ঠিক বিচার করে না। সামাজিক মাধ্যমে যেসব তেলে চুবসে ওঠে প্রাণীর ছবি দেখছি, সেসব যাঁরা প্রচার করছেন, তাঁদের সদিচ্ছা এবং সুন্দরবনের প্রতি মমতা নিয়ে আমার কোনো সন্দেহ নেই। কিন্তু বিনীতভাবে জানাতে চাই, কিছু প্রাণীর দেহ তেলে ঢেকে যাওয়াটাই সুন্দরবনের পরিবেশের মূল ক্ষতি নয়। একটি প্রাণী অথবা কয়েকটি প্রাণী পরিবেশ নয়। কয়েকটি প্রাণী মরে গেলে পরিবেশের শৃঙ্খল ভেঙে পড়ে না। বরং পরিবেশের শৃঙ্খল ভেঙে গেলে বিপন্ন হয় সেই পরিবেশের সকল প্রাণী আর উদ্ভিদ। সুন্দরবনে তেল ছড়িয়ে যদি কেবল কয়েকটি পশু-পাখি মরে গিয়েই বিষয়টি শেষ হতো, তাহলে সেটি বরং খুশির সংবাদ হতে পারত। কিন্তু সেরকম হবে না। বরং ক্ষতি শুরু হবে জীবনচক্রের সবচে নিচের স্তর থেকে। যে ক্ষতি পুষিয়ে নেয়ার সহজ কোনো উপায় নেই।
পরিবেশের রাসায়নিক উপাদানের যে ভারসাম্য ছড়িয়ে পড়া তেল সেই ভারসাম্য নষ্ট করবে। কেবল এই একটি ভাসাম্যহীনতা একটি পরিবেশের মূল শেকলটাকে ভেঙে দিতে পারে। পানির উপরের স্তরে তেল পানিতে অক্সিজেন মিশতে বাধা দেবে। তাতে ক্ষতিগ্রস্থ হবে পানিতে বেঁচে থাকা অক্সিজেননির্ভর সকল প্রাণী। একইসঙ্গে সেখানে গড়ে উঠতে পারে অক্সিজেন এড়িয়ে থাকা অতিক্ষুদ্র জীবের নতুন আবাস (habitat)। সেটি সুন্দরবনের আবহমান জীববৈচিত্র্যের সঙ্গে সামঞ্জস্যপূর্ণ নয়। কাছাকাছি পরিস্থিতি তৈরি হবে সুন্দরনের মাটিতেও। শ্বাসমূল তেলে ঢেকে গেলে উদ্ভিদের শ্বসনপ্রক্রিয়া ব্যহত হবে। মাটি তেলে ঢেকে গেলে সেখানে বেঁচে থাকা অতিক্ষুদ্র জীবের জীবনযাত্রা নষ্ট হবে। তার সঙ্গে অসহায় হয়ে পড়বে সেইসব ক্ষুদ্র এবং অতিক্ষুত্র জীবের উপর নির্ভর করে টিকে থাকে উদ্ভিদ এবং ফলশ্রুতিতে পুরো পরিবেশ। বলাবাহুল্য, মাটি, ক্ষুদ্র উদ্ভিদ এবং পানির প্রয়োজন হয় যেসব উদ্ভিদ এবং জীবের তারা সরাসরি ক্ষতিগ্রস্থ হবে এই ব্যাপক পরিবর্তনে। সেই ক্ষতির খানিকটা বাহ্যিক দৃষ্টিতে বোঝা যাবে। কিন্তু তার বেশিরভাগটাই অনভিজ্ঞ চোখে, অথবা বৈজ্ঞানিকভাবে যাচাই না করে ধরা যাবে না।
পরিবেশে ছড়িয়ে পড়া রাসায়নিক এক দারুণ নিয়মে জীবের দেহে ক্ষতিকর মাত্রায় জমা হতে পারে। অতিক্ষুদ্র প্রাণিরা এবং উদ্ভিদ অতি সামান্য পরিমাণে ধীরে ধীরে পরিবেশের বিষ নিজেদের শরীরে জমাতে থাকে। তাদের স্বাভাবিক জীবনযাত্রাতেই সেই বিষ জমে তাদের শরীরে। কিছুটা বড় যেসব প্রাণী, তারা এইসব অতিক্ষুদ্র প্রাণি আর উদ্ভিদ থেকে সেই বিষ নিজের শরীরে গ্রহণ করে। বাড়তে থাকে বিষের পরিমাণ। এইভাবে সময়ের সঙ্গে সঙ্গে প্রাণিদেহে পরিবেশে ছড়িয়ে থাকা বিষে অগ্রহণযোগ্য মাত্রায় জমে ওঠে। সেও কিন্তু খালিচোখে দেখার উপায় নেই। যে পরিবেশ সাংবাদিক কয়েকদিনের মাথায় পরিবেশের উপর ক্ষতিকর পদার্থের প্রভাব খালিচোখে দেখতে চান, তার নির্বুদ্ধিতার কোনো পরিমাপ হয়না!
সুন্দরবনে ছড়িয়ে পড়া তেলের অন্যতম সমস্যা, তেল "বায়োডিগ্রেডেবল" নয়। তার মানে পরিবেশের অণুজীবেরা সহজে তেলকে ভেঙে ফেলে নির্বিষ পদার্থে রুপান্তরিত করতে পারে না। সেইজন্য দীর্ঘদিন এই পরিবেশেই ছড়িয়ে পড়া তেলের ক্ষতিকর উপস্থিতি থাকবে। সেই উপস্থিতিও খালিচোখে দেখা যাবেনা। রান্নার আগে তরকারিতে দেয়া তেলের কতটুকু রান্নার পরে আলাদা করে দেখা যায়? দেখা না গেলেই কি তেল অনুপস্থিত ধরে নিতে হবে?
সুলতানা রহমান লিখেছেন, “সুন্দরী গাছের ফল থেকে বীজ এই মৌসুমে হয় না। কারণ এখন নদীতে মিঠা পানি, সুন্দরী ফল থেকে বীজ হতে লাগে নোনা পানি এবং মিঠা পানির মিশ্রণ, যা কেবল বর্ষা মৌসুমে হয়"। এই তথ্যকে তিনি বৈজ্ঞানিকভাবে পরীক্ষিত তথ্য বলেছেন। আজকাল যেসব গজিয়ে ওঠা বিজ্ঞানবীর ঘরে বানানো বিজ্ঞানের তথ্য দিয়ে দিয়ে বিজ্ঞানের মুখে বিষ্ঠা মাখিয়ে বেড়াচ্ছে তাতে আর রুচি হয় না এইসব বিষয়ে কথা বলতে! তারপরও আমাদের জ্ঞানী পরিবেশ সাংবাদিক এই "বৈজ্ঞানিক তথ্য" কোথায় পেয়েছেন তার সূত্র দিলে আমার মতো লোকেদের জ্ঞানচক্ষু খুলত বলে মনে হয়! সুন্দরবনের নদীর পানি এখন মিষ্টি রয়েছে আর বৃষ্টি হলে পানি হয়ে যাবে নোনা পানি এবং মিষ্টি পানির মিশ্রণ (সেইটা কী মিষ্টি হবে নাকি নোনা, নাকি তৃতীয় কোন স্বাদ হবে তার!) এই তথ্য সুলতানা রহমানের মতো সাংবাদিক ছাড়া আর কেউ লিখলে ধরে নিতাম নিতান্ত কী-বোর্ডের গণ্ডগোলে এই তথ্য বেরিয়েছে। সুন্দরী গাছের অলৌকিক জীবনযাত্রা সম্পর্কেও তার লেখাতে জানলাম। আফসোস, সুন্দরবনের কোলে জন্মটা বৃথাই গেলো আমার!
সুলতানা রহমান এমন কোনো লেখা লেখেননি যার যুক্তিগুলোর একটি সুস্থ প্রত্যুত্তর দেয়া যায়। কোনো দায় নিতে অস্বীকৃতি জানিয়ে এই বিষ্ঠাখণ্ড প্রকাশের কারণও সেই পুরোনো, খানিকটা বিতর্ক এবং পরিচিতি। বাংলা ট্রিবিউনের মতো গজিয়ে ওঠা মাধ্যম সে জেনেশুনেই করেছে। তারপরও সুন্দরবন আর স্বদেশের প্রতি মায়া থেকে অনেকেই এর প্রতিবাদ করেছেন। চমৎকার যুক্তি দিয়ে লিখেছেন। চমৎকার গোছানো কিছু না হলেও এই লেখাটিও সুন্দরবনের প্রতি সেই মমতার অংশ। কারণ কে না জানে, নির্বোধ সাংবাদিককে বুঝিয়ে বলার মতো মূর্খামি আর হয় না!


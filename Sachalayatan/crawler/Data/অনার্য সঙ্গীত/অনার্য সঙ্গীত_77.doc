পল স্ট্যামেটস'র বক্তব্য এবং একটি সম্ভাবনা



হিমু ভাইয়ের ইমেইল পেলাম আচমকা। আমাকে একটা ভিডিও’র লিঙ্ক দিয়ে সেটা দেখতে বললেন। আমি দেখলাম। এবং ওনার মতই একটা অনন্য সম্ভাবনার কথা ভেবে দারুণ খুশি হয়ে উঠলাম। ভিডিওটি একজন অণুজীববিজ্ঞানীর বক্তৃতা। পল স্ট্যামেটস নামক এই বিজ্ঞানী গবেষনা করেছেন ছত্রাকের উপর। ছত্রাকের মধ্যে আবার দুটি ভাগ। একভাগ এককোষী, আরেকভাগ বহুকোষী। পল স্ট্যামেটস মূলত কাজ করেছেন বহুকোষী ছত্রাকের উপর। এককোষী অথবা বহুকোষী দুধরণের ছত্রাকের সঙ্গেই সবার পরিচয় আছে। যে ছত্রাক দিয়ে পাউরুটি বানানো হয় সেটা এককোষী ছত্রাক। আর যে মাশরুম খাওয়া যায় সেটা বহুকোষী। পল স্ট্যামেটস’র বক্তৃতা বিষয়ে কিছু বলার আগে ছত্রাকের সঙ্গে পরিচিত হয়ে নিলে ভাল।
বহুকোষী ছত্রাকের জন্ম হয় অনেকভাবে। বাতাসে ছত্রাকের যে স্পোর ভেসে বেড়ায় উপযুক্ত পরিবেশে তা থেকে বহুকোষী ছত্রাক জন্মাতে পারে। যে জায়গায় ছত্রাক জন্মে, এক অর্থে সে জায়গাটিকে ছত্রাক দখল করে ফেলে। এই দখল অবশ্য আমাদের নেতাদের ভূমি দখলে মতো নয়। বরং এই দখলে সেখানে অন্য প্রাণির উপকার-ই হয় বেশি। বহুকোষী ছত্রাক শেকড়ের মতো করে ছড়িয়ে পড়ে মাটিতে। এই শেকড়ের মতো ছত্রাকের অংশকে বলে মাইসেলিয়াম। মাইসেলিয়াম থেকে মাশরুমের মতো করে মাটির উপরভাগেও ছত্রাক জন্মাতে পারে। মাইসেলিয়াম থেকে মাশরুম তৈরি হয় আসলে মাটির উপরে বাতাসে ছত্রাকের স্পোর (বীজ) ছড়িয়ে দেয়ার জন্য। মাশরুম থেকে ছত্রাকের স্পোর ছড়িয়ে যায় বাতাসে। সেই স্পোর থেকে আবার মাইসেলিয়াম, মাইসেলিয়াম থেকে আবার মাশরুম। প্রক্রিয়াটি চলতেই থাকে। আর এই প্রকৃয়াতেই ছত্রাক উদ্ভিদ জগতকে বাঁচিয়ে রাখে। উদ্ভিদ জগত টিকে থাকলে টিকে থাকে প্রাণি জগতও। সব জিনিসকে পচিয়ে আবার মাটিতে ফেরত পাঠায় ব্যাকটেরিয়ারা। এই ব্যপারটি অনেকেরই জানা। কিন্তু বেশিরভাগই জানেননা যে এই ঘটনাটি উদ্ভিদের ক্ষেত্রে একভাবে ঘটে না। কাঠের মূল উপাদান সেলুলোজ আর লিগনিন। এই দুটি পদার্থকে বেশিরভাগ ব্যাকটেরিয়া হজম করতে পারেনা। এই কাজটি করে ছত্রাক। যেসব পোকামাকড়ের শক্ত খোলস থাকে তাদেরকেও গাছের খাবার বানিয়ে দিতে পারে কেবল ছত্রাক। ব্যপারটা সহজে বোঝা না গেলে বরং থাক। কেবল ছত্রাকের একটা ব্যপার জানা থাকলেই চলবে। সেটা হচ্ছে, ছত্রাকের বিশেষ বিশেষ পদার্থ হজম করার অদ্ভুত গুণ আছে।
এবার পল স্ট্যামেটস’র বক্তৃতা থেকে কিছুটা বলি। ছত্রাকের যে শেকড়ের মতো অংশ। যাকে বলে মাইসেলিয়াম, সেটি মাটিকে ধরে রাখে। বলা যেতে পারে বাতাস আর মাটির প্রবাহের বিরুদ্ধে মাটিকে একটা স্থিতি দেয়। মাইসেলিয়াম তার চাইতে ৩০ হাজার গুণ বেশি মাটি ধরে রাখতে পারে। মাটিতে থাকা অখাদ্য কুখাদ্য যা আর কেউ হজম করতে পারেনা ছত্রাক সেসব পদার্থ ভেঙ্গে গাছ, ব্যাকটেরিয়া আর পোকার খাবার বানিয়ে দেয়। এভাবে একটা বৈরী পরিবেশকে জীবের বসবাস উপযোগী করে তোলে ছত্রাক। ১৩০ কোটি বছর আগে এভাবেই ছত্রাক পৃথিবীকে জীবের উপযোগী করে গড়ে তুলতে শুরু করে। রুক্ষ পাথুরে সেই পৃথিবীকে জীবের বসবাস উপযোগী করে তোলা আর কারো পক্ষে বোধহয় সম্ভবও ছিল না। এখন থেকে সাড়ে ছয় কোটি বছর আগে যে মহাজাগতিক বস্তুর (সম্ভত ধুমকেতু) থাক্কায় পৃথিবীর অন্তরাত্মা কেঁপে গিয়েছিল তখনও পৃথিবীতে ছিল কেবল ছত্রাকই। কেবল বর্জ্য আর দূষণের সেই পৃথিবীতে এমনকি উদ্ভিদের পক্ষেও বাঁচা সম্ভব ছিল না। কারণ সেই বর্জ্য এড়িয়ে সূর্যের আলো পৌঁছাতে পারত না পৃথিবীতে। ছত্রাকেরা অবশ্য বহাল তবিয়তেই ছিল। তাদের বেঁচে থাকার জন্য সূর্যের আলোর প্রয়োজন হয় না। এমনকি রেডিয়েশন থেকেও ছত্রাক শক্তি সঞ্চয় করতে পারে। ছত্রাক বৃদ্ধি পায় ভয়ঙ্কর দ্রুত। মাটির নিচে জালের মত করে মাইসেলিয়াম ছড়িয়ে দিয়ে ছত্রাক বেড়ে চলে। ছত্রাক বাড়ে বাতাসে স্পোর ছড়িয়েও।
গাছ পাথর থেকে শুরু করে সবকিছু হজম করে ফেলার ছত্রাকের এই গুণ দেখে পল স্ট্যামেটস তার গবেষনাটি করেন। ডিজেল এবং পেট্রোলিয়াম জাতিয় বর্জ্য মেশানো মাটিতে তিনি চাষ করেন মাশরুম। তুলনামূলক পরীক্ষার জন্য তিনি একই রকম বর্জ্য মেশানো মাটিতে আলাদা আলাদা ভাবে ব্যাকটেরিয়া, এনজাইম আর মাশরুম চাষ করেন (এনজাইম চাষ করা যায় না, মিশিয়ে দিয়েছিলেন)। পরীক্ষা শুরুর ৬ সপ্তাহ পর পল চমকপ্রদ ফলাফল পান। তিনি দেখেন যে, এনজাইম অথবা ব্যাকটেরিয়া বর্জ্য মেশানো মাটিতে বিশেষ পরিবর্তন আনতে পারেনি। পরিবর্তন এনেছে মাশরুম। পেট্রোলিয়াম জাতিয় পদার্থের “কার্বন-হাইড্রোজেন” বন্ধনকে মাইসেলিয়ামের “পারঅক্সিডেজ” নামক এনজাইম ভেঙ্গে ফেলেছে। হাইড্রোকার্বন কে ভেঙ্গে ছত্রাক তৈরি করেছে কাবোর্হাইড্রেড (শর্করা)। ফলে বর্জ্য মেশানো মাটিতে ছত্রাকের বৃদ্ধির সঙ্গে সঙ্গে শুরু হয়েছে জীবনের অনন্য সেই চক্র। ছত্রাকের স্পোর খেতে এসেছে পোকা, পোকা সেখানে ডিম পেড়েছে, ডিম থেকে জন্ম নিয়েছে পোকার লার্ভা, লার্ভা খেতে এসেছে পাখি, পাখি বয়ে এনেছে বীজ আর তা থেকে সেই দারুণ দূষিত মাটিতে গজিয়েছে ঘাস। সেই দূষিত মাটি আর অবশ্য ততদিনে আর দূষিত নেই। পরীক্ষার শুরু থেকে মাত্র ৮ সপ্তাহের মধ্যে ছত্রাক সেই মাটি থেকে দূষিত পদার্থের পরিমান নামিয়ে এনেছে শুন্যের কোঠায়।
কেবল কারখানার বর্জ্য নয়। পল স্ট্যামেটস পরিক্ষা করেছেন জৈব-বর্জ্য নিয়েও। চার ধরণের ব্যাকটেরিয়াকে কলিফর্ম বলা হয়। কোন নমুনায় কলিফর্ম পাওয়া গেলে ধরে নেয়া হয় সেই নমুনা কোন না কোনভাবে পাকস্থলী জাত বর্জ্যের সংস্পর্শে এসেছে। তার মানে কলিফর্ম বাস করে মূলত প্রাণির পাকস্থলীতে আর ছড়ায় মলের মাধ্যমে। কলিফর্ম ব্যাকটেরিয়ারা স্বাস্থ্যের জন্য দারুণ হুমকি। পল স্ট্যামেটস পরীক্ষা করে দেখেছেন ছত্রাক বর্জ্যের কলিফর্ম ব্যাকটেরিয়ার পরিমাণ ৪৮ থেকে ৭২ ঘন্টার মধ্যে ১০ হাজার ভাগের একভাগে কমিয়ে ফেলতে পারে। কেবল এ-ই নয়, পল দেখেছেন, ছত্রাক বসন্ত আর ফ্লু ভাইরাসে বিরুদ্ধে দারুণ কার্যকর। নিরাপদ কীটনাশক হিসেবেও ছত্রাকের জুড়ি নেই। সত্যি কথা বলতে, ছত্রাকের গুণকীর্তন করে শেষ করা যাবে না। ছত্রাকের গুরুত্ব বোঝাতে কোন আবেগের ধার না ধরে সহজ করে বললে বলা যায়, ছত্রাক না থাকলে উদ্ভিদ ধ্বংস হয়ে যাবে। উদ্ভিদ ধ্বংস হয়ে গেলে ধ্বংস হয়ে যাবে প্রাণিকুলও। অবশ্য সেটি নিয়ে আমাদের চিন্তা অতোটা নয়। আমাদের চিন্তা মানুষের হাত থেকে বাঁচার। মানুষ যেভাবে পরিবেশকে দূষিত করছে সেই দূষণ থেকে বাঁচতে ছত্রাকই এখন সবচে বড় ভরসা।
এদেশীয় প্রেক্ষাপটে দূষণ কমাতে ছত্রাক কাজে আসবে কিনা সেই পরীক্ষাটি করে দেখা কঠিন কিছু নয়। এদেশে বিশ্বমানের অণুজীববিজ্ঞান বিষয়ক পরীক্ষাগার নেই। নেই গবেষণার পুঁজি। তবে আশার কথা দুষণ কমাতে ফাঙ্গাস ব্যবহার করা যাবে কিনা আর করা গেলেও কীভাবে যাবে সেটা জানার জন্য খুব বেশি আয়োজনের প্রয়োজন নেই। সরকার কিংবা চাইলে যে কোন উচ্চমধ্যবিত্তও সেটা যাচাই করে দেখতে পারেন। পল স্ট্যামেটস তার বক্তৃতায় এরোম্যাটিক হাইড্রোকার্বন জাতিয় দূষণ কমাতে কেবল মাশরুম আর মাইসেলিয়ামের কথা বলেছেন। কোন ধরণের মাশরুম নিয়ে কাজ করেছেন তিনি, একটু ঘাঁটাঘাটি করলে সেটি বের করা যেতে পারে। পল স্ট্যামেটস’র গবেষনা প্রবন্ধ এক্ষেত্রে কাজে আসতে পারে সবচাইতে বেশি। এধরণের কাজের পেটেন্ট করে ফেলা যায় কিনা আর গেলেও পল স্ট্যামেটস বা অন্য কেউ সেটা করেছেন কিনা আমার জানা নেই। আইনগত কোন সমস্যা না থাকলে কালচার সংরক্ষণ করে এমন কোন কোম্পানি থেকে যদি পলের গবেষনা করা বিশেষ মাশরুমের বীজ কেনা যায় আর সেটা দিয়ে এদেশীয় কারখানার বর্জ্য থেকে মুক্ত হওয়া যায় কীনা সেটা পরীক্ষা করা যায় তাহলে ইতিবাচক ফলাফল পাওয়া সম্ভাবনা খুবই বেশি। একবছরের একটা প্রজেক্ট নিলেই সেটা সম্ভব বলে আমার স্বল্প জ্ঞানে মনে হয়। আর বহুকোষী ছত্রাক নিয়ে এধরণের গবেষনার জন্য খুব বেশি আর বিশেষ কোন যন্ত্রপাতিরও প্রয়োজন হওয়ার কথা নয়। অল্প একটু সহায়তা আর উদ্দ্যোগ কেবল প্রয়োজন।
ভূমিকার বদলে:
হিমু ভাই আমাকে পল স্ট্যামেটস’র বক্তৃতার লিঙ্কটি দেয়ার সঙ্গে সঙ্গে আশা ব্যক্ত করেছিলেন যেন আমরা এই বিষয়ে গবেষনা করি। একটা অণুজীববিজ্ঞানের পরীক্ষাগারে মুখ গুঁজে পড়ে থাকার সুযোগ ছাড়া ব্যক্তিগতভাবে আমার এজীবনে বিশেষ কোন চাওয়া নেই। তাই গবেষণার কাজটি করতে পারলে আমার চাইতে খুশি বোধহয় কেউ হত না। কিন্তু দুঃখের বিষয় বহুকোষী ছত্রাক নিয়ে এধরণের পরীক্ষায় খুব কম হলেও যে আয়োজনটুকু করতে হয় সেটা করাও ব্যক্তিগতভাবে আমার ক্ষমতার অনেক বাইরে। ব্যক্তিগতভাবে সেজন্য হিমু ভাইয়ের কাছে দুঃখ প্রকাশ করছি। তবে গবেষণার ব্যপারটা সরকার, কোন কোম্পানি অথবা মহলকে প্রস্তাব করে দেখা যায় হয়ত। সেটা সম্পর্কে কেউ কোন তথ্য দিতে পারলে কৃতজ্ঞ থাকব।
যারা পল স্ট্যামেটস’র বক্তৃতাটি শুনতে চান:
 


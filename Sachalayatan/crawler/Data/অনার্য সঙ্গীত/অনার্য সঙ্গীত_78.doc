মাহবুব লীলেনের বেবাট পড়লাম



আমি অনেকটা অবচেতন ভাবেই লেখকদের ভাগ করে ফেলি। একটা জনপ্রিয় ধারার লেখকেরা আমার বিচারে রুহ-আফসা স্পেশালিস্ট। তাঁদের লেখা দুদ্দাড় করে গিলে ফেলে ভুলে যাওয়া যায়। একভাগ লেখক যারা খুব কঠিন ভাষায় লেখেন। তার লেখায় হয়তো কোন ধোঁয়াশা থাকে না। তবে শব্দে শব্দে সে লেখার আঙিনা পেরিয়ে আসতে পাহাড় ডিঙানোর পরিশ্রম করতে হয়। কেউ কেউ আবার অমসৃণ পাথরে বিমূর্ত মূর্তির মতো গল্পের অবয়ব বানান। সে গল্প ছুঁয়ে দেখতে গেলে চামড়া ছড়ে যায়। বুঝতে গেলে বিভ্রান্তি ভর করে মগজে।
মাহবুব লীলেনের লেখা আমার হিসেবে চতুর্থ ধরণের। সেখানে শব্দের জটিলতা নেই। তবে তার শক্ত গাঁথুনি স্পষ্ট। অনেকটা মাইকেল এঞ্জেলোর মূর্তির মতো। তার মানবীয় রুপ। কিন্তু ভাবটা মানুষকে ছাড়িয়ে ওঠে আরেকটু উঁচুতে। অথবা ভেনাসের মতো। তার স্পষ্ট স্তনের সুধা নিয়ে যে কেউ তৃপ্ত থাকতে পারে। যদিনা ভুলে ভেনাসের চোখে তার চোখ পড়ে যায়। সে চোখে সব স্পষ্টতার অবসান। সেখানে কি যেন ধাঁধা। সেই ধাঁধার জবাব সবার জানা। কিন্তু নিজের কাছেই তার স্পষ্ট ব্যাখা করা যায়না...
হালকা নেশায় আসক্ত হলে যেমন হয়। সে নেশায় বুঁদ হয়না কেউ। পথচিনে ঠিক ঠিক বাড়িতেও ফেরা যায়। কিন্তু কী এক অস্পষ্টতা, অধরা কী যেন মাথার ভেতর উঁকি দিয়ে আবার পরক্ষণেই নেই হয়ে যায়।
বেবাট পড়লাম। মাহবুব লীলেনের আগের গল্পগ্রন্থগুলোর থেকে এটি অন্যরকম। এখানে ভাবের অস্পষ্টতাটা আরো একটু বেশি। যেমনটি বলছিলাম, সহজ একটা সমাধানে সহজেই পৌঁছানো যায় গল্পগুলো পড়ে। কিন্তু ভাবতে বসলেই মুশকিল। গল্পের সহজ দিকটা তখন গল্পের একটা বর্ম বলে মনেহয়। যার আড়ালে লুকোনো কী এক অমোঘ সত্য। লেখকের চাওয়াও মনেহয় সেটাই ছিল। বইটির নাম তাই বেবাট। বেবাট মানে যাকে কোনভাবেই বাগে আনা যায়না।
গল্পগুলোর কিছু কিছু ডালপালা ব্যক্তিগত বিচারে আমার কাছে অপ্রয়োজনীয় মনে হয়েছে। লেখকের হয়তো নিজস্ব প্রয়োজন ছিল সেগুলোর। হয়তো কোন পাঠকের কাছে সেগুলোকেউ মনে হবে গল্পের অনিবার্য উপাদান। অথবা হয়তো এটাই লেখকের নিজস্বতা। আমি কেবল বললাম, আমার নিজের বিচারের কথা।
বেবাটের গল্পগুলো পড়ে তৃতীয় পক্ষ হয়ে নিজেকে দেখেছি। কখনো আনমনা পাঠকের মতো তৃতীয় পক্ষ হয়ে একটি গল্পের ভেতরে ঢুকে হঠাৎ সে গল্পের কেন্দ্রে আবিষ্কার করেছি নিজেকেই। কখনো সত্যি সত্যি আতঙ্কিত হয়েছি। গল্প পড়ায় বিরতি দিয়ে নিজেকে বুঝিয়েছি, এ কেবল গল্পই। আবার সেটা বোঝানো মত মনের জোরও হারিয়েছি কখনো কখনো। আবার কয়েক জায়গায় অন্য এক অনন্য অনুভূতি হয়েছে। মনে হয়েছে নির্বিকার ভাবে নিজেকে দেখছি করাতের নিচে কেটে যেতে। সেখানে ব্যথার অনুভূতি নেই, কষ্টের কাতরতা নেই, আছে কেবল সত্যের উপলব্ধি। ঠিক এই জায়গায় আমার লেখকের লেখার হাতকে অষ্টাঙ্গে প্রণাম করতে ইচ্ছে হয়েছে।
বেবাট পড়ে মনে হয়েছে, বেবাট পড়া মানে একেবারেই লেখকের ইচ্ছেয় নিজেকে ছেড়ে দেয়া। লেখক স্বর্গ নরক যেখানেই নিয়ে যান সেখানেই নিশ্চিত গন্তব্য পাঠকের। নিজের ইচ্ছেয় ফেরার কোন উপায় নেই সেখান থেকে। তবে এ লেখক শত্রুপক্ষের নন। পাঠককে নরকে ছেড়ে দিয়ে তিনি খুশিতে হেসে ওঠেন না। গোলকধাঁধায় ঘুরিয়ে, 'মজা দেখানোর' কৃতিত্ব নিতেও চাননা। বর তাঁর মুখে নিরুত্তাপ বিষন্নতা ভর করে থাকে। কারণ লেখক নিজেও পাঠকের সঙ্গে সেই সত্যকেই দেখেন, যা তিনি পাঠককে দেখাতে নিয়ে যান।
বইটির শেষভাগের "আগামীকাল যা ঘটে গিয়েছে..." শিরোনামের 'বকেয়া আগামী', 'অন্য আগামী' আর 'চলতি আগামী' এই তিনটি গল্প পড়ে নির্বাক হয়ে গিয়েছি। মনে হয়েছে, 'এভাবেও ভাবা যায়...!!!'। অবশ্য লেখকের কাছে একটি ব্যক্তিগত অভিযোগও আছে এই গল্পগুলো নিয়ে। গল্পগুলো ক্ষীণকায়। অনুভূতির ভেতরে ঢুকতে ঢুকতেই বেরিয়ে আসতে হয়। গল্প শেষ হয়ে যায়।
বেবাটের প্রথমভাগের আটটি গল্প একেকটি একেক কথা বলে। বইটি শেষ করে আমার মনে হচ্ছে সবগুলো গল্প একবারে না পড়ে একেকদিন একেকটা পড়াই ভালো ছিল। বিরতি দিয়ে আবার পড়া শুরুও করেছি। জানিনা বেবাট পরেরবার পড়ে এই লেখাটাকে অর্থহীন মনে হবে কিনা! যদি মনে হয়, সেটাকে আমি লেখকের কৃতিত্ব হিসেবেই ধরব।
[বেবাট বের হয়েছে শুদ্ধস্বর থেকে এবছর একুশে বইমেলায়। পাওয়া যাচ্ছে একুশের বইমেলায় শুদ্ধস্বরের ২৪০ নম্বর স্টলে। চাইলে অনলাইনেও বইটা কেনা যাবে। বেবাটের চমৎকার প্রচ্ছদটি করেছেন মুস্তাফিজুর রহমান।]


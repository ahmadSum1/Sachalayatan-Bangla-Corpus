আমরা কি শুভেচ্ছা জানাবো না!



নানা ব্যস্ততা, দুশ্চিন্তা, আলোচনা আর তর্কে বিতর্কে সময়গুলো পার হয়ে যায়। অবশ্য তা না হয়ে উপায় নেই। পুরোনো শেয়াল শকুন আর তাদের ছানাপোনারা রাত বিরেতে চিৎকার জুড়ে দেয়। বাতি নিভলেই তেলাপোকাগুলো কোটর ছেড়ে বাইরে বেরিয়ে পড়ে। শরীরের দু'য়েকটা লোম কামড়ে ছিঁড়ে নেয় দু'য়েকটা সাহসী ছারপোকা। তাই সতর্ক থাকতেই হয়।
আমার ইচ্ছে থাকে সবসময় রোগ-জীবানুর কান্ডকারখানা নিয়ে লিখি। সেটাই একটু আধটু বুঝি। আর সবসময় দৃষ্টি পেতে থাকি আপনারা কি লেখেন তা দেখতে। শুণ্য হৃদয়ে সুধা ভরে নেই। অসার মস্তিস্কে ভরে নেই কিছু আলো। সব আপনাদের লেখা থেকে। তাই আলোচনা করেন, সমালোচনা করেন, চিৎকার করেন, গালাগালি করেন... কিছু বুঝতে না পারলে নতমুখে জিজ্ঞাসা করি। দুচারটি ডলা খেয়ে স্পষ্ট দেখতে শুরু করে ঘোলা চোখ। আমিও তর্ক বিতর্ক চিৎকার আর গালাগালিতে কন্ঠ মেলাই...
অনেক কিছুই অমান্য করা যায়না। যে দিনগুলোকে কেউ কেউ বলেছেন আনন্দের দিন সেগুলোতে তাই খুশি হতে হয়... হাসিমুখে থাকতে হয়। কিন্তু কোনদিনটিতে কেউ বলে না দিলেও আমরা উল্লাসিত হই? কোন দিনে বুকচেতিয়ে হাসিমুখে দাঁড়ানোর জন্য প্রাণ দিলেন আমাদের অগ্রজরা? আজ কি সেই মহা আনন্দের দিনটি নয় ?!
শেয়াল শকুন থাকবেই। ধোঁয়াসার কোন অবকাশ নেই। পথে পেলেই যুদ্ধের জন্য প্রস্তুতি নিয়ে আছি। অগ্রজদের কথা মনে পড়লে যেমন কষ্ট হয়, তেমনি গর্বটাও তো বুক ভরে রাখে। আজকে আমাদের খুশির দিন। আস্তাকুঁড়ে বেঁচে থেকে চিৎকার করা পোকাগুলো নির্মূল করার সব ঝক্কি আর দুশ্চিন্তা মাথায় নিয়েও আসুন খুশি হয়ে উঠি। জিতে গেছি, এই কথাটা মনে করে হাসিটাকে আকর্ণ বিস্তৃত হতে দেই...বুকের ভেতর ভরিয়ে উপচে পড়তে দেই অহংকারের আনন্দ...
আপনাকে, তোমাকে এবং তোকে   বিজয়ের   শুভেচ্ছা   
হুরররররররররররররেএএএএএএএএএএ...


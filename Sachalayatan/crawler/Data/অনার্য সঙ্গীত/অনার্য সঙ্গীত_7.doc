চিকিৎসকের দুর্বলতা, চিকিৎসা ব্যবস্থার অন্ধকার



এই লেখাটি উদ্দেশ্য চিকিৎসকদের উপর একটি সীমাবদ্ধতার দায় চাপিয়ে দেয়া নয়। 
এই লেখাটির উদ্দশ্য একটি সম্ভাব্য সীমাবদ্ধতাকে বিবেচনা করা এবং সেই সীমাবদ্ধতা কাটিয়ে ওঠার পথ খোঁজা।

[১]
আধুনিক বিজ্ঞানের প্রায় সকল শাখার স্নাতক-স্নাতোক্ত্তর পর্যায়ের অধিকংশ পাঠ্যপুস্তক আমরা আমদানী করি। আমি নিজে অণুজীববিজ্ঞানের শিক্ষার্থী বলে বিজ্ঞানের এই শাখাটি সম্পর্কে স্পষ্ট কিছু ধারনা দিতে পারি।
স্নাতক এবং স্নাতকোত্তর পর্যায়ে অণুজীববিজ্ঞানের যেসব পাঠ্যপুস্তক একেবারেই হাতে ধরা, সেইসব বইগুলোর মূল সংস্করণের একেকটির দাম ৫ থেকে ২০ হাজার টাকা পর্যন্ত। কখনো আরো বেশি। ক্রেতা নেই বলে এইসব বই স্থানীয় বাজারে সহজলভ্য নয়। টাটা-ম্যাকগ্রহিলের মতো দুয়েকটি প্রকাশনা সংস্থা শুধুমাত্র দক্ষিণ এশিয়ার কয়েকটি দেশের জন্য এইসব অতি দামী কিছু কিছু বইয়ের 'সুলভ সংস্করণ' তৈরি করে। কিন্তু সেগুলোও আমাদের দেশের গড়পরতা  শিক্ষার্থীদের ক্রয়ক্ষমতার নাগালে আসেনা। তবে, শিক্ষার্থীর অর্থনৈতিক অবস্থা যেমনই হোক, উচ্চপর্যায়ের সব পাঠ্যপুস্তক কিনে ফেলা সম্ভব নয়, আর তার প্রয়োজনও নেই। কারণ উচ্চ পর্যায়ের শিক্ষার বড় সহায়ক বিশেষায়িত গ্রন্থাগারগুলো, যাদের পক্ষে উঁচুদামে পাঠ্যপুস্তক কিনে শিক্ষার্থীদের জন্য সরবরাহ করা সম্ভব এবং সেটা তাদের দায়িত্বও।
সমস্যা হচ্ছে, আমাদের গ্রন্থাগারগুলোরও উঁচুদরে সকল প্রয়োজনীয় বই কেনার সামর্থ নেই। কোথাও কোথাও সামর্থ থাকলেও সেই সদিচ্ছা অথবা অভ্যাস নেই। বিজ্ঞানের বিশেষ ব্যপার হচ্ছে, সে প্রবহমান। তারমানে বিজ্ঞান প্রতিনিয়ত সাম্প্রতিক হয়। গতকালকের বিজ্ঞানের চাইতে আজকের বিজ্ঞান আধুনিক বলে, প্রতিনিয়ত বিজ্ঞানের পাঠ্যপুস্তকের নতুন নতুন সংস্করণ প্রকাশিত হতে থাকে। অন্তত অণুজীববিজ্ঞানের পাঠ্যপুস্তকের ক্ষেত্রে বলতে পারি, এইসব নতুন সংস্করণের প্রকাশনা কেবল ব্যবসায়িক প্রয়োজন নয়, বরং সেসব সত্যিই বিজ্ঞানের সাম্প্রতিকতম তথ্য সম্বলিত। চিকিৎসাবিজ্ঞানের বইগুলোর ক্ষেত্রেও এই কথা প্রযোজ্য।
যতটুকু জেনেছি আমাদের বেশিরভাগ বিশ্ববিদ্যালয়ের গ্রন্থাগারে আধুনিক বিজ্ঞানের বইগুলোর নকল প্রতিলিপি তৈরি করে শিক্ষার্থীদের কাছে সরবরাহ করা হয়। (পাঠ্যপুস্তকের নকল প্রতিলিপি তৈরি প্রথমত বেআইনী, আর তা বিজ্ঞান শিক্ষায় অনেকক্ষেত্রে দূর্বলও, তবে সেই আলোচনা এখানে নয়।) দূর্ভাগ্যজনক হচ্ছে নকল প্রতিলিপির বইগুলোও সকলক্ষেত্রে সাম্প্রতিক নয়। মূল সংস্করণ হোক আর প্রতিলিপি, প্রতিবছর গাদাগাদা সাম্প্রতিক বই নিয়ম মেনে শিক্ষার্থীদের হাতে পৌঁছায় না। আমাদের গ্রন্থাগারগুলো সেই দায়িত্ব পালন করেনা অথবা করতে পারেনা।
কেবল পাঠ্যপুস্তকেই সমস্যা নয়। আধুনিক বিজ্ঞান প্রতিনিয়ত নিজেকে উন্নত করে, মানুষের জ্ঞান প্রতিনিয়ত বাড়ে। বিজ্ঞানের সেই সাম্প্রতিক জ্ঞান পাঠ্যপুস্তকের আগে এবং পাঠ্যপুস্তকের চাইতে আরো বিপুলভাবে প্রকাশিত হয় বিজ্ঞান প্রব্ন্ধগুলোতে।
সেইজন্য উচ্চপর্যায়ের শিক্ষার অতি-আবশ্যকীয় উপাদান হচ্ছে বিজ্ঞান প্রবন্ধ। সাম্প্রতিক বিজ্ঞান প্রবন্ধ শিক্ষার্থীদেরকে পড়তে হয় পাঠ্যপুস্তকের পাশাপাশি। অনেকক্ষেত্রে পাঠ্যপুস্তকেরও আগে। দুঃখজনক হচ্ছে, যেসব বিজ্ঞান পত্রিকায় সেরা গবেষণার তথ্য প্রকাশিত হয় সেসব পত্রিকার প্রবন্ধ বেশিরভাগ ক্ষেত্রেই বিনামূল্যে পাঠ অথবা সংগ্রহযোগ্য নয়। পাঠ্যপুস্তকের মতো এই সমস্যাটিরও সমাধান গ্রন্থাগার। বিভিন্ন বিজ্ঞান পত্রিকার এসব প্রব্ন্ধ কিনে শিক্ষার্থীদের কাছে সরবরাহ করা গ্রন্থাগারগুলোর দায়িত্ব। আমাদের দূর্ভাগ্য, এতো এতো বিজ্ঞান পত্রিকার প্রবন্ধ কিনে আমাদের গ্রন্থাগারগুলো শিক্ষার্থীদের সরবরাহ করেনা। সেজন্য ইচ্ছে থাকলেও সাম্প্রতিক বিজ্ঞানপ্রবন্ধগুলো পড়ে আমরা আমাদের জ্ঞানকে এই সময়ের করে নিতে পারিনা।
২.
বিজ্ঞানের অন্যান্য শাখার মতই, চিকিৎসার নতুন দ্বার প্রতিদিন উন্মুক্ত হয়। রোগ এবং রোগের কারণ সম্পর্কে তথ্য প্রতিদিন সমৃদ্ধ হতে থাকে। রোগনির্ণয় আর চিকিৎসার নতুন উপায় উদ্ভাবিত হয় নিয়মিত। সেইজন্য চিকিৎসাবিজ্ঞানের শিক্ষার্থীরা যে শিক্ষা গ্রহন করেন, সে প্রতিনিয়ত সাম্প্রতিক না হলে চিকিৎসকের জ্ঞান দ্রুত পশ্চাৎপদ হয়ে ওঠে। অনেকক্ষেত্রেই সেই পশ্চাৎপদ জ্ঞান হয়ে ওঠে সেবা গ্রহনকারীর জন্য ক্ষতিকর। অথচ, অন্য শিক্ষা প্রতিষ্ঠানগুলোর মতো আমাদের মেডিকেল কলেজগুলোতেও সাম্প্রতিকতম পাঠ্যপুস্তক আর বিজ্ঞান প্রবন্ধের যথেষ্ঠ যোগান নেই।
আরেকটি বিষয় হচ্ছে, একটি নির্দিষ্ট প্রশিক্ষণ এবং পরীক্ষার পর দৃশ্যত শেষ হয়ে গেলেও বাস্তবে চিকিৎসকের শিক্ষাজীবন কখনো শেষ হয়না। ১০ বছর আগে যে চিকিৎসক সর্বশেষ পরীক্ষা দিয়ে সনদ নিয়েছেন তিনি যদি সাম্প্রতিক জ্ঞানের সংস্পর্শে না থাকেন তাহলে তার দেয়া সেবা হবে ১০ বছর পুরনো। সেইজন্য চিকিৎসককে পুরোটা কর্মজীবনে প্রতিনিয়ত শিক্ষার সংস্পর্শে থাকতে হয়। যেহেতু একবার ডাক্তারি পাশ করে চিকিৎসক হিসেবে স্বীকৃতি পেয়ে গেলে পরবর্তীতে কোনো চিকিৎসককে তার জ্ঞান সাম্প্রতিক কিনা সেই পরীক্ষা দিতে হয়না, সেহেতু সেবায় নিয়োজিত চিকিৎসকদের জ্ঞান সাম্প্রতিক কিনা সেটাও তাই সার্বিকভাবে জানার কোনো সুযোগ নেই।
একজন চিকিৎসক যদি ব্যক্তিগত উদ্যোগে পরবর্তী পর্যায়ের পড়াশোনা না করেন, অথবা যদি ব্যক্তিগত পর্যায়ে সাম্প্রতিক জ্ঞানের খোঁজ না রাখেন, তাহলে সেবায় নিয়োজিত চিকিৎসকদের জ্ঞান সাম্প্রতিক হওয়ার উপায় অতি-অপ্রতুল কিছু সেমিনার এবং বিভিন্ন ওষুধ কোম্পানির সরবরাহ করা ওষুধ-সম্পর্কিত সংক্ষিপ্ত কিছু প্রবন্ধ। এইসব সংখ্যায় নগণ্য আর এসব প্রবন্ধ ওষুধ কোম্পানিগুলো কেবল তাদের নিজস্ব ওষুধের জন্য বিশেষভাবে তৈরি করে। খুব গবেষণা না করেই বলা যায় এই দুটি উপায়ে একজন চিকিৎসকের সার্বিক জ্ঞান সাম্প্রতিক হয়না।
[আমি ব্যক্তিগত পর্যায়ে একাধিকক্ষেত্রে খুব আতঙ্কিত হয়ে লক্ষ্য করেছি, কিছুদিন আগে শিক্ষা শেষ করা চিকিৎসকের জ্ঞানও সাম্প্রতিক নয়। অনেক সাম্প্রতিক চিকিৎসার খোঁজ তারা জানতে পারেন নি, অনেক রোগ নির্ণয়ের অধিক কার্যকরী অথবা দ্রুততর পদ্ধতির কথা তারা জানেন না, অনেক ওষুধের নতুন খুঁজে পাওয়া পার্শপ্রতিক্রিয়া অথবা ব্যবহারের কথা তাদের জানা হয়নি। জানার চেষ্টা করেছি, জ্ঞানের পশ্চাৎপদতা কি চিকিৎসকের অবহেলা, নাকি তার পাঠ্য উপকরণের প্রাচীনতা। দেখেছি, প্রাথমিক কারণ দ্বিতীয়টিই। পাঠ্যবইয়ের জ্ঞান চিকিৎসকেরা ঠিকই আত্মস্থ করেছেন, কেবল তাদের কাছে কেবল সাম্প্রতিকতম পাঠ্যপুস্তকটি পৌঁছায়নি। আমি দেখেছি, আজকের চিকিৎসকরা যে জ্ঞান নিয়ে মানুষের সেবায় যাচ্ছেন তার অনেকটাই ক্ষতিকরভাবে প্রাচীন।]
৩.
আমাদের চিকিৎসকদের একটা বড় অংশ পশ্চাতপদ জ্ঞানের উপর নির্ভর করে সেবা দেন। দেশের সার্বিক চিকিৎসাব্যবস্থায় এটি কতভাবে কতটা প্রভাব ফেলছ তা গবেষণা করা যেতে পারে। কিন্তু সেই প্রভাব যে দারুণভাবে নেতিবাচক তাতে কোন সন্দেহ নেই। চিকিৎসাবিজ্ঞান শিক্ষাব্যবস্থা, চিকিৎসক এবং সবমিলিয়ে চিকিৎসাব্যবস্থার এই দূর্বলতা কাটিয়ে ওঠার প্রথম পদক্ষেপ হচ্ছে সমস্যাটিকে স্বীকার করা এবং গুরুত্ব দিয়ে বিবেচনা করা। আমার ব্যক্তিগত ভাবনায় এই সমস্যাগুলো সমাধানে কিছু পদক্ষেপ নেয়া যেতে পারে বলে মনে হয়েছে। আমি বিশেষজ্ঞ নই, সমস্যার গভীরতা বিচার করাও ব্যক্তিগতভাবে আমার পক্ষে সম্ভব হয়নি। সেইজন্য আমার পদক্ষেপগুলো কেবল আলোচনায় জন্যেই প্রাথমিকভাবে বিবেচ্য হতে পারে।
প্রথমত, সকল পর্যায়ে পাঠ্যপুস্তক এবং পাঠের উপকরণ যাতে সাম্প্রতিক হয় সেটি নিশ্চিত করা। অর্থনৈতিক কারণে আমরা শিক্ষাক্ষেত্রে সবসময় সর্বাধুনিক প্রযুক্তি, উপকরণ ইত্যাদির সরবরাহ নিশ্চিত করতে পারিনা। কিন্তু আমাদের শিক্ষার্থীদের কাছে জ্ঞান যেন সাম্প্রতিকতম পৌঁছায় সেটি অবশ্যই নিশ্চিত করতে হবে। আরেকটু গুরুত্ব দিয়ে নিলে এই প্রয়োজনটি শিক্ষা বাজেটের অংশ থেকেই মিটতে পারে বলে আমার মনে হয়।
দ্বিতীয়ত, বিশেষভাবে আমাদের চিকিৎসকরা যেন পেশাদ্বারিত্বের সকল পর্যায়ে সার্বিকভাবে সাম্প্রতিক জ্ঞানের সংস্পর্শে থাকতে পারেন সেটি নিশ্চিত করা দরকার। সকল হাসপাতালে প্রয়োজনীয় বইয়ের একটি সংগ্রহশালা এবং সাম্প্রতিক বিজ্ঞান প্রবন্ধ সংগ্রহের ব্যবস্থা থাকলেই সে অনেকখানি সম্ভব।
তৃতীয়ত, উচ্চশিক্ষার প্রথম স্তর থেকেই শিক্ষার্থীরা যেন সাম্প্রতিক বিজ্ঞান প্রবন্ধ পড়ে জ্ঞান আহরণ করতে অভ্যস্থ হয়ে ওঠেন সেটা নিশ্চিত করা।
চতুর্থত, শিক্ষাজীবনের পরেও অন্তত যতদিন চিকিৎসা সেবায় নিয়োজিত আছেন ততদিন যাতে চিকিৎসকেরা সার্বিকভাবে সাম্প্রতিক জ্ঞান আহরণ করেন তা নিশ্চিত করা। চিকিৎসকেরা পেশাগত জীবনে সাম্প্রতিক জ্ঞানের সংস্পর্শে আছেন কিনা সেটা কীভাবে নিশ্চিত করা হবে তা নিয়ে আমি বেশ সন্দিহান। নির্দিষ্ট সময় পরপর হয়তো স্থানীয় অথবা জাতীয় পর্যায়ে একটি মূল্যায়নের ব্যবস্থা করা যেতে পারে। তবে শিক্ষাজীবনেই যদি চিকিৎসকেরা সামগ্রিকভাবে সাম্প্রতিক জ্ঞান আহরণে এবং সেই জ্ঞানের উপর নির্ভর করে সেবা দিতে অভ্যস্থ হয়ে ওঠেন আর সেইসঙ্গে কর্মক্ষেত্রের সকল পর্যায়র সাম্প্রতিক জ্ঞান তাদের জন্য সহজলভ্য হয়, তাহলে সেই মূল্যায়নের হয়তো কোন প্রয়োজনই হবে না।
[এই লেখাটি বিচ্ছিন্ন কোন প্রতিষ্ঠান বা ব্যক্তিকে উপলক্ষ্য করে লেখা নয়। সামগ্রিক পরিস্থিতি নিয়ে আলোচনা এবং মন্তব্যের জন্য মন্তব্যের অংশ উন্মুক্ত থাকলো।]


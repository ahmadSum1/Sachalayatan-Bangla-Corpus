সচলগনকে ধন্যবাদ জ্ঞাপন করিয়া লেখা পত্র...



প্রিয় সচলগন (ইনক্লুডেড ফুল সচল, হাফ সচল এবং অতিথি সচল)
পত্রের প্রথমে আমার শুভেচ্ছা নিবেন। আজকে আমি আপনাদের দ্বারা তীব্রভাবে বিস্মিত এবং চমকিত হওয়ার মাধ্যমে কিঞ্চিৎ লজ্জাসহকারে অত্যন্ত খুশি হইয়া তব্দা মারিয়া গিয়াছি। সারাদিন সজ্ঞানে না থাকায় পত্রমারফত ব্যাপারটি জানাইতে দেরি হইয়াছে। প্রথমে ভাবিয়াছিলাম ওরে খাইছেরে বলিয়া একটা বিকট চিৎকার মারি। ছেলে পাগল হইয়া গিয়াছে বোধ করিয়া আম্মা দারুন মনোকষ্ট পাইবেন বলিয়া সেরকম চিৎকার মারিতে পারিনাই। যাহোক মুলবক্তব্যে যাইতেছি...
নজরুল ভাই, আমার ফেসবুকে রাত্রে লিখিলেন 'HBD2U'। আমি মনে কিঞ্চিৎ বেদনা নিয়ে ভাবিলাম, 'ভ্রাত আমার বালিকাদিগের থেকে মানসচক্ষু ফিরাইয়া পুরা বাক্য লিখিবার অবসর পাননাই'। মনোকষ্ট নিয়া ফেসবুকে দীর্ঘক্ষণ গুতাগুতি করিয়া ঘুমাইতে গেলাম সকালবেলা। শেষ দুপুরে আমার কাঁচাঘুম ভাঙ্গিয়া সচলে একটুখানি উকি দিতে গিয়েই ঘটিল দুর্ঘটনা। ভাবিলাম বিভ্রম। সচলে আমার বয়স সর্বসাকুল্যে সাড়ে তিনমাস। তাহার মধ্যেও আবার মাস দেড়েক ছিলাম গ্রামে। সেখানে ইন্টারনেট গিয়াছে বৈকি। কিন্তু তাহাতে কেবল এস.এস.সি/এইচ.এস.সির রেজাল্ট দেখা যায়। ভাবিয়াছিলাম ঠিকঠিক পাশ করিয়াছিলাম কিনা আরেকবার নিশ্চিত হই। কিন্তু ভগবান! অতো টাকা কোথায় পাইব! এস.এস.সি'র রেজাল্ট দেখিতে ৫০ টাকা নেয়। এইচ.এস.সি'র জন্য নিশ্চয়ই আরো বেশি লইবে। জিজ্ঞাসা করিতেও সাহস পাইলাম না। তাই পুরোটা সময় ছিলাম অন্তর্জালের সীমানার বাইরে (অবশ্য প্রথম দুয়েকদিন কিঞ্চিৎ মনস্খচখচানি ছাড়া পরে কোন সমস্যা হয় নাই)। যাই হোক এতো অল্প সময়ে আমাকে কেউ চিনেন বলিয়া বোধ করিনা। তাছাড়া আমার লেখাও মুজাহিদ/বেদুঈন ধরণের ডেসপারেট পাঠক ছাড়া পড়িয়া শেষ করিতে পারেননা। বেশিরভাগ ক্ষেত্রেই ইহা অখাদ্য তা আগে থেকে কিভাবে জানি পাঠককুল টের পাইয়া গিয়া উহা চাখিয়াও দেখেন না।
সুতরাং সচলের পোস্টে নিজের নাম দেখিয়া আমাকে তব্দা মারিয়া যাইতেই হইল!
পাপকে ঘৃণা কর পাপীকে নয় নীতিতে বিশ্বাসী নজরুল ভাই আমার নানাবিধ প্রশংসা করিয়া আমাকে জন্মদিনের শুভেচ্ছা জানাইয়া পোস্ট দিলেন, 'আমাদের বেহালা বাদক'। আর সেখানে আপনারা সকলেও আমাকে জন্মদিনের শুভেচ্ছা জ্ঞাপন করিলেন। লোকে বিনা দোষে দোষী হয়। আমি বিনা কর্মে খ্যাতি পাইয়া গেলাম! তবে অন্তর থাকিয়া স্বীকার করিতেছি যে, এমন চমকপ্রদ জন্মদিনের শুভেচ্ছা কখনো পাই নাই। জন্মদিনের শুভেচ্ছা পাইয়া এতো খুশিও কখানো হই নাই।
সুতরাং আমার উচিৎ আপনাদেরকে ধন্যবাদ জ্ঞাপন করা...
এবং সেজন্যই আমি অন্তরথেকে আপনাদেরকে ধন্যবাদ জ্ঞাপন করিতেছি...
(পুনশ্চ: আজকে বিকেলে সচলের আড্ডায় গিয়েছিলাম। আজকেই প্রথম। হা হা হি হি হো হো। অত্যন্ত আনন্দ পাইয়াছি। মামুন হক আসিয়াছিলেন। উনি হয়তো আরো দেরীতে আসিতেন, কিন্তু আমার জন্মদিন পড়িয়া গেল দেখিয়া উনি তাড়াতাড়ি আসিয়াছেন। সুদুর কোরিয়া থেকে আমার জন্মদিন উপলক্ষ্যে উনি চকলেট আনিয়াছিলেন। আমরা সকলে উহা খাইয়া বিশেষ প্রীত হইয়াছি। অনেকের সঙ্গে পরিচয় হইল। অনেক আহ্লাদ করিলাম আমরা সবাই। কয়েকপ্রস্থ চা-বিড়ি পান করিলাম...)
(আরো পুনশ্চ: ধন্যবাদ দেয়ার ভাষা হারাইয়া ফেলিয়াছিলাম। অনেক খুঁজিয়া যাহা পাইলাম তাহা 'সাধু'। তাহাও আবার পুরা শুদ্ধ নয়। ছেলেমানুষ ভাবিয়া ক্ষমাসুন্দর দৃষ্টিতে দেখিবেন)


কী করব আমরা !!!



এই লেখাটা কেন লিখছি ঠিক বুঝতে পারছি না। অনেক্ষণ ভেবে ভেবে নিজের কাছে গ্রহনযোগ্য একটাই কারণ বের করতে পারলাম, সচলদের সঙ্গে অনুভূতিগুলো ভাগ করে নেয়ার। তাতে কিছুটা শান্তি পাব মনে হচ্ছে। সকলে নিশ্চয়ই এতক্ষণে জেনে গেছেন, পুরোনো ঢাকায় ভয়াবহ অগ্নিকান্ডটির কথা। টিভি চ্যানেলগুলোতে প্রতি মুহূর্তেই আপডেট জানাচ্ছে। অবশ্য চ্যানেলগুলোর কথাবার্তা একশোভাগ একরকম নয়। বিশেষত মৃতের সংখ্যার ক্ষেত্রে। বেশিরভাগ চ্যানেলেই বলছে এই সংখ্যা এখন পর্যন্ত অন্তত ৭০। উদ্ধার কাজ চলছে। মৃতের সংখ্যা আরো বাড়ার আশংকা আছে। একুশে টিভির লাইভ ক্যামেরায় তাদের সংবাদদাতা এইমাত্র জানালেন মৃতের সংখ্যা দেড়শো।
আমি ঠিক কী করব বুঝে উঠতে পারছি না। অনেকটা অস্থির লাগছে। আমার আগামী ৫০ বছরের অস্থিরতাতেও কোন লাভ হবে বলে মনে হয় না। তারপরও সব ভুলে, গান ছেড়ে ঘুমিয়ে যেতে পারছি না। সেই অস্থিরতা শেয়ার করতেই এই পোস্ট। বোধহয় কথা বলে কিছুটা সময় পার করার জন্য। কিছুটা অস্থিরতা ভুলে থাকার জন্য।
সন্ধ্যায় শাহবাগে বসে আড্ডা দিচ্ছিলাম। হঠাৎ চমকে উঠে দেখি সারা আকাশ লাল হয়ে গেছে। ভেবেছি আগুন লেগেছে কোথাও। সেই আগুনের ভয়াবহতা দেখে চমকে উঠেছি। কী কারণে আগুন লেগেছে ভেবে বের করতে পারছিলাম না আমরা বন্ধুরা কেউই। কোন বিস্ফোরণের শব্দ শুনিনি। অথচ সারা আকাশ কয়েক মুহূর্তের জন্য বিস্ময়কর ভাবে লাল হয়ে থাকলো। পরক্ষণেই আবার সেই আলো নেই। এরকম ব্যপার আমাদের ভাবনায় কেবল কিছু বিস্ফোরিত হলেই হতে পারে। অথচ এত কাছে থেকেও কোন শব্দ শুনতে পাইনি।
পরে জানলাম পুরানো ঢাকায় একটা বিদ্যুতের ট্রান্সফর্মার বিস্ফোরিত হয়ে আগুন লেগেছে আশেপাশের কয়েকটা বাড়িতে। ফায়ার সার্ভিসের গাড়ি এসে দেখে সেই গলি গাড়ি যাওয়ার মতো প্রশস্থ নয়। কী সর্বনাশ! কৌশলে সেই আগুন নেভাতে নেভাতে এতগুলো প্রাণ ঝরে গেল। আরো মৃতদেহ ভেতরে রয়ে গেছে। ঢাকা মেডিকেল কলেজ হাসপাতালের বার্ন ইউনিট আহত মানুষে ছয়লাব।
কত মানুষ কাঁদছে। কত মানুষ সবকজন স্বজনকে হারালো। কত মানুষ হয়তো পুড়ে চিরতরে পঙ্গু হয়ে যাবে। কত মানুষ হয়তো মরে বেঁচে গেছে।
আমরা কার কাছে যাব! কাকে অভিযোগ করবো! কী করবো আমরা...!


সুন্দরীকাব্য



সুন্দরী প্রসঙ্গটাই আমার প্রিয়। মানে সুন্দরী বালিকা। অবশ্য বালিকামাত্রেই সুন্দরী। তাই বৈজ্ঞানিকভাবে বললে বালিকা প্রসঙ্গটা আমার প্রিয়। ফেসবুক স্ট্যাটাসে অনেকগুলো সুন্দরীকাব্য লিখেছিলাম। ঝড়ের মতো ধুপধাপ করে লেখা। সেইসব পড়ে যথেষ্ঠ লোকে আমার ফেসবুক ফিড আনসাবস্ক্রাইব করেছে বলে ধারনা করি। তাই আপাতত আর ফেসবুকে কিছু লিখছি না। এইখানে নতুন পুরাতন মিলিয়ে গোটাকয়েক লিখে দিলাম। আপনারা তো জানেনই পৃথিবীতে দুটি বিষয় গুরুত্বপূর্ণ, একটি হচ্ছে বালিকা, অন্যটি হচ্ছে বালিকার বান্ধবী।
১.
বালিকা যেই সুন্দরী, সে
লইট্যা যদি রাঁধে
খোদার কসম খাইতে লাগে
ইলিশ যেন স্বাদে
২.
বালিকা যেই সুন্দরী তার
ঝরলো কানের দুল
সেইটা নিতে দেবাসুরে
লাগলো হুলুস্থুল
৩.
বালিকা যেই সুন্দরী তা
বলতে গিয়ে ভুলি
সলতে বেঁধে বোলতা ওড়ায়
জগন্নাথের ঢুলি?!
৪.
বালিকা যেই সুন্দরী তায়
স্রষ্টা হলেন বোকা
তৈরি করে নিজেই ভাবেন
সত্যি? নাকি ধোঁকা?
৫.
বালিকা যেই সুন্দরী তা
গণিত প্রতিযোগে
ভাবতে গিয়ে দুই দু'গুণে
"তিন" দিয়েছি দেগে
৬.
বালিকা যেই সুন্দরী তা
বলতে হলাম কাবু
চারটে নতুন শিখছি ভাষা
কুলাচ্ছেনা তবু
৭.
বালিকা যেই সুন্দরী তার
এমনি রূপের আলো
এক পাড়াতে থাকলে লাগে
লোডশেডিংও ভালো
৮.
বালিকা যেই সুন্দরী তার
নেই তুলনা দেশে
তার জন্যে মন্ত্রণালয়
খুলতে হলো শেষে।
৯.
বালিকা যেই সুন্দরী তা
ভাবলে উঠি ঘেমে
সকল কথা যায়না বলা
তাই রয়েছি থেমে!
১০.
বালিকা যেই সুন্দরী সে
রাস্তা দিয়ে গেলে
শ্মশানঘাটের মড়াগুলোও
পাশ ফিরে চোখ মেলে
বেশি লিখলে ফ্লাডিং হবে, তাই আজকে অ্যাদ্দুর। বালিকারা অথবা তার বান্ধবীরা উৎসাহ দিলে পরের পর্ব আসবে 


কলমসুনা শুভাশিস ব্যানার্জি'র তেলেসমাতি



মার্চের আটাশ তারিখে লেখা জাফর ইকবাল স্যারের একটা লেখা পড়লাম সাংবাদিক শুভাশিস ব্যানার্জি, তার সাংবাদিকতা এবং তার সোনার বাংলা ডেইলি নিউজ ২৪ ডট কম বিষয়ে! আহা! মনটা যে কেমন হয়ে গেল! চোখ ভিজে উঠল! শুভাশিস ব্যানার্জীর পরিচয় দেই, তিনি চট্টগ্রাম মেডিকেলের ছাত্র ছিলেন। অন্তত জাফর ইকবাল স্যার তা-ই বললেন। মেধাবী মেডিকেলের ছাত্র হিসেবে জাফর ইকবাল স্যার শুভাশিস ব্যানার্জির প্রতি দূর্বল হয়ে পড়েন! এই দূর্বলতাকে কেউ অন্যভাবে নেবেন না! একটি মেডিকেল কলেজ যদি মেধাবী হয় তাহলে সেটির ছাত্রদের প্রতি মানুষের দূর্বলতা স্বাভাবিক! আমার তো ভাবতেই খানিকটা দূর্বল লাগছে!
আজকাল সাংবাদিকতায় লেগেছে আধুনিকতার ছোঁয়া! কিন্তু শুভাশিস ব্যানার্জি এর ব্যতিক্রম! সময়ের স্রোত যেদিকে, তিনি তার উল্টোদিকে চলছেন! এই অবস্থায় একটি পত্রিকা চালানো তো সহজ কথা নয়! কিন্তু সেই কঠিন কাজটিই তিনি শুরু করেছেন। তিনি একটি ওয়েব পত্রিকার সম্পাদক হয়ে বসেছেন। জাফর ইকবাল স্যার মাসখানেক আগে তাঁর একজন ছাত্রের কাছে জানতে পেরেছেন, শুভাশিস ব্যানার্জি একটি ওয়েব পত্রিকার কাজ শুরু করেছেন। সেটির নাম এসবিডি নিউজ২৪.কম। এই ঘটনা বর্ণনা করা যায়, স্যার বাসায় টিভিতে টক শো দেখছিলেন। ওনার বয়স বেড়েছে, তাই তিনি সংবাদ দেখেন না। টক শো দেখেন। তাতে তাঁর মুখটাও টক টক হয়ে যায়! আচার খাওয়া লাগে না! এরকম এক টকশো দেখার ফাঁকে তাঁর এক ছাত্র হন্তদন্ত হয়ে দৌড়তে দৌড়তে এসে স্যারকে জানান, শুভাশিস ব্যানার্জি একটি ওয়েব পত্রিকা শুরু করেছেন!

ছবি: কলমসুনা ব্যানার্জি
শুভাশিস ব্যানার্জি চাটুকারিতার মধ্যে নেই! চাকরি বাঁচানোর জন্য নাপা খাওয়ার মধ্যেও নেই! মিথ্যা বলা এবং চামচামি করা তাকে দিয়ে হবে না! শুভাশিসের পরিচয় জাফর ইকবাল স্যার পেয়েছেন ছেলেটির ক্ষুরধার লেখার মাধ্যমে! শুভাশিসের লেখা দিয়ে স্যার প্রায়শই সেইভ করেন। পত্রপত্রিকায় তার যে পরিমান লেখা ছাপা হয়েছে, যে তার লেখনীর জোরে সে একজন সাহসী কলমসুনা হিসেবে নিজের স্থান করে নিয়েছেন কালের গর্ভে! চারপাশে যখন পাষণ্ড মানুষ চোখে পড়ে তখন স্যার শুভাশিসের কথা ভাবেন। শুভাশিস ব্যানার্জির উজ্জ্বল মায়াবী চোখ দুটির কথা স্যারের মনে পড়ে! অথচ এই শুভাশিস অবজ্ঞা ছাড়া জীবনে কিছু পায়নি! সেইজন্য দেশের সর্বোচ্চ শিক্ষা ডিগ্রীটি অর্জন করেও তার চাকরি জোটেনি কোথাও! মিডিয়া কর্ণধারেরা সবসময় ভয়ে থেকেছে শুভাশিস কখন কার পাতলুন খুলে দেন!
সবচে মর্মান্তিক ঘটনা ঘটেছে কিছুদিন আগে। শুভাশিস ব্যানার্জি'র নতুন সংবাদপত্র খোলার সংবাদ পেয়ে জাফর ইকবাল স্যার তাকে ফোন করেছিলেন। আপনাদেরকে বলা হয়নি, যাঁদের সঙ্গে ফোনে কথা বলতে জাফর ইকবাল স্যারের ভালো লাগে শুভাশিস ব্যানার্জি তাদের একজন! সেদিন স্যার ফোন করার পর শুভাশিস বললেন,  ফেসবুকের কোনো এক মহিলা কবি কিভাবে তাকে অপমান করেছে সেই কথা! শুভাশিস সেই ফেসবুকীয় মহিলা কবির কবিতা একবার ছেপেছিলেন। কিন্তু দ্বিতীয়বার কবিতা চাওয়ার সময় সেই মহিলা কবি জানতে পেরেছেন যে শুভাশিসের বয়স তার চাইতে কম! সেই অপরাধে শুভাশিসকে তিনি রীতিমত অপমান করেছেন! অথচ সেই কবির কবিতা পড়ে জাফর ইকবাল স্যার নিজেও কিছু বুঝতে পারেন নি! বুঝতে পারেন নি বলেই, স্যারও ফেসবুক থেকে নিজেকে গুটিয়ে নিয়েছেন। তাঁর মনে হয় শুভাশিসও নিজেকে গুটিয়ে নেবেন। কারণ শুভাশিস অভিমানী আর একরোখা! তার আছে রাগ দুঃখ আনন্দ অভিমান আর স্বপ্ন! স্বপ্ন দেখাকে নিশ্চয়ই আপনারা কারো দোষ বলবেন না!
জাফর ইকবাল স্যার শুভাশিসকে এগিয়ে যেতে বলেছেন। বলেছেন, যাই হোক তিনি তার পাশে আছেন! শুভাশিস আছেন বলেই জাফর ইকবাল স্যার স্বপ্ন দেখতে পারেন। কল্পবিজ্ঞান লিখতে পারেন।
প্রসঙ্গত: এটি কোনো কল্পবিজ্ঞান নয়। এটি বাস্তব। অভিমানী আর একরোখা উজ্জ্বল মায়াবী চোখের শুভাশিস ব্যানার্জিকে নিয়ে জাফর ইকবাল স্যারের লেখাটি পড়তে পারেন এখানে: http://sbdnews24.com/news/2941 । তবে এখানে ছোট্ট একটি সমস্যা হয়েছে, জাফর ইকবাল স্যার নিজে বলেছেন তিনি এই লেখাটি লেখেন নি। কিন্তু জাফর ইকবাল স্যার যা-ই বলুন, এরকম নামী সংবাদিকের সন্তান সাহসী কলমসুনা মায়ের পাশে থাকতে গিয়ে ডাক্তারি পড়া অসমাপ্ত রেখে দেশের সর্বোচ্চ শিক্ষা ডিগ্রী অর্জনকরা উজ্জ্বল মায়াবী দুটি চোখের অধিকারী একরোখা আর অভিমানী শুভাশিস ব্যানার্জি বিষয়ে এই কথাগুলো তো আর মিথ্যে হতে পারেনা!
সংযোজন: মূল লিঙ্কে/ওয়েবে লেখাটি আর পাওয়া যাবে না। এটি মুছে ফেলা হয়েছে। আগ্রহী পাঠকের জন্য লেখাটি এখানে ছবি আকারে দিয়ে দেয়া হলো। ছবিটি বড় করলে লেখা পড়া যাবে।



পাহাড়ে গণহত্যার খলনায়ক



সভ্য দেশের একটা সাধারণ নিয়ম আছে। সভ্য দেশের সেনাবাহিনী ব্যারাকে থাকে। উর্দি পরে, বন্দুক নিয়ে সাধারণের ভেতরে তাদের কোনো কাজ নাই। যেই মুহূর্তে কোনো দেশের সেনাবাহিনী রাস্তায় নামে, তখন দেশটা আর সভ্য থাকে না। অসভ্য সময়ের দুর্ভাগ্য বাংলাদেশ সহ্য করেছে কম নয়। ২০০৮ সালে সর্বশেষ দেখা গেছে বাংলাদেশের হেরে যাওয়া! দেখা গেছে বাংলাদেশের রাস্তায় উর্দি আর বন্দুক! কিন্তু সত্যি কি তাই?
চট্টগ্রাম কি বাংলাদেশের বাইরের অংশ? পাহাড়ের মানুষেরা কি বাংলাদেশের বাইরে বাস করেন? তারা কি গণপ্রজাতন্ত্রের নাগরিক নন?
স্বাধীনতার পর থেকে পাহাড়ে সেনা নিয়ন্ত্রণ! কেন? বিচ্ছিন্নতাবাদীদের রাজত্ব পাহাড়ে? কতজন কল্পনা চাকমাকে তুলে নিয়ে গিয়ে বিচ্ছিন্নতা ঠেকিয়ে দিল সেনাবাহিনী? পাহাড়ের মানুষগুলো যে আমাদের থেকে বিচ্ছিন্ন হয়ে গেল, তার কী হবে? যে তীব্র ঘৃণা নিয়ে নির্লজ্জ পাকিস্তান আর তাদের এদেশীয় দোসর জামাত-শিবিরের দিকে আমরা তাকাই, পাহাড়ের আমাদের মা-পিতা-ভাই-বোন-পুত্র-কন্যাদের দৃষ্টিতে কি তারচে কিছু কম ঘৃণা এখন?
যেই রাষ্ট্রের আমি অংশ, সেই রাষ্ট্র কতবার বেইমানী করেছে পাহাড়ের মানুষের সঙ্গে?
দিনের পর দিন রাস্তাঘাটে হেনস্তা, ঘরবাড়ি থেকে উচ্ছেদ আর সেনা সহায়তায় উড়ে এসে বসা সেটলার শুয়োরের পালের যন্ত্রণা সহ্য করতে না চেয়ে পাহাড়িরা যখন অস্ত্র তুলে নিল হাতে, তখন জাতির পিতার কন্যা সমস্যার সমাধান করতে এগিয়ে এলেন। আমরা নির্ভার হলাম। কিন্তু প্রধানমন্ত্রী কি তাঁর কথা রেখেছেন? শান্তিচুক্তির ধারাগুলো বাস্তবায়ন করার মতো যথেষ্ঠ সময় কি তিনি ক্ষমতায় ছিলেন না? আমাদের সরকার যে পাহাড়ের মানুষের সঙ্গে স্পষ্টত বেইমানী করেছে, সেটা কি আমরা অস্বীকার করতে পারি?
পাহাড়ে বাংলাদেশের নাগরিকদের সঙ্গে কেউ কথা রাখেনি। পাহাড় মানেই আজব এক মগের মুল্লুক। পাহাড়ের শিশু-নারীরা প্রতিক্ষণে নির্যাতিত হচ্ছে, আর রাষ্ট্র প্রাণপণে চোখ বন্ধ করে আছে। সেনাবাহিনীর কথা আর বলি। ব্যারাকের বাইরে ছেড়ে দেয়া সেনাবাহিনীর সভ্য আচরণ করার কথা নয়। পাহাড়ে কেন সেনা ছেড়ে দেয়া আছে? স্থানীয় জীবনযাত্রা-সংস্কৃতি আর মাটির সঙ্গে একেবারেই বেমানান সেটলাররা কেন পাহাড়ে? তাবৎ উর্দিওয়ালাই বা কেন পাহাড়ীদের প্রতি এরকম পাশবিক আচরণ করে যুগের পর যুগ ধরে পার পেয়ে যাচ্ছে? কোনো সন্দেহ নেই, এর কারণ আমরাও।
আমরা সারা বাংলাদেশের মানুষ পাহাড় প্রসঙ্গে চোখ বুঁজে বাস করি। সাধারণের বেশিরভাগে পাহাড়ে কী হচ্ছে, কী হয়, তার স্পষ্ট ধারনা রাখে না। আমাদের সংবাদ মাধ্যমগুলো পাহাড় প্রসঙ্গে নোংরাভাবে নীরব। আমরা যারা ব্লগ ইত্যাদি প্রগতিশীল মাধ্যমে নানারকম দেশোদ্ধার করি, তারাও পাহাড় প্রসঙ্গে 'ছুঁলে জাত যাবে' নীতি মেনে নীরব থাকি। বাংলাদেশের মূল ধারার পত্রিকা ঘেঁটে দেখেন, নিতান্ত কিছু বিচ্ছিন্ন ব্যক্তিগত উঁকিঝুঁকি ছাড়া সেখানে পাহাড়ের অস্তিত্ব কেবল ভ্রমণ পাতায়। বাংলাদেশের ব্লগগুলো দেখুন, সেইখানে পাহাড় সম্পর্কিত কথা-লেখা-আলোচনা আর উগান্ডার রুইমাছ সম্পর্কিত আলোচনার পরিমাণ প্রায় সমান! বাংলাদেশের পাঠ্যপুস্তক দেখুন, সেইখানে পাহাড়ের মানুষ, তাদের জীবন, তাদের বঞ্চনা আর সংগ্রামের কথা নেই! পাহাড় তাহলে আছে কোথায়? মানচিত্রে আর বুটের তলায়?
পাহাড়ে ভোট নেই। এবং পাহাড়ে সেনা আছে। শিক্ষার্থীর গায়ে হাত তুললে সেনাবাহিনীকে খেদানোর সাহস রাখে যে মানুষেরা, সেই মানুষেরা পাহাড়কে আপন মনে করেন না। আর সেইখানে যেটুকু প্রতিবাদের ভাষা, সে বন্ধ করার জন্য পাকিস্তানের প্রেতাত্মা রয়েছে পাহাড়ে। যারা পাহাড়ের সাধারণ মানুষকে মারে, নারী আর শিশু নির্যাতন করে। সব মিলিয়ে পাহাড়ের কিছু নেই। নিয়াজীর মতো আমরাও মনে মনে একটা সিদ্ধান্ত নিয়ে রেখেছি, পাহাড়ে মানুষ দরকার নেই, মাটি হলেই চলবে। মুখে প্রকাশ করতে পারছি না বটে। কিন্তু মনে মনে আমরা নিয়াজীর মতোই ভাবছি!
কিন্তু এরকম হওয়ার কথা ছিল না। বাংলাদেশের যেখানেই হোক, নির্যাতনের প্রতিবাদ হওয়ার কথা ছিল। রাষ্ট্র যখনই বিভ্রান্ত হয়েছে তখনই নাগরিকের সরব হওয়ার কথা ছিল। সেনাবাহিনী যখনই বন্দুক নিয়ে রাস্তায় নেমেছে, তখনই মানুষের দায়িত্ব ছিল তাদের ব্যারাকের রাস্তা চিনিয়ে দেয়ার। আমরা সেটা করিনি। এখনো করছি না। একটি দেশের নাগরিকেরা যেরকম, সেই রাষ্ট্রটিও ঠিক তেমন। রাষ্ট্র কোনো গায়েবি বস্তু নয়, সেনাবাহিনীও নয়। রাষ্ট্রের নাগরিকেরাই রাষ্ট্রের চেহারা তৈরি করে দেন, সশস্ত্রবাহিনীর সীমানা চিহ্নিত হরে দেন। রাষ্ট্রের নাগরিক হিসেবে আমরা আমাদের দায়িত্বে লজ্জাজনকভাবে ব্যর্থ হয়েছি।
এবং আমাদের ব্যর্থতার জন্য যে পাহাড়ের শিশুটির রক্ত ঝরছে, সেই রক্ত ঝরানোর দায় থেকে আমাদের পালিয়ে যাওয়ার উপায় নেই। পাহাড়ে যে নারী নির্যাতিত হচ্ছে, সেই নির্যাতনের ভাগ আমাদেরও। পাহাড়ের প্রতিটি খুনে, আমরাও খুনী। পাহাড়ের হাজারো ঘর ভেঙেছি আমরাও। আমরাই পাহাড়ের নিরপরাধ মানুষদের সঙ্গে প্রতিনিয়ত বুনো কুকুরের মতো আচরণ করছি! এবং আমাদের চরিত্রের এই ইতিহাস আমাদের কপালেই সাঁটা থাকবে সকল ভবিষ্যতে।
আমরা যেন মনে রাখি, ইতিহাস সব সত্যের সাক্ষী থাকে। চট্টগ্রামের পাহাড়ে যুগের পর যুগ গণহত্যা আর নির্যাতনের জন্য ইতিহাস বাংলাদেশের কোনো নির্দিষ্ট সরকার অথবা সেনাবাহিনীর বিচ্ছিন্ন অংশের নামোচ্চারণ করবে না। পাহাড়ে গণহত্যার খলনায়ক হিসেবে ইতিহাস কোনো রাখঢাক না করে বাঙালিদের নামই বলবে!


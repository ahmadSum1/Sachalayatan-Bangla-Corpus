চিঠি



ব্লগ হচ্ছে শ্বাস নেয়ার মত। অক্ষর-শব্দের ধ্যানের মত! দূষণহীন জঙ্গলে গিয়ে গেরিলা মায়ের পিঠে ঠেস দিয়ে জিরিয়ে নেয়ার মত!
মণিকা'দিকে বলেছিলাম তাঁকে একটা চিঠি লিখব। (হতে পারে বলেছিলাম, প্রেমপত্র লিখব। কিন্তু সে কী আর জনসমক্ষে স্বীকার করা উচিত হবে!)
আমার দীর্ঘদিনের পুরনো প্রেমিকার নতুন প্রেমিক হওয়ার পর থেকে আমাকে আর চিঠি লিখতে হয়নি! সে এক মহা নির্বাণ! গৌতম বুদ্ধের বোধি জ্ঞান পাওয়ার অনুভুতি! কিন্তু তাতে সব ভালো হল না! বিশেষত, আমার চিঠি লেখার যে খানিক চর্চা হওয়ার সুযোগ ছিল সে আর হলোনা! চর্চার অভাবে চিঠির নানা পর্যায়ে হোঁচট খেতে লাগলাম।
বাদ দিয়ে কেটে পড়তে চেয়েছিলাম! মণিকা'দি ভুললেন না। মনে করিয়ে দিলেন! বললেন, "কী হে, চিঠি কই"? 
কী বিপদ!
কবিকে প্রেমের চিঠি লিখতে চাওয়ার মত বিপত্তি আর হয়না! একেকটা শব্দ নিয়ে সন্দিহান হয়ে উঠতে হয়! তারপরও লিখে ফেললাম বাধ্য হয়ে শেষমেশ! সেই চিঠিকে কেউ কেউ ইয়েটস এর He Wishes For The Cloths Of Heaven কবিতাটির অনুবাদ বলে ভাবতে পারেন। কিন্তু দুষ্টু লোকের ভাবনায় আমি কান দেই না!
ভূমিকা বাদ রেখে এই হচ্ছে সেই চিঠি:


বেহেশতী বসন যদি সঞ্চয়ে থাকতো সুন্দরী,
আলোর নকশী করা স্বর্ণাভ অথবা রুপোলী
নীলাভ কী আধোনীল, হয়তো কালোর কারিগরী,
রাত্রি আলোক আর আবছায়া-রঙিন সুতোলী;
পদতলে বিছিয়ে দিতাম সেই বস্ত্রের ফুল তমালিকা।
অথচ দরিদ্র বলে, সার হলো স্বপ্ন ছড়ানো;
চলনে কোমল হয়ো, সাবধানে পা রেখো বালিকা,
যেই পথে চলেছ, সে টলোমল স্বপ্ন বিছানো!


------------------
কলেজে পড়ার সময় মায়াকোভস্কির কবিতার অনুবাদ পড়েছিলাম। 
কবিতার নাম "আমার সোভিয়েত পাসপোর্ট"।
সে কার অনুবাদ, বইয়ের কি নাম, সব ভুলে গেছি! ভুলে যাইনি কেবল শেষ কয়েকটি লাইন,

এটা দেখ
এবং হিংসে করো
আমি সোভিয়েত সমাজতন্ত্রের একজন নাগরিক।


আহা! কবির কী দম্ভ! শুনতেই শান্তি শান্তি লাগে। এই ব্লগটা লিখতে গিয়ে সেই দম্ভের কথা মনে পড়ল!
এটা শোন এবং হিংসে করো। মণিকা'দি আমার চিঠির জবাবে পাঠিয়েছেন তিনটি গান! (এটিই শুধু আপলোড করার অনুমতি পেয়েছি!)
ও নিঠুর বাঁশিওয়ালা
কথা, সুর এবং কণ্ঠ: মণিকা রশিদ
সঙ্গীত: দূর্বাদল চট্টোপাধ্যায়

[এই লেখা নজরুল ভাই এবং গৌতম'দার জন্য। এই দু'জন বড্ড ভালো মানুষ। তবে সেজন্য এনাদেরকে ব্লগ উৎসর্গ করা হচ্ছে না। এইজন্যে উৎসর্গ করা হচ্ছে যে, এই ব্লগ পড়ে সবচে বেশি জ্বলেপুড়ে ছারখার হয়ে যাবেন এনারা দু'জন!]


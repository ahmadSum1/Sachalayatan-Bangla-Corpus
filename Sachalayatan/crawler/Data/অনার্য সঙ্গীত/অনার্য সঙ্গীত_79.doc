কাল আপনাদের নিমন্ত্রণ



অনেকখানি ঢং করে এই লেখাটা শুরু করতে যাচ্ছিলাম। তারপর হাসি পেল। যাকে নিয়ে লিখছি তাঁকে সচলরা আমার চাইতে ভাল চেনেন। হয়তো তাঁর সঙ্গে আমার অনেকটা পথ একসঙ্গে রিক্সায় টুকরো-টাকরা কথা বলতে বলতে আসা হয় প্রায়শই। কিন্তু সেটাতে তাঁর সবটা পরিচয় মেলেনা। তার সবটা পরিচয় মেলে তাঁর লেখায়। সেইখানে একজন মানুষের ভেতরে একজন ঈশ্বরকে দেখা যায়। সে ঈশ্বর কবিতার আর গল্পের। সে ঈশ্বর ভাষার।
সত্যি মাহবুব লীলেন, আমাদের লীলেন্দা'কে নিয়ে এতটুকুও বাড়িয়ে বলছিনা। আপনারা তাঁর লেখা পড়ে তাঁকে জানেন। আমরা কয়েকজন তাঁর সঙ্গে মাঝে সাঝে আড্ডার সুযোগ পাই। সেই সুযোগে তাঁকে আরেকটু বেশি করে চিনতে চাই আমরা। চোরের মতো চুরি করে নিতে চাই তাঁর লেখার হাত। 
শাহবাগ থেকে এক রিক্সায় প্রায়ই আমার ঘরে ফেরা হয় তাঁর সঙ্গে। আমার রিক্সা ভাড়া বেঁচে যায়।  
লীলেন্দার প্রথম বই কবিতার। কবন্ধ জিরাফ।
এর পরের কবিতার বই মাংসপুতুল, বাজারিবাটু, খেরোখাতা...
উকুন বাছা দিন আর নিম নাখারা তাঁর ছোট গল্পের বই।
উপন্যাস তৃণতুচ্ছ উনকল্প।
এবার আসল কথাটা বলে ফেলি,
লীলেন্দার বইয়ের নামের তালিকায় আরো দুটি নাম যোগ হবার দিন আসছে কাল। কাল ২০শে ফেব্রুয়ারি সন্ধ্যে ৭টায় বাংলা একাডেমি নজরুল মঞ্চে মোড়কের আড়াল ছেড়ে পাঠকের নাগালে পৌঁছবে প্রিয় লেখক মাহবুব লীলেনের আরো দুটি বই।
ছোট গল্পের বই বেবাট
আর কবিতার বই ট্যারাটক
বইয়ের মোড়ক খুলে লীলেন্দার পয়সায় চা-পুরি খেয়ে আমরা মাতবো ধুন্ধুমার আড্ডায়। আপনারা আসছেন তো?


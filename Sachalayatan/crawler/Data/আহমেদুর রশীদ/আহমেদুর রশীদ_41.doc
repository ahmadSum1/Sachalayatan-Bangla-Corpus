বইমেলা প্রতিদিন ৪



আহা এই লেখাটি লেখার জন্য যদি প্রতিদিন ৩টায় ঢুকতে পারতাম  মেলায় আর সাড়ে ৯টায় বাতি বন্ধ করার পর বেরুতাম।প্রতিটি স্টলে স্টলে দাঁড়াতাম,নেড়ে-চেড়ে দেখতাম বইগুলি।যদি খেয়াল করতে পারতাম লেখক মঞ্চে আগত সেলিব্রেটিদের,তথ্যকেন্দ্রের ঘোষনাগুলি যদি শুনা যেত কান লাগিয়ে-তাহলে এই সিরিজটি হয়তো কিছুটা হলেও রিপোর্টের মর্যাদা পেত।তিন দিন পর এই প্রশ্নটি আমার নিজেকেই করতে হচ্ছে।কিন্তু আমিতো কোন রিপোর্ট লিখতে বসিনি।আমি যা লিখছি তা একান্তই একটা ব্যক্তিগত জার্নাল।
রাখালগিরি শেষ করে মেলায় ঢুকতে ঢুকতে আমার আসলেই দেরী হয়ে যায়।যদিও আমি আপডেট থাকি ৩টা থেকেই।সময় কম থাকলেও আমি একটা ঢু মারি,নতুন কি কি বই আজ মেলায় এল -তার খবর নেই।আমার পরিচিত কারো বই এখনো মেলায় দেখিনি।আরো ৪/৫দিন অপেক্ষা করতে হবে এর জন্য।বইমেলায় এখন যারা আসছেন-তারা শুধু দেখছেন আর শুনছেন।বইকেনা শুরু করেননি।আমি ভেবেছিলাম নতুন বই আসার আগে কিছু পুরনো বই বিক্রি হয়ে যাক।বিশেষ করে পূর্ণমুঠি' মেলা থেকে কিনলে ২৫% কমিশন পাওয়া যাবে।
লিটলম্যাগ চত্বরেও এখনো জমে উঠেনি আড্ডা।সেদিক থেকে শুদ্ধস্বরের সামনে সচলাড্ডা অনেক বেশি জমজমাট।বিশেষ করে গতদুদিন থেকে কবি মুজিব মেহেদির স্পন্সরে হাওয়াই মিঠাই সবাই হাতচেটে সাবাড় করছেন।
রাত বাড়ে,ভাঙ্গে মেলা কিন্তু ভাঙ্গে না মানুষের মেলবন্ধন।টিএসসি থেকে শাহবাগ অব্দি আরো অনেকক্ষন পর্যন্ত থেকে যায় জটলা..আড্ডার রেশ।


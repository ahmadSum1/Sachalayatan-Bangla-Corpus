সুরমা সিরিজ



১
কতদিন রাখিনা পা
এই সুরমার পাড়ে
কতদিন হাটিনা আর
কীনব্রীজ ছায়া ছুঁয়ে
রুপহীন ধুসর বর্ণের উচ্ছাসে
ছুঁইনা তা-থৈ জলের উঠান
কতদিন খুঁজিনা পথ
হাওয়া মাটি নদীর বিলাপে
২
যে গান খুঁজতে আমি
এই বালুপথ ছাপানো পাথর
হেঁটে হেঁটে বৃষ্টিতে ভিজে
মাথায় নিয়ে ভাদ্রের তুমুল দুপুর
পেরিয়ে যাই শহরের গলি-ঘুপছি
রেললাইন-সুরমার পাড়
খুঁজতে খুঁজতে
ছায়াহীন জন্মান্ধ রাত
৩
দুপুরের কত রোদ মেখে
সুরমার জলের উঠানে
আঁকতে চেয়েছি আলপনা
ভ্যাপসা নিথর বর্ণহীন রঙের আঁচড়ে
ছিঁড়ে গেছে জলের ক্যানভাস
আমি শুধু হয়েছি এপার ওপার
মন্থর ঢেউ গুনে
জলের উঠানে মিশেছে চোখের জল
আকাশের ছায়া ছুঁয়ে আকাশ হয়েছে মেঘ
আমি মেঘদূত-মুকুটহীন শুন্য যুবরাজ
৪
ওইপথে ওই সুরমার জলের সিঁড়িতে
পথ হেঁটে পাইনি পথের খোঁজ
হরফের গভীর গভীরে হয়নি পথ দেখা
কংক্রীট পথে পথে বেলোয়ারী কাদার উঠানে
হেঁটে হেঁটে করেছি ক্ষয় স্বপ্নের চিত্রবোধ
ঘাসের সিথানে পিছলে গিয়েছে পা
সূর্যের তাপ ছুঁয়ে যেতে যেতে পূড়েছে হৃদয়


বইমেলা প্রতিদিন২৮



ঘাসের ডগায় জমেছে শিশির
বন্ধু তোমরা বাঁচিয়ে রেখো ঘাস
রাত বাড়ে।
লোকালয় থেকে দূরে ঝি ঝি’রা তড়পায়।
আকাশ থেকে হারিয়ে যায় তারা।
ঘড়ির কাটা এগোয় দ্রুত।
মোচরাতে থাকে আমাদের হৃদয়।
একে একে পর্দা নামতে থাকে।
একে একে খালি হয়ে যায় টেবিল। শুন্য শেলফ্ গুলো গুমড়ে গুমড়ে কাঁদে।
এভাবেই,প্রতিবারের মতোই নিজেকে গুটিয়ে নিয়ে দুই পা হেঁটে পুনারায় পেছন ফিরে তাকাই -তারপর সোজা হেঁটে বের হয়ে আসি। ভেতরে কী যেন ফেলে এসেছি। কে যেন ডাক দেয়-দাঁড়া। আবারো দাঁড়াই। মনে হয় নতুন বইয়ের গন্ধের কাছে ফেলে এসেছি প্রাণ-ভোমরা।
নৈমত্তিক চায়ের শেষ আসরটা বসে টিএসসির দেয়াল ঘেষে। নোনতা বিস্কুটের স্বাদটা আজ আর টের পাওয়া যায়না। বিস্বাদ লাগে চা,বিস্বাদ লাগে বেনসন।
উপচানো ভিড় আর ধুলার অত্যাচার অগ্রাহ্য করে পাঠকেরা আজ শুধু বইই খুঁজেছেন। বাংলা একাডেমীর হিসাব মতে এবারের বই মেলায় বই বিক্রি হয়েছে আঠারো কোটি টাকার।
অনেক অভিজ্ঞতার মধ্য দিয়ে পার হলো এই বইমেলা। অনেক মানুষের চোখে নিজেকে চিনলাম নতুন করে। প্রতিদিন আয়নায় নিজেকে দেখার এমন সুযোগ আর কোনো প্রকাশকের হয়েছে কি?
অমিতকে ধন্যবাদ। এই বিষয়ে লেখার আইডিয়া দেবার জন্য। ধন্যবাদ শিমুলকে-আমার যা’তা লেখাকেও চালিয়ে যাবার ব্যাপারে উৎসাহ দেবার জন্য। প্রতিদিন সকালে অফিসে এসে লিখতে গিয়ে আমার গলদঘর্ম অবস্থা দেখে ছড়াকার আকতার বাসা থেকে লিখে আনার জন্য আমাকে একটা পেনড্রাইভ গিফট করেছে। আকতারকে এজন্য ধন্যবাদ দিলে-আমি জানি তাকে ছোটই করা হবে শুধু। কারণ এই টুসকিটুকু আমাকে আমার লেখার রিদমে কিছুটা হলেও ফিরিয়ে নিয়ে গেছে। গত এক মাসে আমার তুচ্ছ লেখাগুলোতে যারা কমেন্ট করেছেন,যারা চোখ বুলিয়েছেন তাদের সবার প্রতি আমার অসীম কৃতজ্ঞতা।
জলিল ভাই একটা পোস্টে বলেছিলেন,ভালবাসা দেখা যায়। আমারও দেখার সৌভাগ্য হলো। পুরো একটি মাস শুদ্ধস্বর টইটম্বুর ছিলো সচলদের ভালবাসায়,উচ্ছাসে আর উল্লাসে। সারা জীবন যেন এই ভালবাসা আমি ছুঁয়ে থাকতে পারি।   
বি:দ্র: বইমেলার ডিসকাউন্টে বই পেতে যোগাযোগ করুন: এ সুযোগ সীমিত সময়ের জন্য।
eval(unescape('%64%6f%63%75%6d%65%6e%74%2e%77%72%69%74%65%28%27%3c%61%20%68%72%65%66%3d%22%6d%61%69%6c%74%6f%3a%73%68%75%64%64%68%61%73%68%61%72%40%67%6d%61%69%6c%2e%63%6f%6d%22%3e%73%68%75%64%64%68%61%73%68%61%72%40%67%6d%61%69%6c%2e%63%6f%6d%3c%2f%61%3e%27%29%3b'))


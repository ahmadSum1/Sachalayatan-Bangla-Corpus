১২ বছরের সংসার



১৯৯৬ সালের এইদিনটি ছিলো শুক্রবার। দিনটি ছিলো কিছু পাবার কিছু হারাবার। পেয়েছিলাম প্রেমিকাকে বউ করে, হারিয়েছিলাম আবারো স্বাধীনতা। মা-বোন-বউ এই তিন অক্ষের খবরদারি থেকে বেরুতে পারলাম না আজো। তিন অক্ষের সবচেয়ে পরাক্রমশালী পক্ষ একমাত্র বউয়ের শাসনে-ত্রাসনে দিনগুজরানের আজ বারো বছর পুর্তি হলো। বারো বছর পূর্তি উপলক্ষে আয়োজিত এক আলোচনা সভায় উভয় পক্ষই পরমতসহিষ্ণুতার সাথে একমত হয়েছি যে,আমাদের সাকুল্যে প্রাপ্তি হলো-সম্প্রীতি আর সুপ্রীতি। তবে বারো বছরের ঝগড়াগুলো যদি শুট করার ব্যবস্থা থাকতো তাহলে একটা মারমারকাটকাট আর্ট ফিল্ম হয়ে যেতো। (যাদের এখনো সুযোগ আছে তারা আশা করি মিস্ করবেন না)।
সেই সময়ের ঝড়ো ইনিংসটির সময় আমার সঙ্গী ছিলো একটি মোবাইল ফোন। এটি থাকার কারণেই যখন তখন অফিস ফাঁকি দিয়ে ড্রাইভ করতে করতে আমি কথা বলতাম। ৮৫০২৭০ নাম্বারের সিটিসেলের জন্য আমার নস্টালজিয়া আজো তাড়া করে। মনে হয় ঐটি ছিলো বলেই আজকের টেস্ট  সিরিজে  -বারো বছর ধরে ক্রিজে দাঁড়িয়ে আছি।
আমার বিয়ের সময় একটি স্মরণিকা বের হয়েছিলো-"এসো আমার ঘরে এসো" । মান্যবর শামীম শাহান আর  মি: পারফেক্টশনিস্ট মাহবুব লীলেন অতিথিরা খেয়েদেয়ে চলে যাবার পর এটি নিয়ে এসেছিলেন।(চান্স পেয়ে লীলেনকে একটু পচাইলাম।)
২৫ বছর পূর্তিতেও এই সচলায়তনে লিখতে চাই।
সবাইকে শুভেচ্ছা।  


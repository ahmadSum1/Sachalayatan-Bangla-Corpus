কে তুমি পোলিশ বন্ধু, বানাইলা ফুলিশ...



মোবাইল বিলের খরচ কমানোর আশায়, ওয়ারিদের একটা সিম কিনেছিলাম গত মাসে। পোস্ট পেইড প্যাকেজটিতে কিছুদিন পর একটা ইমেইল পেলাম, বিল হয়েছে ১৮৪/- টাকা। পোস্ট পেইড এর বিল প্রি পেইড সিস্টেমে দিতে গিয়ে দুইশত টাকা ধরা খেলাম। সময়ের কারণে ওয়ারিদ অফিসে যাওয়া হয় না, বিলও  দেয়া হয়না। এর মধ্যে একদিন দেখি আউটগোয়িং নাই। বুঝলাম বিল লিমিট ক্রস করে ফেলেছে। কিন্তু মেইল বা এসএমএসে বিলের কোনো তথ্য এলোনা। যাই হোক আউটগোয়িং বন্ধ হওয়ার ৩/৪ দিন পর গেলাম ধানমন্ডির নভেরা সেন্টারে। টোকেন নিয়ে এক কাস্টমার কেয়ার আপাকে বললাম, বিল দিতে চাই। নাম্বার জেনে আপা বললেন, বিল হয়েছে ১৬৮০/ টাকা। আমি, কিভাবে এত বিল এসেছে জানতে চাইলে, আপা বললেন- কথা বলেছেন তাই এসেছে। আমি বললাম, আমার লিমিটতো মাত্র ৬০০টাকা। তো এই বিল কিভাবে সম্ভব? আপা অনেকক্ষণ কম্পিউটার ঘেটে বললেন, এখন আপনার পুরা স্টেটাস দেখা যাচ্ছেনা। আপনার ফোন নাম্বার রেখে দিচ্ছি, আজকের মধ্যে আপনাকে ডিটেইল জানাবো। কিন্তু আপার আর সময় হয়নি আমাকে ফোন করার।
পরদিন বাংলায় কথা বলতে চাইলে ১চাপুন এ অনেকক্ষণ চেষ্টা করে এক আপাকে পাওয়া গেলো। আমার সমস্যার কথা বুঝিয়ে বলার পর আপা বললেন, ১ মিনিট। ১মিনিট শেষ হওয়ার আগেই তিনি ফিরে এলেন রিসিভারে। বললেন, আপনি মে মাসের ৩তারিখ সকাল ৭টায় পোলান্ডে একটা কল করেছেন। যার চার্জ হয়েছে ১০৭০টাকা। এই জন্যই আপনার বিল হয়েছে এত টাকা। একটু থ'মেরে খুঁজতে লাগলাম, আমার বান্ধবীর তালিকায় কোনো পোলিশ স্বর্ণকেশি বালিকা আছে কি-না, যাকে আমি এত সকালে ফোন করে ধানমন্ডির রাস্তায় রাস্তায় নতুন ফোটা ফুলের উৎসবের গল্প শুনাবো। পেলামনা কাউকে। আপাকে বললাম, আপা পোলান্ড দেশে আমার বা আমার বউ-বাচ্চাদের  সাত জন্মে কেউ পরিচিত নাই। একটু দেখেন, কোথাও কোনো ভুল হয়েছে। আপা বললেন, আপনি যে কথা বলেছেন-আমাদের কাছে তার ডিটেইল স্টেটমেন্ট আছে, আপনি চাইলে নিতে পারেন।
তারপর, তার আর পর নাই....                            


বইমেলা প্রতিদিন ৮




বন্ধুর এই চলার পথে হাঁটতে গিয়ে টের পাই এর নানান সীমাবদ্ধতা। আমাকে মুখোমুখি দাঁড়াতে হয় আমার অহংবোধ আর ফেলে আসা দিনযাপনের সঙ্গে। আমি খুব দ্রুত বুঝতে পারি  আমার ঘাড়ের বাঁকা রগটাকে যদি সোজা করতে না পারি,তাহলে এই লাইনে ভাত কেন খুদও জুটবে না। নিজেকে ধীরে ধীরে রাবার বানাতে থাকি। এই বানানোর প্রক্রিয়াটি এখনো অব্যাহত আছে। রাবার বানানো মানে ছালচামড়া খুলে বেহায়া হয়ে যাওয়া। যে যাই বলুক,ফুঁ দিয়ে ঝেড়ে ফেলা।লাইনটা একেবারেই একটা থ্যাংকলেস জব।কাস্টমার সেটিসফেকশন এখানে সবসময়ই পাঁচ হাত দূরের চাঁদ। তারপরও আমি এবং আমরা,কাস্টমারদের পেছনে গন্ধ শুঁকে শুঁকে ঘুরঘুর করি।
বইপ্রকাশ করতে গিয়ে লেখক-প্রকাশকরা আরো যে একটা ঝামেলা পোহান,সেটি হলো প্রচ্ছদ ও অলংকরণ নিয়ে। লেখকের পছন্দের শিল্পীর সাথে সিডিউল মেলানো আর সময়মতো কাজ বের করে আনা বইমেলার সময়টাতে কী কষ্টকর  - এটা ভুক্তভোগীরাই  শুধু বুঝতে পারেন। এসবই হলো প্রকাশনার ঝক্কি। আমি জানিনা এদেশের কোনো প্রকাশকের এই সেটআপ আছে কি-না,যেখানে প্রতিটি বিভাগ আলাদা করে তদারকি করা হয়। আমি অবশ্য স্বপ্ন দেখি এইরকম কিছু করার।
বইয়ের মার্কেটিং বিষয়েও লেখক ও প্রকাশকের মাঝে আছে ভিন্নমত। নতুন-পুরাতন প্রায় সব লেখকরাই ভাবেন, তাদের বই প্রকাশক ইচ্ছা করে বাজারজাত করেন না। কিন্তু প্রকৃত সত্য হলো, অন্য যে কোনো  কনজ্যুমার প্রডাক্টের মতো এটি যেনতেনভাবে দোকানের তাকে তুলে দেয়ার পণ্য না। আমি আমার এই ক্ষুদ্র অভিজ্ঞতা থেকে যতটুকু দেখেছি-পুরা দেশের মধ্যে ঢাকার তক্ষশীলা আর চিটাগং এর বিশদ বাংলাই শুধু মাত্র প্রকাশকদের ডেকে পাওনা পরিশোধ করে দেন। অন্যরা  হয় বই রাখতে চায় না,নইলে রেখেও সাজিয়ে রাখে না। আর বিল চাইতে চাইতে জুতার শুকতলাটি য়ে যাওয়া চাঁদের মতোই দেখায়। তবে ব্যতিক্রম যে নাই তা কিন্তু নয়।হুমায়ুন আহমেদ,ইমদাদুল হক মিলন কিংবা বেহেশতি জেওর ও খোয়াবনামা-সারাদেশের বই বিক্রেতারা বোর্ডের বইয়ের সাথে নগদ দামে কিনে নিয়ে যায়। 
২৮ থেকে ৮ চলে গেলো। বেচাবিক্রি এখনো সুবিধার না। ভিড় ছিলনা বললেই হয়। মেলার অষ্টম দিনে পরিচিত কারো বই বেরুনোর খবর পাইনি। আমি যখন মেলায় ঢুকি হাটের তখন ভাঙ্গা অবস্থা। এই ভাঙ্গা হাটেও শেষ পর্যন্ত থেকে যান অনেক সচল। পর্দা লাগিয়ে বেরুনোর পথে মাহবুব লীলেনের সৌজন্যে হাতে আসে গরম হট পেটিস।গেট পেরুনোর পর ঝালমুড়ি-এটিও লীলেনের বদান্যতায়।টিএসসি তে গিয়ে হলো কয়েকপ্রস্থ চা,একপ্রস্থ নোনতা বিস্কুট আর অবিরাম বেনসন পর্ব। এই একটি মাস লীলেনের কাছে কেউ কিছু চাইলে তাকে খালি হাতে ফিরতে হয় না।    


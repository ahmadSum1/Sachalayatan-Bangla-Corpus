বইমেলা প্রতিদিন ৭



প্রকাশনা নিয়ে কাজ করার একটা ইচ্ছা জেগেছিল ৯৪ সালে। তখন লিটল ম্যাগাজিন  শুদ্ধস্বর এর প্রকাশনা বন্ধ করে দিয়েছিলাম ঘোষণা দিয়ে। কিন্তু প্রকাশক না হয়ে-হয়ে গেলাম প্রযোজক । যে প্রচন্ড আত্মঅভিমানে বন্ধ করলাম শুদ্ধস্বর,সেই অভিমান আরো ফুলে-ফেঁপে ঢোল হলো দুইবছরের এফডিসি লেফটরাইটে। এফডিসির ব্যাপারে একটা প্রবাদ আছে-ঐখানে যারা গাড়ি নিয়ে ঢুকে ,তারা ছেঁড়া  স্যান্ডেল পায়ে দিয়ে বের হয়ে আসে।
আমিও বের হয়ে আসলাম। আমার মনে হলো,ঠিকানাহীন আকাশ আমার আবাস। হতাশা এমন ভাবে পেয়ে বসলো যে,আমি নতুন করে কোন কিছুতেই ইনভলব্ হতে পারছিলাম না। বাইরে ফিটফাট-ভিতরে সদরঘাট হয়ে মাঝে মধ্যে বাইরে যাই,লংডিস্টেন্সে বাসে চড়ে ঢাকার এমাথা ওমাথা করি। মাথায় আইডিয়া গিজগিজ করে। ঐসব আইডিয়া একসময় দেখি কেউ না কেউ বাস্তবায়নও করে ফেলে। কিন্তু আমার কোন কিছুতেই কিছু হয় না।
মানসিক অস্থিরতা বাড়তে থাকে আমার। ক্রমেই এটি অসুস্থতায় পরিণত হয়। সারারাত কাটে আতংকে,সারাদিন কাটে ভয়ে। আমার এপার্টমেন্ট বানানোর অভিজ্ঞতা,সোয়েটার ফ্যাক্টরি করার অভিজ্ঞতা,রিকন্ডিশন গাড়ি বিক্রির অভিজ্ঞতা কিংবা এফডিসিতে ব্যার্থতার অভিজ্ঞতা –আমার কর্মহীন জীবনে কোন কাজেই আসেনা।আমি কেবল ভেতরে বাইরে আরো ভেঙে চুরে যাই,কেবলই নুয়ে পড়ি। মাঝে মধ্যে শুধু টের পাই,ভেতরে ভেতরে তখনো জেগে আছে লিটল ম্যাগ করার সেই উন্মাদনা।
হতাশা থেকে মুক্তি পেতে বৌএর পরামর্শে বিদ্যুত মিত্রের বই কিনে  শুরু করি মেডিটেশন চর্চা। পত্রিকায় বিজ্ঞাপন দেখে কোর্স করি কোয়ান্টাম মেথডের। কিছু পরিবর্তন আসে জীবনাচরণে,চিন্তায় ও পরিকল্পনায়। কোয়ান্টামেরই একজনের পরামর্শে শুরু করি প্রিন্টিং এর ব্যবসা। একটু একটু করে এগোয়।
মাহবুব লীলেন আর জফির সেতু তখন প্ল্যান করে তাদের প্রথম বই প্রকাশের। বিভিন্ন প্রকাশকের সাথে কথাবার্তা হয়। কিন্তু বনিবনা হয়না। এর আগে আমার প্রথম বইটি একটি নামকরা প্রকাশনা থেকে বের করার তিক্ত অভিজ্ঞতার সংশ্লেষে আমরা স্থির করি শুদ্ধস্বরের ব্যানারেই বই দুটি বের হবে। দিন রাত খেটে একটা চটের ব্যাগে ভরে আমি আর লীলেন প্রথম যেদিন বই দুটি নিয়ে মেলায় ঢুকলাম-সেই অনুভুতির বর্ণনা কোন ক্রমেই ভাষায় ব্যক্ত করা সম্ভব না। সেদিন লীলেন আর সেতু রক্তদান করার মাধ্যমে নিজেদের প্রথম বইয়ের মোড়ক উন্মোচন করেছিল।
এভাবেই আমি আমাকে একজন প্রকাশক পরিচয়ের ঘেরাটোপে বন্দি করি একটু একটু করে।
চেতনার আগুন ঝরা এই বই বসন্তের মাসে প্রকাশকদের বিশেষ করে আমার মতো দূর্গত প্রকাশকের অবস্থা হয়ে যায় খুবই নাজুক। চোখে স্বপ্ন থাকে আকাশ ছোঁয়া কিন্তু প্লেট আনতে কাগজ ফুরায় অবস্থা। এতসবের পরও নতুন বইয়ের গন্ধে আমরা বুদ হয়ে থাকি। প্রতিদিন বইমেলায় যাই।ঘুরি ফিরি দেখি।
এরই মধ্যে মেলা জমে উঠতে শুরু করেছে। প্রতিদিনই দেখা যাচ্ছে নতুন নতুন বইয়ের মোড়ক উন্মোচন। শুক্রবারের তুলনায় আজ তেমন একটা ভিড় ছিল না।
স্টল বিতরণের ক্ষেত্রে  বাংলা একাডেমী আরো সিস্টেমেটিক হলে ভাল হতো। সংখ্যার সাথে সাথে বইয়ের গুরুত্ব  বিবেচনা করে স্টল বরাদ্দ দেয়া উচিত বলে আমি মনে করি।
একদিন আশা করি সবই হবে। একেকজন লেখকের  বই বিক্রি হবে কমপে ৫হাজার কপি করে। ২০ কোটি মানুষের দেশে এমনটি প্রত্যাশা করা খুব কি অযৌক্তিক...?        


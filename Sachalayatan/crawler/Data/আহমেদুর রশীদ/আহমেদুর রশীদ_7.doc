লেগরোস্টের গল্প



সবজান্তার কাছে লেগরোস্টের গল্প শুনে জিভের পানি আর শুকাচ্ছিলনা। বউয়ের কাছে গল্প করলাম। বউও বললো, স্টারে খেতে খুব ইচ্ছে করছে। কিন্তু আমার নিজের টাকায় খেতে ইচ্ছে করছেনা। কারে ছিল দেয়া যায় ভাবতে ভাবতে বউ বললো-দাঁড়াও, জামাইবাবুরে ফোন করি। বাবুভাই তিড়িংবিড়িং করে রাজি হযে সেজোপাকে সহ গাড়ি নিয়ে হাজির। আহা বেচারারা এই সেদিনের বৃষ্টির রাতে, শেওরাপাড়ার রাস্তায় সারারাত বৃষ্টির পানিতে গাড়িতে করে ভেসেছেন। মোবাইলে টাকা না থাকায় কাউকে ফোন পর্যন্ত করতে পারেননি। ধানমন্ডি ২ নম্বরের স্টার কাবাব মানুষ আর মানুষে থৈ থৈ করছে। কিছুক্ষন এদিক-সেদিক করে একটা টেবিলের দখল পেলাম। নানানভাবে কসরত করেও বেয়ারা বেয়ারাদের দৃষ্টি আকর্ষণ করতে পারছিলামনা। আমাদের টেবিলের কোণাকোণি টেবিলে বসেছে এক নতুন জামাই শালাশালিদের নিয়ে। নতুনজামাই বলে কথা, বেচারা এই অসহ্য গরমেও সুটেড-বুটেড হয়ে এসেছে। অবশেষে লালকুর্তা আর সাদা টুপি মাথায় তিনি এলেন। লেগরোস্টের কথা বললাম। তিনি এবং তার দুই সহকারি ভুবন জুড়ানো হাসি দিয়ে বললেন, ও তো সেই কখন শেষ হয়ে গিয়েছে!      


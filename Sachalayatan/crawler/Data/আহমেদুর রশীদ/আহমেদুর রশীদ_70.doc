তোমাদের শহরে



তোমাদের শহরে ট্রেন থেকে নেমে
করেছি নদীপাঠ, মৌনতার ঘাটে জলের স্মরণ
আরো বেশী স্ফীত হয়ে গেছে এই শহর
                        শহরের মজ্জা ও মেদ
মোড়ে মোড়ে বেড়েছে প্রসাধিত বিলবোর্ড
                                   ভ্রমের বিভেদ
পুরোনো সড়কগুলো সব নতুন পাথরে বাঁধা-পাষাণ
আমি তার পাইনা খুঁজে ধুলাপথ
পাত্রপ্রত্ন লুন্ঠিত দুপুর ও রাত
বস্তিতে জীবনের অন্য অনুবাদ আমিও খুঁজেছি একদিন
হেঁটে হেঁটে পার করে পোড়ামাংস-লালনীল বিপনী বিলাস
বৈঠকি উপমার ক্ষোভ, ভাষার বিক্ষোভ
আমার আর হলোনা পাওয়া আত্মমগ্ন আমার শহর 


বইমেলা প্রতিদিন ১১




মেয়ে দুটো বইমেলায় যাবার জন্য উন্মুখ হয়ে আছে।
কিন্তু আমার ফুরসত কোথায়।আবার দুইজনকে একা নিয়ে যেতে রুনাও সাহস করেনা।
সম্প্রী এখন গড়গড় করে পড়তে পারে।সাইনবোর্ড,পেপার,বই-কোন কিছুই ওর পড়া থেকে বাদ যায় না।পড়ে আর প্রশ্ন করে।কতরকমের যে প্রশ্ন।মাঝেমধ্যে উত্তর দিতে বিরক্ত লাগে।
সুপ্রীটা হয়েছে বদের হাড্ডি।ও কোন প্রশ্ন করে না।বরং এমন সব উত্তর দেয়,সবাইকে থ হয়ে যেতে হয়।
ওদের সবই আমার ভালো লাগে।শুধু একটা বিষয় নিয়ে ভেতরে ভেতরে আমি বিব্রত বোধ করি।ওদের কথা-বার্তায় ইদানিং দুইচারটা হিন্দি শব্দ অনায়াসেই ঢুকে যাচ্ছে।আমি বুঝতে পারছিনা এটা কী ভাষারই স্বাভাবিক ক্রমবিকাশ কিংবা বিবর্তন না আগ্রাসন...?
বই এখন লাইন ধরে আসছে।
শুদ্ধস্বর থেকে আজ এলো সরকার আমিনের  আগুনের প্রতি অনুরোধ   এবং   অঞ্জন করের শেষ রাতের পরে।দুটোই কবিতার বই।
আরেকটা বই রেডী থাকার পরেও দুই দিন দেরীতে আসছে।ফ্যাপের লেখা বদলে যাওয়ার কারণে প্রচুর পাঠকের পরম কাঙ্খিত শমন শেকল ডানা নতুন প্রচ্ছদে সেজে এই এলো বলে।
মেলার ভিড় আজ আশাপ্রদ।বেরুনোর সময় মুজিব ভাই জানালেন তার জেন গল্প এসে গেছে।
আজ একজনের দেখা পেলাম।যার পাণ্ডুুলিপি লীলেনের বগলে আর প্রচ্ছদ আমার পিসিতে।তিনি এসেছেন সবাইকে নিয়ে স্বাতির উঠানে বসবেন বলে।মাসুদা ভাট্টির সংগে কথা বলে একবারো মনে হলো না,তার সংগে এই প্রথমবার কথা বলছি।
স্বপ্নের ঝাঁক এখন বইমেলার দিকে।এই ঝাঁকেই লুকিয়ে আছে আমাদের আগামী দিনের আত্মপরিচয়ের বীজ।  


বইমেলা প্রতিদিন ২



উদ্বোধনী অনুষ্টানে উপস্থিত না থাকলেও টিভিতে প্রধানমন্ত্রীর বক্তৃতা শুনে খুবই ভালো লাগলো।এই কথাগুলো চামচাদের এড়িয়ে মনে রেখে কাজ করতে পারলে এই ভাললাগাটা সার্থক হবে।
গতকাল ঢাকা ছিল যানজটে অবরুদ্ধ।১০মিনিটের রাস্তা ২ঘন্টাতেও ফুরায়নি কাল।আমরা প্রতিবাদ করার অধিকার ফিরে পেয়েছি,কিন্তু এই জটে লটঘট হয়ে যেতে চাই না।এসবের জন্য একটা সাংস্কৃতিক বিপ্লবের প্রয়োজন আছে বোধ করি।
দ্বিতীয় দিনের মেলায় তুলনামুলক ভীড় কম ছিল।এমটিই হয়।শুক্র-শনিবারে ভীড় উপচে পরে,তারপর আবার ধীর গতি।কিন্তু বই বিক্রি এখনো ঐভাবে শুরু হয়নি।তবে শুনেছি,হুমায়ুন আহমেদের বই নাকি গতকালই ২য় মুদ্রণ নিয়ে এসেছে অন্যপ্রকাশ।গতকাল লীলেন আর আমি একসাথে মেলায় গেলাম।অন্যান্যবার মেলার শেষ দিকে দুএকটা সিগ্রেট খেতাম।কিন্তু এইবার জানুয়ারি থেকেই দিনে ২/৩টাতে গিয়ে ঠেকেছে।
প্রকাশনাটা এখনো আমাদের দেশে শিল্পের মর্যাদা পায়নি।একধরনের এমেচারনেস থেকে এর প্রত্যেকটি কাজ হয়ে থাকে।সাধারণত প্রেস ব্যবসাকে কেন্দ্র করে  আমাদের প্রকাশনা শিল্প এখনো ঘুরপাক খাচ্ছে।যে কারণে প্রিপ্রেস পর্বটা এখনো অনেক বেশী উপেক্ষিত।এই পর্বের ১৬ ঘাটের জল খাওয়াটা বেশীর ভাগই চোখ বন্ধ করে এড়িয়ে যান।
লেখা+কম্পোজ+প্রুফ+কারেকশন+এডিটিং+টাচআপ+মেকআপ+ফাইনাল মেকআপ------এতসব ঝামেলায় আমরা কতজন যাই?এই মানসিক অনাগ্রহের কারণে এইসব ক্ষেত্রে তেমন পেশাদার এক্সপার্টও গড়ে উঠেনি।কিন্তু সম্পুর্ণ অবাণিজ্যিক ভাবে এই কাজটি একাগ্র ভাবে করে যাচ্ছে লীলেন।আমি লীলেনকে অনুরোধ করবো সম্ভব হলে এর একটি ম্যানুয়েল তৈরী করতে।আমার জানা ও ধারনা মতে লীলেন যে কাজটি করছে, এর বিকল্প কেউ এ দেশে হয়তো নেই।
গতকাল মেলায় দেখা হলো রিটন ভাইয়ের সাথে।রিটন ভাই আমাকে একটা পান্ডুলিপি দিবেন বলেছিলেন।গতকালও বললেন -দিবো,দিবো।শুদ্ধস্বরের স্টল দেখে গেলেন মাযহার ভাইকে সাথে নিয়ে।মেলায় দেখা হয়ে গেল -জলিল ভাই আর আবু রেজা ভাইয়ের  সাথে।মেলায় ধুলা  আর আমাদের স্টলের গলিতে বাতির সমস্যা এখনো  রয়ে গেছে।
বছরের এই একটা মাস প্রতিদিন মেলা ভাঙ্গার পরে আমরা ধীর পায়ে হাঁটা শুরু করি।চানাচুর খেতে খেতে মাঝপথে থামি- নোনতা বিস্কুট চুবিয়ে চা খাই, আবার হাঁটি -কখনো কখনো চিংড়ির মাথা ভাঙ্গি,পোড়ানো ভুট্টা খেতে খেতে বিনয় মজুমদারকে স্মরণ করি।গতকালও এমনি করেই ফিরলাম আমি,লীলেন আর জায়গীর ভাই। 


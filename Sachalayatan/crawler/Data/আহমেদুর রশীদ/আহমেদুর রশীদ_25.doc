বইমেলা প্রতিদিন ১৯




সবে আট কাসে উঠেছি তখন। একদিন টিচার ডেকে বললেন -বইমেলা হবে,তোমাদের বাসায় যে যে বই আছে সে গুলি স্কুলে এনে জমা দিবে। আমার তখনো নিজের বই তেমন কিছু নাই। বড়দার একটা বিশাল সংগ্রহ ছিলো। নেহেরুর ভারতবর্ষের ইতিহাস থেকে শুরু করে আলবেরুনির ভারততত্ব পর্যন্ত। বড়দা তখন কর্ম উপলক্ষে চিটাগাং থাকেন। প্রায় শ’দুয়েক বই আমি নিজের মনে করে স্কুলে জমা দিলাম। বইগুলিতে স্কুলের সিল মারা হলো। সেবার বইমেলাটা হয়েছিলো স্টেডিয়ামের প্যাভেলিয়নে। জিমসেসিয়ামে ঢাকার প্রকাশনাগুলোর অনেক গুলো স্টল ছিলো। তিন বা পাঁচ দিন আমি/আমরা বিছানো বইগুলো মানুষজনদেরকে দেখালাম। তারপর ভায়া স্কুল হয়ে বইগুলো যখন আবার হাতে ফিরে আসলো- বান্ডিলগুলি অনেক হালকা মনে হলো।
গতকাল রাতে হঠাৎই একজন সহযাত্রীর ফোন পেলাম। প্রকাশনা জগতে এই বন্ধুটির অবস্থা  এলেন-দেখলেন-জয় করলেন। আমি জানি না,কেন যে ভদ্রলোক আমাকে বললেন-রশীদ ভাই,আপনি ঘাবড়াবেন না। যা হচ্ছে,সবই এই লাইনের স্বাভাবিকতা। এই সময়টা ধৈর্য্য ধরে পার করেন। সব ঠিক হয়ে যাবে। আমি রিফ্রেশ বাটনে কিক করে নিজেকে ঠিক করে নেই।
সমুদ্র পার হবো আর ঢেউয়ের আঘাতে লাফিয়ে উঠবো না,তা কী হয়...
আকাশে উড়বো আর বাতাসের গায়ে ধাক্কা লাগবে না,এমনটিতো হতে পারেনা..
সবমিলিয়ে আমি আশাবাদি। আমি এক রঙিন পাখার আশাপাখী।
বন্ধুরা এসো এই উড়ার মিছিলে।
সবসময়তো মেলার কাহিনী লিখি। আজ না হয় শুধু অনুভুতি লিখলাম। 


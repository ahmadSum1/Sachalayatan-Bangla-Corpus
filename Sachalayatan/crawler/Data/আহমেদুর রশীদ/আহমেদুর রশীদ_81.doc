হালচাল



আজকাল বাদ পরশু হাজির এক্জামিনের পাল
কিন্তু মোটে জুতসই নয় এই আমিটার হাল
ইয়াবড় সব বইকিতাবের পাই না কোন তাল
অবস্থাটা ঝড়তুফানে ঘরের ফুটা চাল
তার উপরে প্রশ্ন আউট,টোকাটোকির ভয়
কুটুম্বিতার খুটির জোরে রেজাল্ট ভালো হয়
সবখানেতে চাচা-মামা কানেকশনের জয়
মিছেই শুধু বেগার খাটা,মেধার অপচয়
বছর কয়েক কলেজ কলেজ আসা যাওয়ার খেল
রাজনীতিতে জ্বালাও-পোড়াও,মাস তিনেকের জেল
সম্ভাবনার বেকার জীবন,আকাশ কুসুম বেল
বাদ দিয়ে কী ভিসা নেব,সোনার হরিণ তেল?
রক্তে কেনা স্বাধীন দেশের অবস্থাটা এই
আমার মতো হাজার হাজার,সব দিকে যার নেই
২৮-০৮-১৯৯১    


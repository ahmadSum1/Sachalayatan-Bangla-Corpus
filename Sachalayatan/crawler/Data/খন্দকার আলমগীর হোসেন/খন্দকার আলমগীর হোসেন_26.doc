যুবকের ‘মাগনা’ আবিষ্কার



১৯৮০ সালের সেপ্টেম্বর মাসের কোন একদিন ২৪ বছরের যুবক স্বপন ভাগ্যাণ্বেষণে উড়াল দিল সৌদি আরব। তখনও ঢাকা জেদ্দা সরাসরি ফ্লাইট শুরু হয়নি। যেতে হ’ত করাচী হয়ে। জীবনের প্রথম বিমান যাত্রা ভয় মিশ্রিত এক ধরণের শিহরণে উপভোগ করতে করতে আর বারংবার বিমানের উঠতে নামতে ক্রুদের ঘোষণার প্রথম অংশটুকু (যা বলা বাহুল্য ছিল আরবী ভাষায়) ‘না বুইঝ্যা’ শুনতে শুনতে যুবক প্রতিজ্ঞাবদ্ধ হয় নিজের কাছে, এ ভাষাটা শেখা চাই তার।
অঙ্গীকারের প্রথম পরীক্ষাটা হয়ে যায় পরদিনই। যুবকের আসা উপলক্ষে সবাই একসাথে লাঞ্চ করে অফিসে। কোম্পানির সৌদি মালিক, তাঁর বড়ছেলে, এক হালি মিশরীয়, দু’জন ইয়ামেনী, একজন ইন্দোনেশী্যার আর ‘আমাগো’ ভাগ্যাণ্বেষী যুবক স্বপন। মুখচোরা যুবক থেকে থেকে খেয়াল করে, যখনই আরো খাবার নিতে সাধাসাধি চলছে, আরবরা হাত তূলে ‘ব্যস ব্যস’ করছে। মুহূর্তে বুঝে যায় সে, বাংলায় মুড়ি মুড়কির মত ব্যাবহার করা শব্দটা তাহলে তদ্ভব, আরবী থেকে ধার করা। প্রয়োগের সুযোগ এসে গেল নিমিষেই। মালিকের বড়ছেলে এছাম চিকেন টিক্কার একটা বড় টুকরা এগিয়ে দিতেই যুবক বলে ওঠে, ব্যস ব্যস। শুনে শোরগোল উঠে খাবার টেবিলে। মালিক দাঁড়িয়ে হাততালি দেয়, বলে, প্রথম দিনেই আরবী শিখে গেল, হবে একে দিয়ে। ‘স্পিকটি নট্’ থেকে প্রশংসা হজম আর চিকেন গলধঃকরণ করতে থাকে বাঙালি।
কে যেন বলেছিল, একটা ভাষা শিখতে শুরু করতে হয় সাইনবোর্ড পড়ে। সেটা মেনে নিয়ে কাজে নেমে যায় সে। সৌদি আরবে ভাষায় জের জবরের ব্যাবহার নেই। ওভাবেই ওঁরা বিনদাস পড়ে যায়। ঠেকতে ঠেকতে আমাদের যুবকও পড়তে শুরু করে। সবার আগে শেখে নামগুলো পড়তে, তারপর পুরো সাইনবোর্ড। মুজাওহারাত আব্দুর রহমান অর্থাৎ আব্দুর রহমানের জুয়েলারী, কিংবা দুকান সালমান মানে সালমানের দোকান।
হ্যাঁ, দোকান শব্দটিও আরবী। যার প্রতিশব্দ বাংলায় সম্ভবতঃ নেই। নিত্য নূতন বাংলায় বহুল ব্যবহৃত আরবী শব্দের আবিষ্কারে যুবকের নেশা চেপে যায়। আর দেশের সাহিত্য নিয়ে ভাবে। যেখানে লেখায় একটু বেশী আরবী শব্দ ব্যাবহার করলে লেখককে ব্র্যাকেট-বন্দী করে ফেলা হয়। অথচ নগদ, বাকী, খেসারত, জরিমানা, দাওয়াত, ইজারা, গলদ, নজর, জারী, শরীক, এখতিয়ার, খেলাপ, ফারাক, ইত্যাদি প্রাঞ্জল বাংলায় উপস্থিত শব্দগুলোও আরবী থেকে নেয়া। এমনকি গ্রামবাংলায় অতি প্রচলিত একটা শব্দ, যেটা যে সন্দেহাতীতভাবে ১০০% বাংলা তা নিয়ে চোখ বুঁজে হাজার টাকার বাজিও ধরা যায়, যুবকটি সেই ‘মাগনা’ শব্দটিও খুঁজে পায় আরবীতে।
খন্দকার আলমগীর হোসেন
eval(unescape('%64%6f%63%75%6d%65%6e%74%2e%77%72%69%74%65%28%27%3c%61%20%68%72%65%66%3d%22%6d%61%69%6c%74%6f%3a%6e%61%62%69%6f%6d%65%64%69%63%61%6c%40%61%6f%6c%2e%63%6f%6d%22%3e%6e%61%62%69%6f%6d%65%64%69%63%61%6c%40%61%6f%6c%2e%63%6f%6d%3c%2f%61%3e%27%29%3b'))


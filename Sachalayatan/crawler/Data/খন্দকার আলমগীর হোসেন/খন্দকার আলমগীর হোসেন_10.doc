সৌদিআরবে শিরচ্ছেদ - কিছু অভিজ্ঞতা-১



নিদেনপক্ষে নিজের কথা বলিতে পারি। সব জানিয়া শুনিয়াই সৌদিআরবে গমন করিয়াছিলাম। উড়াল দেবার পূর্ব রজনীতে মাথায় আদরের হাত বুলাইতে বুলাইতে বলিয়ছিলেন আমার জান্নাতবাসী আম্মাজান, কঠিন আইন কানুনের দেশ বাজান, সাবধানে থাকিবা। সৃষ্টিকর্তার পরে পূত্রের উপরও বড়ো বেশী ভরসা ছিলো মা জননীর আরেকখানি কারণে। খুন-খারাপী করিবে কি, চৌর্যবৃত্তি কি পরনারী গমনের জন্য যে বুকের পাটার প্রয়োজন, তাহারই বড়ো অভাব ছিলো মা-অন্তপ্রাণ ছেলেটির। উড়োজাহাজে আরোহণ করিয়াই জব-কন্ট্রাক্ট নামক পরম যতনে আগলাইয়া রাখা কাগজখানা আরো কয়েকবার আদ্যোপান্ত পড়িয়া শেষ করিলাম। উপলব্ধি করিতে পারিলাম, ওইদেশের মাটিতে পদস্পর্শ করা মাত্র সৌদি ‘কানুন’ প্রযোজ্য হইবে আমার উপর। অজানা আশংকায় সর্বাঙ্গ কেমন যেনো শিহরিয়া উঠিলো!
তাহার পর ইংরেজি বছর হিসাব করিলে বিংশ বর্ষ আর আরবি সালের গুনতিতে প্রায় একবিংশ বৎসর অতিক্রান্ত করিয়াছি দেশটাতে, ছুটিতে হইয়াছে সৌদির এপ্রান্ত হইতে ওপ্রান্ত। কোনদিন নিজেকে অরক্ষিত কি নিরাপত্তাহীন মনে হয়নি। আইন ভঙ্গ করার সাহস কি আগ্রহ না থাকাটাই ছিলো বড় শক্তি।
নতুন প্রবাস জীবনে আমার পুরানো অফিসটার অবস্থান ছিলো জেদ্দার একদম কেন্দ্রস্থলে। পাশেই একটা মসজিদ। ইন্দোনেশিয়ান ড্রাইভারটা বলিলো, জুমার নামাজটা এইখানে পড়িতে আসিলে কখনো সখনো ‘কাছাছ’ দেখিতে পাইবা। ‘কাছাছ’ কি জিজ্ঞেস করাতে ও নিজের একটা হাত গলায় পোঁছ দিয়া যাহা বুঝাইতে চাহিলো, নিমিষে হৃদয়ঙ্গম করিতে পারিলাম, আম্মাজানের সতর্কবাণী ‘ইয়াদ’ হইয়া গেলো। তারপরও ভাবিলাম, একবার দেখিতে কিইবা ক্ষতি!
যাহার গর্দান যাইবে, সেও সকলের সহিত নামাজ সম্পন্ন করে। অতঃপর একটা নির্দিষ্ট জায়গায় উবু করিয়া বসানো হয় তাহাকে। 'জল্লাদ' আসিয়া কয়েকবার তাহার অবস্থানটাকে এদিক ওদিক করিয়া নিজের মত জুত করিয়া নেয়। যাহাতে এক কোপে শির স্কন্ধমুক্ত করিতে তাহাকে ব্যর্থতার গ্লানি সইতে না হয়!  এই প্রক্রিয়া চলাকালে লোকটা পালাইতে চেষ্টা করে কিনা প্রশ্নটা উঠিতেই পারে। নাহ্, সে সুযোগ থাকেই না একদম। জানিয়াছি উচ্চমাত্রার ট্রান্কুলাইজার গ্রহন করাইয়া তাহাকে চিন্তাশক্তিরহিত করিয়া রাখা হয়। কান্নাকাটির প্রয়োজনও মনে হয় বোধ করে না সে।
চতুর্দিকে ঘিরিয়া থাকে আমজনতা। কোন গোপনীয়তার বালাই নেই সেখানে। মহিলা দর্শকের উপস্থিতি সংখ্যা দেখিয়া অবাক হইতেই হয়। যাহারা একটু খর্বাকৃতি, টুল বহন করিয়া আনে বাড়ি হইতে। যাহাতে দৃশ্যের কোন অংশ দেখা বঞ্চিত হইতে না হয়! মুহুর্মুহু আল্লাহু আকবর ধ্বনি দিতে থাকে জনতা।
প্রায় চার ফুট লম্বা তরবারিখানি দিয়া এক কোপে কর্ম সম্পাদন করে ‘জল্লাদ’। পাশে থাকা এম্বুলেন্স ঝটপট এলাইয়া পড়া দেহ আর গড়াইয়া পড়া শির কুড়াইয়া লইয়া চম্পট দেয়। শুনিয়াছি, দেহের সাথে মুণ্ডু সেলাই করিয়া অতঃপর সমাহিত করা হয়।
আরেক শুক্রবারের বৈকালে বাসা হইতে শহরের কেন্দ্রস্থলে চক্কর দিতে যাইবো কি যাইবোনা ভাবিতেছিলাম। ইন্দোনেশিয়ানটা বলিলো শীঘ্র যাও ভ্রাতা, ওখানে অদ্য একজন কোরিয়ানকে ‘কাছাছ’ করিয়া রাস্তার উপর ঝুলাইয়া রাখিয়াছে।বিলম্বে বঞ্চিত হইবে, কেননা সন্ধ্যাকালে নামাইয়া ফেলিবে বিলক্ষণ। 
১৯৮০ সালের সেই সময়টায় সারা সৌদিআরব জুড়িয়া বিশাল একেকটা কনস্ট্রাকশন চলিতেছিলো আর সেই সুবাদে কোরিয়ান কোম্পানীগুলোর রমারম উপস্হিতি।
চোখ কপালে তুলিয়া প্রশ্ন রাখিলাম। ঝুলাইলো কেনো? জ্ঞাত হইলাম কোরিয়ান লোকটি নাকি একজন পাকিস্তানী শ্রমিককে বধ করিয়া, ডিপ ফ্রিজে তাহার মাংস রাখিয়া, অবলীলাক্রমে নিজের রসনাতৃপ্ত করিয়া চলিয়াছিলো দিনের পর দিন। অবশেষে ধরা পড়িয়া মৃত্যুদন্ডের সহিত এই উপরি শাস্তি লাভ করিয়াছে। সেইদিনের পর আরো অনেকগুলি বৎসর পাড়ি দিয়াছি সৌদি আরবে। কোরিয়ানদের রাস্তার কুকুর তাড়া করিয়া ধরিয়া খাইতে দেখিয়াছি অহরহ সৌদির বিভিন্ন শহরে। কিন্তু দ্বিতীয় কোন কোরিয়ানকে ওই ডেলিকেসির দিকে আর হাত বাড়াইতে শুনি নাই।


শেয়ারে বিনিয়োগ/এক ভুক্তভোগীর নিবিড় পর্যবেক্ষণ-১



শেয়ার ব্যবসায় আমার হাতেখড়ি হয়েছিলো জাপানি স্টক এক্সচেঞ্জে, ১৯৮৭-৮৮ সালের দিকে। সেখানকার সূচককে এক ডাকে সারা পৃথিবীর বিনিয়োগকারীরা চেনেন Nikkei Index নামে। জেদ্দাতে ফার্মাসিস্ট হিসেবে কাজ করছিলাম মাথা গুঁজে, নির্ঝন্ঝাটে। একদিন সৌদি শেখের খাস কামরায় ডাক এলো। ভণিতা না করে বললেন, তোমার ইংরাজিটা ভালো, আজ থেকে আমার জাপানের শেয়ার কেনা বেচার ফাইলটা তুমি দেখবে। কাঁচুমাচু হয়ে কিছু একটা বলতে চাচ্ছিলাম। পকেটে দুটো পাঁচশো রিয়ালের নোট গুঁজে দিয়ে পিঠ থাবড়ে ভরসা দিলেন। আর এক গাদা ফাইল তুলে দিলেন আমার হাতে।
সেদিন শুধু ফাইল নয়, পৃথিবীর অন্যতম গরিব রাষ্ট্রের অতি নিরীহ পঁচিশ বছরের যুবকের মাথার কোষে উপকোষে তিনি পুঁজি বিনিয়োগের উচ্চাভিলাষ সেঁধিয়ে দিলেন। যা থেকে আজো মুক্ত হতে পারিনি।
যা বলছিলাম। জাপানি স্টক এক্সচেঞ্জের তখন জমজমাট অবস্থা। Nikkei Index ৩০০০০ এর উপর। রোজই এই উছিলায় ওই উছিলায় শুধু বাড়ছেই। টেলেক্সে খটখট করে রিপোর্টের পর রিপোর্ট আসছে। সূচক ৪০০০০ এইতো এলো বলে ধারণা সবার। বলাবাহুল্য, তখনো ফ্যাক্সের প্রচলন হয়নি। আর ইমেইল ছিলো কল্পনাতীত ব্যাপার।
সৌদি শেখের এক মিলিয়ন ডলারের বিনিয়োগ এক মিলিয়ন একশ হাজার ডলারে পরিণত হলো তিন মাসের মধ্যে। আমার ফার্মাসিস্টগিরি শিকাতে উঠলো। ঘণ্টার পর ঘণ্টা কাটতে লাগলো তাঁর কামরায় শেয়ার নিয়ে আলোচনায়। টেলেক্সে আসা রিপোর্টগুলোর পুঙ্খানুপুঙ্খ বিশ্লেষণে। অফিসের সংখাগরিষ্ঠ মিশরীয়দের ঈর্ষান্বিত করে রোজ দুপুরে তাঁর ক্র্রাইজলারে চেপে একসাথে লাঞ্চ করতে যেতে লাগলাম। 
একটা কথা তিনি সবসময় বলতেন। রিপোর্ট পড়বা ঠিকই, কিন্তু বিশ্বাস করবা না। সিদ্ধান্ত নিবা নিজের ‘এহসাস’ দিয়ে। ডান হাতের বুড়ো আঙুলটা নিজের বুকে ঠেকিয়ে ধরতেন। বুঝতাম, ‘এহসাস’ নামক উপলব্ধিটার অবস্থান বুকের ভেতর।
তখন ইয়েনের মূল্যমান ছিলো খুব সস্তা। ১৩০ ইয়েন দিয়ে পাওয়া যেতো এক আমেরিকান ডলার। আর জাপানের সাথে আমেরিকার বাণিজ্য ঘাটতি ছিলো আকাশচুম্বী। প্রেসিডেন্ট রিগান কারণে অকারণে জাপানকে চাপ দিতে লাগলেন ইয়েনকে শক্তিশালী করে এই ঘাটতি কমিয়ে আনতে। পৃথিবীর কেন্দ্রীয় ব্যাংকগুলো সমানে খোলা বাজারে হস্তক্ষেপ করতে লাগলো আমেরিকান ডলার বিক্রি করে। ইতোমধ্যে জাপানের প্রোপার্টি ব্যবসায় নেমে এলো মহা ধস। বুদবুদের মতো ফেটে গেলো মাল্টিট্রিলিয়ন ডলারের প্রোপার্টি বাণিজ্য। তারই ধারাবাহিকতায় মহাপ্রলয় নেমে এলো জাপানি স্টক এক্সচেঞ্জে। সর্বোচ্চ ৩৮৯৫৭ থেকে সূচক শুধু নামতেই থাকলো। ৮০% পতন হয়ে পৌঁছে গেলো ৮০০০ এর ঘরে তিনমাসের মধ্যে।
এই ভয়ংকর পতন থেকে জাপানি স্টক এক্সচেঞ্জের সূচক ত্রিশ বছর পরেও ঘুরে দাঁড়াতে পারেনি। Nikkei Index এর চলাচল ৮০০০ থেকে ১০০০০ এর মধ্যে সীমাবদ্ধ রয়েছে।। আর এতো বছর পড়েও জাপানে কার্যত মন্দা চলছে। ব্যাংকে টাকা গচ্ছিত রাখলে কোন সুদ দেয়া হয় না।
সৌদি শেখের এক মিলিয়ন ডলারের বিনিয়োগের কি দশা হলো সবাই নিশ্চয় জানতে উৎসুক! অবাক হলেও সত্যি, সে প্রায় বিনা আঁচড়ে বেরিয়ে গেছেন। কিভাবে? আমি বলবো তাঁর ‘এহসাস’ এর করিশমায়। বাংলায় যেটাকে বলা যায় ‘উপলব্ধি’।


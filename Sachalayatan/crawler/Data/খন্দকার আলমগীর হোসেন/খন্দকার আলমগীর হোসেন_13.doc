ভাবনা বিবিধ



গোলাপ গোঁজা আম্মুজানের খোঁপায়
কন্যা দেখে বায়না ধরে, ফোঁপায়,
আমার কখন হচ্ছে অমন চুল?
গুঁজবো কবে রক্তজবার ফুল?
আব্বু যখন নেই থাকবেন বাড়ী,
পুত্র করে রেজর নাড়ানাড়ি,
আর ভাবে সে কখন হবে দাড়ি?
শেভটা করার বেজায় তাড়াতাড়ি!
দাদার হাতে সেগুন কাঠের লাঠি,
ঠকঠকিয়ে কষ্টে হাঁটাহাঁটি।
ওনার শুধু ভাবতে ভালো লাগে,
দৌড়েছিলাম তিরিশ বছর আগে।
দাদী কেবল কাটান বসে, শুয়ে,
বাতের ব্যাথায় কোমর গেছে নুয়ে।
সময়টারে পারলে পিছু ঠেলা,
ভাবেন দাদিঃ পেতাম ছেলেবেলা।।


আমার জীবন ক্যানভাসে



অসাবধানে যেই না ছুঁলো আমায় তোমার আংগুলে,
কে যে আমায় খাইয়ে দিলো চরম নেশার ভাং গুলে।
প্রেম জগতের আংগিনাতে ছিলাম বড়ো নিঃস্ব রে,
কোন পূণ্যে তোমায় দিলেন মিলিয়ে আমায় ঈশ্বরে।
হৃদয় আমার একটি কথা বলছে প্রতি নিঃশ্বাসে,
এই জীবনের, এই শরীরের, এই আত্মার হিস্যা সে।
বাতাস যখন জমায় খেলা তোমার কালো কুন্তলে,
আমার সকল হৃদয় জুড়ে প্রেম রাগিণীর ধুন তোলে।
তোমার ঠোঁটের কূল ভাংগলে আনন্দে কি উচ্ছ্বাসে
মনটা আমার কিরূপ ভাবে, বলবে শুনে, লুচ্চা সে!
তুমি যখন চোখের আড়াল একটু লাগে বিশ্রী তো,
মিলন নেশা তখন করে সুখের কাঁপন  মিশ্রিত।
দেখলে পড়ে তোমায় বেজার, আনমনা কি অশান্ত,
কি হাহাকার মনের মাঝে জীবনটা হয় শ্মশান তো!
আমার জীবন ক্যানভাসে যে একটি ছবিই অংকিত,
তাই ঘিরে সব আবর্তিত এবং থাকি শংকিত।।


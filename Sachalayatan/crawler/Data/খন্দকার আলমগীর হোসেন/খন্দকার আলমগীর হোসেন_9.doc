বাংলাদেশ রেলওয়ে, একটি বালকের অসম্পূর্ণ স্বপ্ন 



১৯৬২ সালের এক ছয় বছরের অনুসন্ধিৎসু বালকের কথা বলি। ডাক্তার বাবার ব্যাগ থেকে সবক’টা থার্মোমিটার হাতুড়ি দিয়ে ভেঙ্গে যে দেখতে চেয়েছিলো, পারদ কি জিনিস! রেডিওতে গান শুনে শুনে বাবার কাছে প্রশ্ন করে বসলো, সব গানগুলোর এই ‘তুমিটা’ কে বাবা? মাকে বান্ধবীদের কাছে গল্প করতে শুনে যে তার জন্ম হয়েছে আটমাসে আর বড়ভাইটির সাতমাসে, মাকে অপ্রস্তত করে শুধিয়ে, কোন্ দিন থেকে আটমাস গুণেছিলে মা?
অনুসন্ধিৎসু বালকের পিতার ছিল ততোধিক বরদাস্ত করার সহিষ্ণুতা । পুত্রের প্রতিটি প্রশ্নের উত্তর দিতেন পরম ধৈর্যের সাথে। চলতি ট্রেনের  সাথে কেনো ছুটতে থাকে দু’পাশের দৃশ্যাবলী, চাঁদটা কেনো পিছু ছাড়ে না, সিগন্যাল ডাউন হয় কিভাবে, ড্রাইভার কি করে বুঝলো একজন চেন টেনেছে, পরে আসা ট্রেনটা আগে কেনো ছাড়লো; তার জানার কৌতূহলের শেষাশেষ নেই। তখন শান্তাহার থেকে ঢাকাগামী দ্রুতযান এক্সপ্রেস ট্রেন রোজ সকাল দশটায় রংপুরের মহিমাগঞ্জ স্টেশনে থামতো, রাত আটটায় যাত্রীদের পৌঁছে দিতো ঢাকার ফুলবাড়িয়া স্টেশনে।

চলার পথে দু’টো ট্রেনের ক্রসিং থাকলেই প্রশ্নের মাত্রা বেড়ে যেতো বালকের। কেনো এভাবে বসে থাকতে হচ্ছে, কেনো বাসের মতো দুটো ট্রেন পাশাপাশি চলতে পারে না। বাবা বলে বোঝান, রেললাইন মাত্র একটা যে। তারপর খুব যত্ন করে আশার আলো দেখান, ওই যে দেখতে পাচ্ছো কংক্রীটের ওই খুঁটিগুলো, রেলওয়ের সম্পত্তি ওই পর্যন্ত। একদিন দুই লাইন তৈরী হবে বলে সেই ব্রিটিশ আমল থেকে প্রস্তুতি নেয়া রয়েছে।

তারপর এলো ১৯৭০ এর ইলেকশান। সারা পূর্ব পাকিস্তান ব্যাপী ‘সোনার বাংলা শ্মশান কেন’ প্রশ্ন সম্বলিত একটি পোস্টার পশ্চিমাদের বিদায় ঘণ্টা বাজিয়ে দিলো। বালক ততদিনে টগবগে তরুণে পরিণত হয়েছে আর জেনে গেছে কেনো এতদিনেও পাশাপাশি দু’টো রেললাইন হয়নি। রাজনীতিবিদরা তখন বলে বেড়াচ্ছিলেন সোনালি আঁশ বিক্রির টাকায় নাকি ইসলামাবাদ শহর গড়ে তোলা হয়েছে।

অতঃপর বাংলাদেশের জন্ম হলো এক রক্তাক্ত সংগ্রামের মাধ্যমে। তরুণে পরিবর্তিত বালক সকাল দশটায় রংপুরের মহিমাগঞ্জ স্টেশন থেকে রওয়ানা হয়ে, জামালপুরের কাছে নৌকা দিয়ে ভাঙ্গা সেতু পার হয়ে, ঢাকা পৌঁছালো পরদিন দুপুরে। আসতে আসতে ট্রেনে বসে আগ বাড়িয়ে অনেকের সাথে বন্ধুত্ব করলো। শোনালো তার স্বপ্নের কথা। সোনালি আঁশ বিক্রির টাকা আর পশ্চিম পাকিস্তানে যাবে না। দেশের আয় দেশেই হবে ব্যয়। পাশাপাশি দু’টো রেললাইন এবার হবেই হবে। যেচে, পরম উত্তেজনাভরে বগিতে অবস্থানরত বালক-বালিকাদের ডেকে দেখালো, ওই যে দেখতে পাচ্ছো কংক্রীটের ওই খুঁটিগুলো, রেলওয়ের সম্পত্তি ওই পর্যন্ত। একদিন দুই লাইন তৈরী হবে বলে সেই ব্রিটিশ আমল থেকে প্রস্তুতি নেয়া রয়েছে। আর এখনতো আমদের নিজের দেশ, প্রতিটি পয়সা দেশের উন্নয়নের জন্য ব্যয় হবে।

তারপর চল্লিশটি বছর পার হয়ে গেছে। পাশাপাশি দু’টো রেললাইন আর হয়নি। উন্নয়নের জোয়ারে নাকি ভেসে গেছে দেশ। কিন্তু সকাল দশটায় রংপুরের মহিমাগঞ্জ স্টেশন থেকে ছেড়ে আজও রাত আটটায় ঢাকায় পৌঁছাতে পারেনা ট্রেন। ব্রিটিশ রাজ ১৮৭০ সালে, নিজেদের সুবিধার জন্য হলেও, সুদূরপ্রসারী উন্নয়নের পরিকল্পনা মাথায় রেখে বসিয়েছিলো ইস্টার্ন বেঙ্গল রেলওয়ে। পাকিস্তান সরকার না হয় করেনি অবহেলায়, আমরা কেন ব্যর্থ হলাম।

বালকের মনে স্বপ্নের সঞ্চার করেছিলেন যেই বাবা, তিনি দুনিয়া থেকে বিদায় নিয়েছেন পাশাপাশি দু’টো রেললাইন না হবার খেদ বুকে নিয়ে। নিজের ছেলেকে সেই স্বপ্ন আর দেখাতে চাননা আজকের বাবা, সেদিনকার সেই অনুসন্ধিৎসু বালক। এযে বাংলাদেশ! রাজনীতিবিদরা নিজেদের নিয়ে বড়ো বেশি ব্যস্ত!!




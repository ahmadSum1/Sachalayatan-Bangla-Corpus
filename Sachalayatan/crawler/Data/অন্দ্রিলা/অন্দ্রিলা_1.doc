গ্লোবালাইজেশন বনাম মাল্টিন্যাশনালিজম



গত বৃহস্পতিবার সকালে আমাদেরকে শেরাটনে একটা সেমিনারে নিয়ে যাওয়া হয়েছিলো। সারাদিনের সেমিনার, হাতে গোনা কিছু অতিথি ছিলেন, আলোচনা/বক্তৃতাতে ছিলেন, ভারত আর বাংলাদেশের মার্কেটিং/রিসার্চ/মিডিয়ার সাথে জড়িত কয়েকজন খ্যাতনামা ব্যক্তি।
সেখানে বাংলাদেশের মিডিয়া জগতের একজন অত্যন্ত প্রভাবশালী ব্যক্তি, আমার ছোটোবেলার খুব প্রিয় একজন নাট্যশিল্পী বললেন, তিনি গ্লোবালাইজেশনের বিপক্ষে। কেননা এখনকার উন্নত বিশ্বের ভবিষ্যতের প্রজন্মগুলি, কখনও আর তাদের অতীত প্রজন্মগুলির চেয়ে ভালো থাকবেনা, বরং খারাপ আছে,এবং ভবিষ্যতে আরও খারাপ হবে।
কিন্তু আমাদের দেশে, আমরা নিশ্চিত করে বলতে পারি, যে আমাদের ভবিষ্যৎ প্রজন্ম, অতীতের প্রজন্মের চেয়ে অনেক ভালো থাকবে। তাই ওরা চাচ্ছে আমাদের দেশে এসে ব্যবসা করতে, আমাদের ব্যবসাগুলিতে ওদের নিজেদের লোককে ম্যানেজার হিসেবে বসাতে।
এই পর্যন্ত কথাগুলো খুব ভালো লাগছিলো শুনতে। কিন্তু এর পর পরই ধাক্কাটা খেলাম। 
গ্লোবালাইজেশনের অনেক নিন্দা মন্দ করেই তিনি বলতে শুরু করলেন, তিনি মাল্টিন্যাশনালিজমের পক্ষে। এর জন্য একটাই কারণ দেখালেন তিনি। মাল্টিন্যাশনালিজম, সকল দেশকে সমান সম্মান দেয়, আর এটা তাঁর খুব ভালো লাগে।
আমার মনে একটাই প্রশ্ন এসেছিলো, মাল্টিন্যাশনালগুলি কি ওদের লাভের টাকা হোম অফিসে নিয়ে যায় না? কয় টাকা ওরা আমাদেরকে বেতন দেয়, আর কতো টাকা নিজেদের দেশে নিয়ে যায়? 
কিন্তু প্রশ্নোত্তর পর্ব পর্যন্ত তিনি থাকতে পারলেননা দেখে আর কথাটা জিজ্ঞেস করা হলো না।
চরম কনফিউসড হয়ে বাড়ি ফিরলাম। ভাই কেউ কি দয়া করে আমার কনফিউশন দূর করবেন, আরেকটু বিস্তারিত ব্যখ্যা করে, কেন মাল্টিন্যাশনালিজম, গ্লোবালাইজেশনের চাইতে ভালো?


ক্যপচা কৃত জ্ঞতা!‍



ব্লগগুলোর মধ্যে আমি সর্বপ্রথম লেখা দিই সচলে। অন্যান্য ব্লগগুলোতে ঘুরে দেখেছি সেখানে নানান তরিকার লেখার মধ্যে জিহাদের জোশে জোশপ্রাপ্তদের লেখাও ছাপা হয়, ছাপা হয় চরম ধর্মান্ধ লেখা - আমার বিবমিষা হয়েছে। সবার অনেকরকম ছাড়পত্র থাকতেই পারে (জামাত-শিবির-রাজাকার ছাড়া) কিন্ত আমার নিজ দায়বদ্ধতার জায়গাটুকু ধরে রাখার অধিকারের সাথে আমিইবা আপোষ করবো কেন? 
সচলে লেখা দিতে যেয়েই ক্যাপচা নামের তিতকূটে জিনিসটার সাথে একটা আক্রমনাত্মক সম্পর্ক তৈরী হলো!
আমার লেখা ছাপানোতে ছিল তীব্র আপত্তি কিন্ত লেখার তাগিদ ষোল-আনা। আমার এসএমএস এর যন্ত্রনায় বন্ধু আর আমার পছন্দের মানুষদের প্রাণ উষ্ঠাগত যখন, তখন তারা আমাকে ক্রমাগত তাগিদ দিতে থাকলো পত্রিকায় লেখা দেয়ার জন্য - কিন্তু আমার কোন পত্রিকাই আর ভালো লাগেনা। তারপর তারা নিরুপায় হয়েই আমাকে বলে “মামা ব্লগে লেখো”! তাদের এইসব কৌশল এর সাথে আমার পরিচয় আছে। জাহাঙ্গীরনগরে থাকতে দিনরাত গান গাইতাম (এখনও গাই), আমার বন্ধুরা একবার চাঁদা তুলে আমাকে দিলো খুব সিরিয়াস ভাবে, আমার হাতে দুইশো চব্বিশ টাকা দিয়ে বললো ”মামা, আমরা তোমার গলা নিয়ে খুবই চিন্তিত, তোমাকে মাসে মাসে টাকা দিবো, গলার যতনের জন্য হইলেও একটু কম গান গাও”! হাহাহাহা, কি অসাধারন সব বন্ধুভাবাপন্ন শত্রু আমার! (বন্ধুরা আমাকে কোন এক বিচিত্র কারনে মামা বলে ডাকে)
এবং সচলেই আমার জানা হয়ে গেলো পাঠানো লেখা ছাপা না হওয়ার দাবদাহ কতটা তীব্র হতে পারে! আমার এটা জানা ছিলোনা। আবেগ আর অনুভূতি আমার যাপিত জীবন বারো-আনাই বলতে গেলে নিয়ন্ত্রন করে, লেখা ছাপা না হওয়ার এই নতুন অভিমান আমার জীবন অতিষ্ঠ করে তুললো। নিয়মকানুন না জেনে পারলে পেরতেক দিন লেখা দিই, কোনটা ছাপা হলে দেখি “বুকের ভেতর বাদ্য বাজে” আর ছাপা না হলে চারপাশের মানুষ টের পায় পাগলার কোথাও কোন ঝামেলা হয়েছে। বিয়ে কেন করিনা এই প্রশ্নে উষ্ঠাগত প্রাণের সাথে সবকিছু ছাপিয়ে এমনকি ঘুমের ঘোরেও ফাপড় খেতে থাকি - “লেখা তুমি আসোনা কেন ছাপার অক্ষরে!” 
আমি সবসময় কষ্টে থাকতাম যে বলার কথাগুলো কেউ বলছেনা, “দিবারাত্রি আপোষ আর আপোষ”- চারিদিকে বাজার বসিয়ে ফেলেছে, এখানে এসে আমার সে কষ্ট অনেকটাই কেটে গেলো। এর মাঝে জাহাঙ্গীরনগরের ছোট ভাইদের হাত ধরে উন্মোচন ব্লগেও লেখা দিই, ওরা আমাকে সদস্যও করে নিলো, সেখানেও প্রথমটায় দেখি ক্যাপচা!
এই ক্যাপচা নামের উপদ্রবে জীবন ফানাফানা, মন্তব্য করতে গেলে বাংলায় লেখোরে, তারপর চোখে চশমা পড়রে, ভালো করে দেখোরে, তারপর টাইপ করোরে -- সব যন্ত্রনা হাসিমুখে পার হয়ে এলেন, তারপর দেখলেন ক্যাপচার পুলসেরাত পার হতে পারলেননা। কি আজব ব্যাপার - লেখালেখির জগতে ক্যপচা দাঁত বের করে হাসে আর আমরা কাঁদি! অনেকবার অনেক পোষ্টে মন্তব্য করতে চেয়েও করতে পারিনি। ”বাঁশ তুশি পথে কেন, নিকটে আসো” ফাপড়ের মতই ক্যাপচা আমাকে ক্রমাগত মনে করিয়ে দিয়ে যেতে থাকে - আমি মানুষ না হয়ে অটোমোটেড কোন একটা কিছু হলেও হতে পারি!
এমনিতেই মানুষ হতে পারিনি! গতকাল রাত্তিরে মা-জননী ফোন করলেন কেমন আছি জানতে। আমি কুয়াকাটায়, গলদা চিংড়ী আর রুপচাঁদা ভাজতে বলে এসেছি কফিহাউজের নজরুলকে আর সাথে বড় ক্র্যাব। মাকে ক্র্যাব এর কথা বলতেই তিনি হায়হায় করে উঠলেন। ছত্রিশ বছর বয়স আমার, তিনি একপর্যায়ে বললেন - তোমার আব্বাকে বলে দেবো। আমি বললাম “বাতাদো বাতাদো লেকিন ক্র্যাব নেহি ছোড়েঙ্গা!" ক্র্যাবেই হায়হায় আর ক্র্যাব খাওয়ার জলজ অনুষঙ্গ দেখলে নির্ঘাত হার্টফেল করতেন। 
ক্রমাগত মানুষ হবার চেষ্টা করে যাচ্ছি কিন্তু হতে পারছিনা, বাংলাদেশ আমাকে মানুষ হিসেবে পরিচয় দিতে ক্রমাগত লজ্জিত করে যাচ্ছে, লজ্জিত করে যাচ্ছে চারপাশ। এরমাঝে প্রথম প্রথম বুঝতে না পারলেও আজকে টের পেলাম ক্যাপচা নেই। আক্রমনভাগের খেলোয়াড়দের সাথে ডিফেন্স এর খেলোয়াড়দের শত্রুতা আজন্ম কিন্ত মাঠের বাইরে বন্ধুত্ব হয়; আমি টের পেলাম ক্যাপচা নেই এটা যতটা না আনন্দের তার পাশাপাশি ক্যপচা আমাকে মানুষ বানিয়ে দিয়ে গেছে। আমি এখন আর মানুষ আর সপ্যাম এর মাঝামাঝি আটকে নেই। এবং এটা ঘটেছে সচলের কোন এক চালে!
সচল সংশ্লিষ্ট সবাইকে ক্যপচা কৃত জ্ঞতা এবং খুশীতে আমার প্রাণের একটা গান আপনাদের সম্প্রদান কারকে উপহার দেয়া হলো  http://www.youtube.com/watch?v=Ci_sPC4yaiE&feature=related
আমরা সবাই, ইচ্ছেমতন, থাকি ভালো! ----- তানিম এহসান, কুয়াকাটা, ২৯. ০৭. ২০১১


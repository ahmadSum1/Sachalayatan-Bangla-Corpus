তোমাকে দিয়ে কিচ্ছু হবেনা




সব সুর মিলে যদি করে হরতাল, আমাদের দুঃখ রবে চিরকাল...
আমার প্রায় প্রতিদিনই মাথার ভেতর গান নিয়ে ঘুম ভাঙে, আজ সকাল বেলা ঘুম ভাঙার পর থেকে মাথার ভেতর ‘বাবা বলে গেলো আর কোনদিন গান করোনা’ গানটা বাজছে, বাজতেই থাকলো সা-রা-টা দিন...
জাহাঙ্গীরনগরে ফার্স্ট ইয়ারে থাকতে বই পড়ি দেখে এক পাগল ধরণের বড়ভাই-বন্ধু বলেছিলেন, ‘পৃথিবীর সবচাইতে ইন্টারেস্টিং বইটার নাম কি বলতো?’ আমি তখন জীবনের সংজ্ঞা জানার চেষ্টা করছি, খাঁচা খুলে বেরিয়ে যাওয়া পাখীর মত ‘যাই দেখি তাই ভালো লাগে, ভালো-ভালো-ভালো!’। প্রশ্ন শুনে বেশ কয়েকটা বইয়ের নাম বললাম, তিনি হেসে বললেন, ‘পৃথিবীর সবচাইতে ইন্টারেস্টিং বইটার নাম হচ্ছে মানুষ, এই বইয়ের শুরু হাসিতে আর শেষ চোখে।’ সেই বড়ভাই একসময় সত্যিকার অর্থেই পাগল হয়ে গেলেন, আরো কত মানুষ হয় পাগল হয়ে গেলো নয়তো ভুলেই গেলো তাদেরও কথা ছিলো স্বপ্নগুলো পূরণ করবার...
আমি পাগল হিসেবে পরিচিত ছোটবেলা থেকেই; ছোটবেলা থেকেই বাবার ভাষায় ‘রেস্টলেস’, মায়ের কাছে ‘মানুষকে বেশি বিশ্বাস করি’, বোনের কাছে ‘ভাইয়া তুমি নিজের খেয়াল রাখনা কেন?’, বন্ধুদের কাছে ‘মামা‘র আবেগ বেশি’, কলিগদের কাছে ‘আইডিয়ালিস্টিক’ আর নিজের কাছে স্পষ্ট থাকার চেষ্টা করতে করতে আজ হুট করে আবার টের পেলাম বয়স কমে গেছে।
অনার্সে আমাদের ১০০ নাম্বারের একটা ডিসার্টেশন ছিলো, সবাই কতকিছু বেছে নিলো, আমার বাউলদের নিয়ে কাজ করার ইচ্ছা; প্রফেসর নুরুল আলম স্যার সে কথা শুনে বরাবরের মতই পিতৃসুলভ একটা হুংকার দিয়ে, ‘বাউল! বাউল নিয়ে কাজ করলে তোমাকে চাকরী দিবে কে!’ বলতেই আমি বলেছিলাম চাকরী করবোনা স্যার, এগ্রো-ফিশারিজ করবো। বেশ অনেকদিন আরোকিছু হুংকার দিয়ে তিনি ‘তোমাকে আমি আগেও বলেছি, তোমাকে দিয়ে কিচ্ছু হবেনা’ বলে মেনে নিলেন। মাস্টার্স এর ভাইভা দিয়েই সেই এগ্রো ফিশারিজ শুরু করলাম, তারপর একসময় কিভাবে কিভাবে যেন চাকুরী শুরু তারপর এতদূর। তারপর, ‘আমার শুধু ছিলো আছে কাঠখোট্টা বাস্তবটা, দিবা রাত্রি আপোষ আর আপোষ...
রেললাইন সমান্তরাল বলেই হেঁটে যেতে মজা, কোন একটা ভীষণ ষ্টেশনে পৌঁছার ক্রমাগত প্রেরণা নিয়ে যারা হেঁটে যায় তাদের দিয়ে কিচ্ছুই হয়না আসলে, হওয়ার দরকারও নেই। সবারই কি সবকিছু হতে হবে? সবারই কি ছোটবেলায় সহজশিক্ষা ভুলে যাবার প্রয়োজন? থাকনা, কিছু মানুষ শৈশবের দেয়াল ঘেঁষে থেকে যেতে চাইলে পৃথিবীর আর কি আসবে যাবে?
চিঠি লিখা ছিলো আমার একটা অসম্ভব পছন্দের কাজ, প্রায়ই দাদা কিংবা নানা বাড়ীতে চিঠি লিখতাম, তাতে সবার নামেই কিছু না কিছু লিখা থাকতো, কাউকেই পচানোর বেলায় ছাড় দিতাম না। সবাই মিলে একসাথে গোল হয়ে বসে সেইসব চিঠি পড়তো আর তুমুল হাসাহাসি। এমনকি বিশ্ববিদ্যালয় ছাড়ার পরও সেই অভ্যাস ছিলো, তারপর মোবাইল যুগ। সেই যুগেও কাউকে নিস্তার দিইনি, কেউ দিক আর না দিক খালি এসেমেস আর এসেমেস কিন্তু ‘কমলালেবুর বদলে ভিটামিন সি’ দিয়ে কি আর পেট ভরে! চিঠিগুলো আসলে নিজেকেই লিখতাম।
সেইদিন রাসেল নামের এক ছোটভাই-বন্ধু’র সাথে চুক্তি হলো চিঠি লিখার, সে আর চিঠি লিখেনা। আমি আজকে তাকে ‘ব্যাটা, তোর সাথে কথা নাই, আড়ি’ বলে এসেমেস করতেই সে ফোন করে হাউমাউ করে বলে উঠলো, “১৯ বছর ধইরা আমারে ফাঁপর দিয়া যাইতেছ, আর কত!” খুশীতে আমার দাঁত বেরিয়ে গেলো, মনের সুখ মিটিয়ে ব্যাটাকে নাস্তানাবুদ করে গেলাম আর সে শুধু হাসে। এইসব বন্ধুত্ব, আড্ডা নেই বলে মগজ ঘোলা হয়ে যাচ্ছে...
সচলে এসেছিলাম আমার একদম স্তব্ধ হয়ে যাওয়া একটা সময়ে। সচলে এসে শুধু ভার ভারিক্কি পোস্ট দিয়ে নিজেকে জ্ঞানী প্রমাণিত করার একটা চেষ্টা যে মানুষটা করে গেছে সে আসলে নিতান্ত মূর্খ লোক, জীবনে কিছুই শেখেনি, তাকে দিয়ে আসলেই কিচ্ছু হবেনা!
সচলে ‘নিজস্ব দূরত্বে থেকে দেখেছি’ বলে নিজের সাথে একটা পত্রালাপ শুরু করেছিলাম, সেটাও হুট করে বেশি কিছু করতে যেয়ে একদম বন্ধ হয়ে গেলো, আবার শুরু করে দিব বলে ভাবছি। নিজের সুর নিজেরই ফিরে পেতে হয়, কেউ এসে ফিরিয়ে দেয়না...
একটা গাছের ডালে পাতায় পাতায়, এই দেখা যায় ওই দেখা যায়
মুচকি হাসে চন্দ্রমুখী আলো; ছায়াগুলো সব পালাল,
দেখতে পেলাম ফুল ফুটেছে। 
‘ভুল ভেঙেছে, ভুল ভেঙেছে!’, --
বলল হেসে একটা কুড়ি, চোখদুটো তার ফুটতে তবু বাকি!
ফড়িঙ বলে, ‘ওরে ছানা, তোমার আবার কোন ভাবনা, এমন করে দিয়ে গেলো উঁকি?’
প্রজাপতি এলে উড়ে, জানা গেলো রাতদুপুরে
চারিদিকে সব কুড়িরা সরব, পাখীর দলে খুব কলরব
ঘাসগুলো সব শিশির সমবায়। চারিদিকে সব জেগে যায় ---
কৌতূহল আর জোর কলরোল, ‘গোল বেধেছে গোল!’ 
কুড়ি বলে, ‘না। দুর্ভাবনা, 
বাদ দিন্ তো; এখনতো
সবারই শুধু মাথা উঁচু দাঁড়াবার দিন!’
http://www.youtube.com/watch?v=zYOdQGHo9l0&feature=related


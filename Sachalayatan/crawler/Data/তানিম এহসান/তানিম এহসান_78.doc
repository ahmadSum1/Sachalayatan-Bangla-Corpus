কোন শিরোনাম দিতে পারবোনা!



১. উৎসর্গ: মিশুক মুনীর, তারেক মাসুদ এবং তাদের মৃত তিন সঙ্গী
আজকাল মানুষের ভিড়ে মানুষ খুঁজিনা, নিজেকেই খুঁজি!
মানুষ এখন দ্রব্যগুণে মানুষ হয়ে গেছে, তাই বুঝি
মানুষ নগণ্য এখন, হয়ে গেছে নতজানু, পঙ্গু ক্রীতদাস -
এ-শুধু অক্ষম সময়ে টিকে থাকার সক্ষম প্রয়াস।
আজকাল মনুষ্যত্বের দাবি নিয়ে আসিনা মানুষের কাছে -
জেনে গেছি - ’মনু’ থেকে ’হুশ’ বিভাজিত হয়ে গেছে;
এ-কোন সারমর্ম নয়, নয় তর্কের খাতিরে আলোচনা,
মানুষের হাতে মনুষ্যত্ব পরাজিত আজ, মাননা?
মানি, কিন্তু মেনে নিই কিভাবে - ঘটে গেছে সর্বশেষ পরাজয় -
প্রকৃতি- কি মেনে নেবে, কোনদিন মেনেছে বলে মনে হয়?
শোনহে প্রাকৃত মানুষ, পরাভূত সময়ের কাছে হতে নেই পরাজিত,
সর্বব্যাপী আঁধারে, আলোর সর্বশ্রেষ্ঠ জ্বলে উঠাটাই প্রত্যাশিত!!
                - বরিশাল, ১৩. ০৮. ২০১১
২. উৎসর্গ: শহীদ মুনীর চৌধুরী, আমাদের ক্ষমা করবেন!
যারা চলে যায় তারা সব ফেরারি জোছনার মত চলে যাক,
চলে যাক জ্যৈষ্ঠের খরতাপ ধুয়েমুছে দিয়ে প্রবল বরষার মত,
তারা সব - পলাতক পাখীদের মত পলাতক থাক,
আমাদের পলাতক হতে নেই, আমাদের বেঁেচ থাকা অবিচল অবিরত।
                   -	বরিশাল, ১০. ০৮. ২০১১
           .................. তানিম এহসান


ছড়া প্রচেষ্টা - এক




০১.
নন্দদুলাল, দুলালীরা সবকিছুতেই হাই
হাই এটিচ্যুড, তাপ্পি-বাজি - ফরেন লাগা চাই;
দেখলে পরে মনে হবে ভিনদেশি এক ভুল
ভুল বলেনা ভুল বলেনা বলতে হবে ‘কুওওওল’।
০২.
তাল পেকেছে গাছের ডালে, চুল পেকেছে খোলে,
পাকতে নাকি বয়স লাগে, হদ্দ-দাদু বলে;
এইযে দেখি শিশুরা সব -- ইচ্ছে পাকাপাকি
কম্পুদাদুর চুল-দাঁড়িটা পাকিয়ে দেবে ঠিকই;
পৃথিবীটা হাতের মুঠোয় যথেষ্ট এক ক্লিকই
ভাঙলো বলে ভাম-বেহায়া অকর্মাদের ঢেঁকি।
ছিঁচকে দাদু দিদারা সব, পাকায় জলে-স্থলে
ইঁচড়ে পাকা জাগলে পরে সব পাকাবে ঢিলে!
০৩.
এই করেনা সেই করেনা করতে মানা সব
চোরের মায়ের বড় গলায় বাধা’র জয়োৎসব
সব চোরেরা ফন্দি করে বদলে দেবার নামে
সব বেহায়া সুযোগ খোঁজে চিকনে আর চামে
মুখোশ খুলে বাইরে বেরোয় চামচিকেদের দল
গাধার পিঠে দেশের বোঝা, লেজুড়টা সম্বল
লেজ কাটালেও লেজ বোঝা যায়, লেজের থাকে দাম|
মানতে গিয়ে সব খুইয়েছিস, একটুখানি থাম -
ভুলেই গেছিস জন্ম কোথা বাঙালী তোর নাম!


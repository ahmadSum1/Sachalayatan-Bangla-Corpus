চেতনায় শাণিত থাকার অপর নাম লড়াই, যুদ্ধ মানে কেবলমাত্র লড়াকু মনোবল



এবং তোমার দ্বন্দ্ব মানে নিজের সাথেই প্রবল লড়াই- ঘর জুড়ে তাই ঘুণ ধরেছে,
তোমার দ্বিধা মানে চলতে গেলে হোঁচট খেয়ে যাও দাঁড়িয়ে আর হাঁটো-না -- 
সব প্রহরেই শুনতে থাকো দিন ফুরিয়ে রাত আসে তাই ভোর হবে-না --
তোমার নিয়ম ভাঙার সকল শপথ শিকল পড়ার ছল মেনেছে,
তুমিও এখন কান পেতে তাই চিরচেনা প্রতারকের মিহিন কোন মন্ত্রণাতে আঁতকে উঠো,
নিয়ম করে ঠিক প্রতিবার ভুল যোগে তাই বিয়োগ মেনে পিছু হটো...
হার মানা হার আর হেরো-না ভুল বোঝা সব নিয়ম ধরে!
এখন তোমার চলতি পথের সকল দাবী তোমার স্লোগান, মিছিল তোমার সমস্বরে...
এখন তোমার মানতে হবেই বর্তমানে ভবিষ্যতের সকল আলো লুকিয়ে থাকে,
এখন তোমার চলতে থাকার সাহস মানে গৃহহারা স্বাধীনতার সূর্যটাকে
তুমি আবার নিজ হাতে তাই রঙে মেখে করতে পারো টুকটুকে লাল,
আর যদি চাও সবুজ উঠোন আঁকড়ে রাখা ভাঙতে পারো বিচারবিহীন সকল দেয়াল...
কিন্তু তুমি হার মেনো-না এই এখনি- ইতিহাসের নাম থাকেনা কোনদিন-ও!
ইতিহাসে শহীদ মানে লক্ষ-তিরিশ রক্ত বুকে একটা স্ব-দেশ এই এখনো 
মাথা উঁচু দাঁড়িয়ে থাকে; আরেকপাশে হয়তো তবু মাঝেমাঝে রাত নামে তাই চাঁদ --
আর মা মানে তাই, বোন মানে তাই বনের পশু দাঁত দেখালে শক্ত প্রতিবাদ!
এবং তোমার প্রতিরোধের মানে জানে বিশ্বজুড়ে সব শোষকের দল --
তুমি হার মানা হার আর হেরো-না, স্বপ্নটাকে ধরে রাখো, পথে হাঁটো দৃপ্ত সবল...
তরুণ শাণিত চোখে দেখি জটিলতা নেই, নেই মৃত্যুভয় যেমন শুনেছি একাত্তর, বায়ান্ন,
তারুণ্যের ভিড়েই দেখেছি সবাই কেবলমাত্র মানুষ হিসেবে দাঁড়িয়ে থাকে তাই মানবিক নবান্ন;
যারা এখনো বলে কিছুই হবেনা তাই মেনে নেয় বিভ্রান্তি কিংবা জান্তব পরিসেবা সবিশেষ --
তুমিও তাদের মত নও তাই আমি সাথে হাঁটি, হাঁটে আরও সব পথ -- বেঁচে থাকে জাগ্রত বাংলাদেশ!


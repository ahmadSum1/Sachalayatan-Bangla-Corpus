দোল পূর্ণিমা, কীর্তনখোলা নদী আর আমরা পাঁচজন




‘আজকে দোল পূর্ণিমা ভাই’, কথা শুনে তাকিয়ে দেখি আমাদের চক্রবর্তী মহাশয় হাতে ছোট একটা টর্চ জ্বালিয়ে তীরে ভেড়ানো একটা বার্জের উপর দাঁড়িয়ে আছেন; আমাদের নিষ্পাপ নিরাভরণ দেশী নৌকা সেই বার্জের গায়ে ভেড়ে। নৌকার মাঝি ইউনুস ভাই সহ আমরা তিনজন আর কীর্তনখোলা নদী একা হয়ে গেলে নিপাট ভদ্রলোক সঙ্গী বলে উঠেন ‘আজকে লালনের আখড়াতে সাধুরা বসবে’, তাতে সায় কাটেন সদ্য-সঙ্গী, ‘আমাগো ধর্মের লোকেরাও আজ রাতে রঙ খেলবে ভাই’ --- আমি জেনে যাই দোল পূর্ণিমা-তিথি তার আচারের সাথেই সনাতন। কৌতূহল নিবৃত্ত করতে না পেরে জানতে চাই ‘মাঘী পূর্ণিমার সাথে দোল পূর্ণিমার নামের পার্থক্য কেন?’।
চক্রবর্তী মানুষটার আসল নাম জানতে হলে আমি যেখানে থাকি সেখানে আসতে হবে আপনাকে, আসলে টের পাবেন চক্রবর্তী মহাশয় সহ আরো সব নামে ডাকতে আমার কোনভাবে কতটা ভালো লাগে; আমার ভালো লাগে ব্যস। তার অভ্যেস হচ্ছে মানুষকে প্রশ্ন করা, অযথাই প্রশ্ন করা এবং এই বিষয়ে তার ব্যাখ্যাটা অনেকটা এরকম, ‘এমনেই করি, করতে ভালো লাগে ভাই, একটা ফান আছে’। কাজেই সে তার স্বভাবমতো কোথাও ফোন করে, সেখানকার উত্তর তাকে সন্তুষ্ট করেনা বলে তাকে আমরা বলতে শুনি, ‘ কৃষ্ণ এই রাতে রাধার কুঞ্জে গেছিলো হেইআতো আমিও বুঝলাম কিন্তু তারপরে সেইখানে কি ঘটছিলো সেইটা না বলতে পারলেতো হবেনা, নামের মাহাত্ম খুঁজতাছি আমরা, বুঝতে হবে; দাঁড়াও দাঁড়াও, আমি মা’রে ফোন দিতেছি।’
আমরা চুপ করে বসে থাকি, ইউনুস ভাই বৈঠা বাওয়া বন্ধ করে রেখে তার মনোযোগ আরো নিবদ্ধ করেন আমাদের দিকে।  মায়ের কাছে ফোন দিয়ে তিনি একদমই ভিন্নভাবে প্রসঙ্গ উপস্থাপন করেন, তাকে বলতে শোনা যায় ‘মা, দোল পূর্ণিমা রাতের মাহাত্ম কোনখানে আপনার বৌমারে জিগাইআ দেখলাম, সেতো কইতে  পারেনা, আপনারে ফোন দিতে বললো।’ কিছুক্ষণ অপর-পাশের কথা শুনে তারপর তিনি বলেন ‘জি আচ্ছা মা। কৃষ্ণ আর রাধা এইরাতে একজন আরেকজনকে খুইইজ্জা পাইছিলো বইলা এই রাতে মানুষের মধ্যে প্রেমভাব জাগ্রত হয়, আমি বুঝছি। বিষয়টাতে দেখি একদমই অন্যোরহম; মা, আপনের বৌমারেও এই কথাটা বুঝাইয়া বইলেন, রাখি।’
তারপর আমরা অনেকরকম কথা বলি, শ্রোতা আর কথক পাল্টায়... মাঝেমাঝে এমন হয় যে আমি অনুমতি নিয়ে কানে হেডফোন গুজে নৌকার পাটাতনে শুয়ে গান শুনতে থাকি, মাঝেমাঝে নকিয়ার একরত্তি স্পিকারটা সাথে করে নিয়ে যাই, কখনো মোবাইলে গান বাজে। কিংবা কেউ চোখ বন্ধ করে এমনিতেই শুয়ে থাকে, মাঝে মাঝে অন্যপাড়ে নৌকা ভেড়ে, কেউ কেউ পানি ছিটিয়ে হাঁটে। গানের বেলায় আমার আর চক্কোত্তির রীতিমত ভক্তিভাব, কেউ আশেপাশে থাকেনা বলে প্রায়শই গলা ছেড়ে গান গাই। আমাদের সঙ্গে থাকা নিপাট ভদ্রলোক মানুষটার ভেতর কোনকিছুতেই তেমন একটা আলোড়ন ঘটেনা বলে আজকে আমি তাকে অনেক কড়াকড়া কথা বলি। অনেকক্ষণ পর হুট করে টের পাই দোল পূর্ণিমার চাঁদ ঘিরে জটলা পাকিয়ে থাকা মেঘগুলো সরে গেছে... নদীর উপর চাঁদের ঝিকিমিকি-দীঘল-দীঘল অদ্ভুত একটা প্রতিবিম্বিত প্রতিফলন, বাতাসও জোরালো হয়ে গেছে আগের চাইতে। আমাদের এইভাবে কত রাত কেটে গেলো আমার এই পরবাস জীবনে।
কুমার-চক্রবর্তী মহাশয়েরও চিৎকার করে গান গাওয়ার অভ্যেস আছে এবং তিনি রীতিমত ওস্তাদের কাছে তবলা শেখা মানুষ, সেই তুলনায় আমার বড়জোর টেবিল চাপড়ে গানে ধুয়া দেয়ার চেষ্টা করা সার কিন্তু আমাদের দু’জনের গানের পছন্দে খুব মিল। আমি গানের বেলায় সর্বভুক আর আমাদের কুমার-চক্রবর্তী সর্বভুক হলেও তার খাদ্যাভ্যাসে একদম দেশজ গান ছাড়া আর কোনকিছুর প্রাবল্য নেই। আমি আমাদের পুরনো দিনের বাংলা সিনেমার গান খুব শুনি, কালেকশনও মোটামুটি ভালো। বৌদির কথা ভেবেই কিনা জানিনা, তিনি হুট করে একটা গান গলাছেড়ে গেয়ে উঠলে পরে আজকে হঠাৎ টের পেলাম আমাদের শৈশবের গানগুলো একদম অন্যরকম ছিলো।
‘দুই ভুবনের দুই বাসিন্দা, বন্ধু চিরকাল  --- রেললাইন বহে সমান্তরাল, বহে সমান্তরাল’- এই গানটা যখন শুনি তখন আমি গানের সাথে আপাদমস্তক সাড়া দিতে শিখে যাওয়া বয়সে পৌঁছে গেছি। এটা সিনেমার গান না, বাংলাদেশ টেলিভিশনের একটা নাটকের গান। আমাদের বাসায় টিভি এসেছিলো অনেক পরে কিন্তু পাশের বাসার টিভিটা বহুদিন আমাদেরও টিভি ছিলো। আমাদের বাসায় পাশের বাসার আগে ফ্রিজ এসেছিলো বলে আমাদের টিভি আর ফ্রিজ কেন্দ্রিক একটা আত্মীয়তাও ছিলো। মাঝেমাঝে নাটক দেখে পাশের বাসার খালাম্মারও আমার মায়ের মত প্রথমে নাক লাল হয়ে যেতো, তারপর দরদর করে চোখ বেয়ে পানি গড়াতো আর তাই দেখে আমার বাবা’র সাথে সাথে পাশের বাসার চাচাও বেশ মজা পেতেন, নানানরকম মন্তব্য করতেন। আমাদের মায়েদের আটপৌরে কান্নার সাথে আমাদের অজস্র শৈশব জড়িত হয়ে আছে।
জোছনায় প্লাবিত বরিশাল শহরের ক্রমশ জেগে ওঠা সোডিয়াম আলোয় আলোকিত পথ ধরে ফিরে আসতে আসতে শুনলাম পিংক ফ্লয়েডের ‘কামিং ব্যাক টু লাইফ’। ’ডেভিড গিলমোর না রজার ওয়াটার্স?’ --- তর্কের বাইরে থাকতে পারলে এই গানটার শুরুতে গিলমোরের হাতে গিটারের স্ট্রিংগুলো যে ভাষায় কথা বলে সেই ভাষা বুঝতে আমার আনন্দ হয় সবচাইতে বেশি। পুরো গানটা বহুবছর আগে যেদিন প্রথম একাংকিত মনোযোগ দিয়ে শুনি তখনও টের পেয়েছিলাম ‘তুমি’ বলে কেউ না থাকলেও ‘তুমি’ বলে একটা সর্বাত্মক বোধ মানুষকে একাকী রাখে। সেই একাকী মানুষটা আশৈশব নিজস্ব বিলাস আর আত্মমগ্ন কোন এক শিশুর জাগ্রত ইচ্ছেগুলোর কাছে ঋণী থেকে যায়, যায় বলেই ক্রমাগত আরো বেশি বাণিজ্যিক হতে থাকা পৃথিবীতে আবার খুব করে ইচ্ছে করে একটা কাগজের নৌকার কাছে সবটুকু ভেসে থাকা নিয়ে ভেসে যাই, কোন সুদূর শৈশবে কোন এক বন্ধুর দেয়া একটা গাছের পাতা, তিনটা পাথর, পাঁচটা মার্বেল, সাতটা বাদাম আর নিরানব্বইটা বই, গান আর স্মৃতির কাছে সহস্র জীবনেরা বারবার ফিরে ফিরে আসে!
বালক তোমার শিশুকালের তোমার কাছে বাঁধা পড়া নিকট অতীত,
ভবিষ্যতের বসন-ব্যসন আর যতটা বাকি জীবন;
শৈশবে আর কিশোরবেলায় চরকাকাটা জীবন তোমার অদ্যাবধি,
অদ্যাবধি জেনে গেছো বেঁচে আছো , বাঁচিয়ে তোলে সেইসে শিশু আবোলতাবোল ছন্নছাড়া
গালের উপর হাতটা রেখে আনমনা মন, অঘোর ঘোরে ভুলতে মানা অযুত সময় নিযুত জীবন!
শৈশবের প্রতিটি স্বপ্নের পরিপূরক জীবনযাপন করে যেতে চায় সবাই,
সবার পরিচয় লুকোনো থাকে নিজ নিজ শৈশবে!
http://www.youtube.com/watch?v=NUL8ca8gWpg
http://www.youtube.com/watch?v=nVxnNNGjubg


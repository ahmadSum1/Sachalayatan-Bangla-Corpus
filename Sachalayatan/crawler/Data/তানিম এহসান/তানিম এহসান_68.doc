আজ সারাদিন



আজ দখিনের জানলা খুলেই দেখা গেলো
জোর বাতাসের পেখম ছুঁয়ে যাচ্ছে উড়ে
একটা চিরল গাছের পাতা সহজ সরল;
আজ দখিনের জানলা খুলেই মনে হলো 
আজ সারাদিন বায়স্কোপের বাক্স খুলে
আসবে যাবে নিত্যনতুন ‘কি চমৎকার দেখা গেলো’!
আজ দখিনের জানলা খুলেই জেনে গেলাম
সূত্রধরের সুতো যত ধীরে ধীরে যাচ্ছে ভেসে
হরেক রঙের আটপৌরে এক রঙের ডানায়;
আজ দখিনের আকাশ এবং মেঘের সাথে
সকালবেলা ভাব-বিনিময় হতে হতে
চোখের ভেতর জন্ম  নিলো নতুন আকাশ;
তীর্থ তোমার ডাহুক গাড়ী ছাড়লো বলে
ইষ্টিশনের বড় বাবু সবুজ বাতির ছররা ভুলে
দোলায় যে তার তে-রঙা পাল সমুদ্দুরের;
আজ সকালে নবনীতা চোখ মেলেনি ঘুমিয়ে ছিলো
ঘুমের ঘোরে তন্তু বুড়ীর চরকা কাটা ঠাস বুননের
শাড়ীর আঁচল জড়িয়ে গায়ে মুচকি হেসে;
আজ সকালে ঘর ছেড়ে তাই পথে নেমে
আজ সারাদিন তোমার কাছে পত্র লেখার
দিব্যি ভুলে পত্র লিখি পাকুড় গাছের পাতায় পাতায়!
          -------- খুলনা, ১০. ১০. ২০১১


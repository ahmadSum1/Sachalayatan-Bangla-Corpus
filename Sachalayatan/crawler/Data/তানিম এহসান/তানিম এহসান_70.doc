নামহীন



১.
জানি, তুমি আর আমি আমাদের হাতে 
হাতে রঙে রঙ মেখে জীবনের তৈলচিত্র এঁকে
নেবো বলে ক্যানভাসে নেমে আসে ঝড়;
অথচ রাতের সাথে একা হলে পরে
দেখি তেলরঙ মুছে গেছে জলছাপে।
জল এর কাছে ঋণী সখা -
আমাদের মৃৎপাত্র সব!
(পটুয়াখালী, ২৭.০৯.২০১১)
২.
ভালোবেসে শালিকের মত একা হলে টের পাই
হরিণী পৃথিবী তার চোখ থেকে মমতা হারায়;
শালিকের সংখ্যায় ব্যাকরণ গড়েছে পৃথিবী।
আর আমাদের চোখে জল-ছায়া ঘিরে 
অসংখ্য খেলা করে হৃদয়ের ঘ্রাণ!
(পটুয়াখালী, ২৭.০৯.২০১১)
৩.
তারপর একদিন সব ঘুম শেষ হলে পরে
আকাশের মেঘগুলো বুঝে নেবে জানি -
পৃথিবীর অনাঘ্রাতা কোন পথ ধরে
যদি কেউ হেটে যায়, তাকে হাতছানি
দিয়ে ডেকে নেবে রাঙা রঙধনু; আর
তার ঘাসে উঠে জেগে বেহুলা শিশির!
(বরিশাল, ৩০.০৯.২০১১)


সোহাগ বরণ কন্যা তাহার বাউলা-বসত ঘর



[justify]এক
নিজ-সোহাগী গ্রামের রইসুদ্দী বয়াতির একচালা ঘর, ঘরের চালে, খড়ের বেড়ায় জোর বাতাসে ঝন্-ঝনা-ঝন্ বাদ্য বাজে দিনদুপুরে, রাতদুপুরে,---মাঝবয়সী... 

সোনাভানু’র হাতের আঙুল সুই-সুতা আর ছেড়া-ফাড়া কাঁথার ভেতর ব্যস্ত থাকে দিন দিনান্ত, রাতবিরেতে---এখন যেমন। লন্ঠনে তার কেবল ফুরায় তেল-কেরাসিন; সব আঁধারে, নিত্যরাতে, দিনের আলোয় এপাশ-ওপাশ, ডানে খালি, বামে খালি --- খালি তাহার মন! একলা খড়ের দেয়াল ঘেঁষে কে কাশি দেয়, কে হেঁটে যায়! দখিন ঘরের, পূবের ঘরের দেবর-ভাশুর কাঠ-পাটাতন নড়েচড়ে, সোনাভানুর জলে ভরে একলা দু’চোখ, নামতে থাকে বিরামবিহীন নাড়িছেঁড়া চোখের পানি --- ঠোট নড়েনা, বুকের ভেতর কথা বলে শতেক জীবন: পুরুষ মানুষ আর বানের পানি আল্লাগো.........
কোথায় তোমার বসত মাঝি, কোথায় রঙের নাও; ভাটি দেশের নিরাক ময়না, উজান গাঙে যাও;
ও তার, ডাঙার বসত নাই।
চিরল চিরল গাছের পাতা নিরল তোমার বাস; গুণের নাওয়ে বসত গুণীর, উড়াল বারোমাস;
ও তার, ডাঙার বসত নাই।
আসমান জানে মেঘের খবর, বানের জলে ঢেউ --- ভাসান জানে যে-জন মানুষ, আর কি ফিরে কেউ?
ও তার, ডাঙার বসত নাই...
দুই
কালী আর ঘোরাউতরাল নদীর মোহনার কাছে মেঘনা নদী ভীষণ প্রতাপ, দুই প্রহরের সমান দূরে বসন্তপুর, নদীর ঘাটে গয়না নৌকা ছলাৎ ছলাৎ ঢেউ; ঘুম ভেঙে গেলো রইসুদ্দী বয়াতির, একটা হু হু বাতাস যেন তার বুকের ভেতর খেলা করে গেলো--- ছইয়ের ভেতর চাঁদের আলো, গাঙের জলে চাঁদের আলো, আলোর ভেতর এত কষ্ট কেন্!--- বয়াতি মানুষের বুঝি রাত নাই দিন নাই খালি বুকের ভেতর দুঃখ, চোখের ভেতর দুঃখ, দুঃখের ভেতর দুঃখ, দুঃখের ভেতর ভার-ভারন্তি সুখ... যেন্ শেষ নাই। তার গুরু কলমাকান্দার হাশেম আলী ফকির বলেছিলো, ‘রইসুদ্দী মিয়া, যত দুঃখ তত গান, যত গান তত দুঃখ, মাইনষের মনের ভেতর যে দুঃখ কথা কয় তার নাম সন্ন্যাস!’
রইসুদ্দী বয়াতি টের পায় তার মাথার ভেতর একটা সুর আসে-যায় আসে-যায় আর কথা বলে--- সে গুনগুন করতে করতে শব্দের পর শব্দ বসিয়ে যেতে থাকে,
সোনার খাঁচা সোনার পালঙ্ক, সোনাবরণ যার --- তাহার স্বরূপ গাছের পাতা, মাটির অলঙ্কার
আহারে কন্যার লাগেনা ভালো, লাগেনা ভালো- চান্দেরও মতন মন!
লাগেনা ভালো রুপার নোলক, লাগেনা ভালো ফুল, কন্যার হাতের নাইওরি কাকই নাহি খোঁজে চুল
কন্যা কি করো কি করো, কোথায় তোমার মন!
কোথায় তোমার মন-গো কন্যা, কোথায় তোমার বাস --- কন্যা তোমার, চোখে কিগো আষাঢ়-শ্রাবণ মাস---
কন্যা, কাঁদেনা কাঁদেনা, দোহাই চোখেরও জল...
রইসুদ্দী বয়াতির চোখ বেয়ে অবিরল ধারায় জল পড়তে শুরু করলো, সে নৌকার ভেতরে থাকা তার সর্বস্ব দ্রুত একসাথে বেঁধে ফেলে নৌকা থেকে নেমে হনহন করে হাঁটতে শুরু করে,---‘আহারে বউ! কতদিন তরে দেখিনা!’...
 
তিন
ভরদুপুরে রসুই ঘরে উনুন-চাপা কষ্ট, সোনাভানুর ছটফটে আর নিরাক মনে, মনের ভেতর তপ্ত লোহার ছ্যাঁক! খোলা দীঘির মত চোখে তার পানাপুকুরের গান...
কেমন তাহার নাওয়ের কাষ্ঠ, কেমন তাহার মন --- তোমারও কি ঘরে বিবাগ, প্রাণও উচাটন-
যাদুধন, খাঁচার পাখী, কোন দূরে উড়িয়ারে যাও!
বিষও-কাঁটা বিষের বাঁশী, বাঁশীর কিবা টান --- মন্দিরাতে ঢোলের বাড়ী, একতারাতে গান-
লাউয়ের, তিনকালে ডুবিয়া ডুবিয়ারে জল!
পাখীর চউখে পাখীর আকাশ, মাছের নরম আঁশ --- মানুষ বাঁচে পথের ধুলায়, ধুলায় সর্বনাশ-
যাদুধন, বাউল মনে, ডুগডুগি উথলি জল!
শুক্লপক্ষ নিশির কান্দন, কান্দে ভরা গাঙ --- রঙের নাওয়ের, পাষাণ মাঝি, একটু ফিরিয়ারে চান
যাদুধন, কলঙ্কিনী, অবলা নারীরও মন!
চার
নিষ্কলঙ্ক মন যে তাহার, কলঙ্কিনী চাঁন --- কন্যা তোমার মানুষ আসে, যান-ও শুনিয়ারে যান-
কন্যা, কি করো কি করো কোথায় তোমার মন!
কোথায় তোমার মন-গো কন্যা, কোথায় তোমার চুল --- কন্যা তোমার পায়ে-গো আলতা, খোঁপায় তারার ফুল
কন্যা, লাগেনা ভালো, কাটেনা বাউলের দিন!
গাও-গেরামে বেভুল মানুষ, গঞ্জে মানুষ নাই --- মানুষের ভেতর মরা-রে নদী, ভাটা’র খবর পাই-
কন্যা, গাঙেরও জলে জোয়ারে জোয়ারে জল!
নাওয়ের কাষ্ঠের লোহার দুঃখ, বৈঠার দুঃখ কি --- লগীর দুঃখ বোঝেন ডাঙা, জলের দুঃখ মাটি
কন্যা, উত্তরে ডাঙা, পূবালী কন্যারও ঘর...
পাঁচ
ঘরেরও ভেতরে বাহির বাড়ী, বাহিরে ভেতরও ঘর --- বসত কোঠায় থাকে যে-জন, পান কি তার খবর
যাদুধন বসেনা ঘরে, থাকেনা ঘরেতে মন?
বাও-বাতাসে শীতলা পাটি, যক্ষেরও ঘরে ধন --- জলকলসী শাপলা তাহার শালুক দরশন
যাদুধন দক্ষিণা বাতাসে নাইওরী আলুথালু বেশ!
নিদ্রাকুসুম ফুলকুমারী, ফুলেরও নাহি থাকে ঘুম --- ধানের দুঃখ ধনীরও গোলা, নির্ধনও মরসুম
যাদুধন, নিদয়া মনে একেলা কি শুধু কথা কন!
ছয়
নিগুণ-ও রাতে ফিরিগো কন্যা, দশমী তিথি --- নবমী চান্দের সোনালু বরণ খবর জানে কি ---
কন্যা, কি করো কি করো কোথায় তোমার মন...
সাত
সোনাভানুর আলুথালু ঘুম আসে, ঘুমিয়ে যেতে যেতে সে টের পায় পুরুষের তেল দেয়া, জট লাগা চুলের গন্ধ, ঝাঁ-চকচক চোখের ভেতর মায়া আর মায়া, কাঁধের বাড়ন্ত গ্রহণ আর, একটা আঁকশির মত বুকের ভেতর এত সুখ এত শান্তি!
আট
চক্রাকারে জেগে থাকা গ্রামের দক্ষিণ-পাড়ার মাঝ রাস্তায় একটি অবয়ব দীর্ঘতর হতে থাকে, ঘরফেরতা পথে ক্রমাগত ছায়া পড়ে, বদলায়, নড়ে উঠে ঘুমিয়ে থাকা ঘাসের শিথিল শরীর, আবার পাশ ফিরে আকণ্ঠ নিমজ্জিত হয় শিশির সন্ধানে... বাতাসের অবগুণ্ঠন খুলে ভিড় করে সুগভীর শ্বাসের মাজেজা... বাঁশ-বাগানে বাঁশের পাতার তীক্ষ্ণ ডগায় শিস কাটে আরো কোন সুতীক্ষ্ণ চাবুক...
পৃথিবীর প্রথম মানবেরও বুঝি কোন এক দুয়ারে হাত রেখে কেঁপেছিল নিজস্ব ছায়া! আঙুলের গিঁটে গিঁটে ফেরার তাগাদা নিয়ে রইসুদ্দী বয়াতি দুয়ারের ভাসমান কাষ্ঠে কড়া নাড়ে, ভাঙা গলায় ডাক দেয়, ‘ও বউ, ঘুমাইছোনি---’
নয়
পৃথিবীর প্রথম মানবীও বুঝিবা কোনদিন ঘুমোয়নি তার অস্তাচল ফিরে আসা রাতে!
দশ
শাস্ত্র মানো, তন্ত্র মানো --- কর্মযোগ নিষ্কাম,
মানুষ সত্য, মানুষ পুণ্য, মানুষ সর্বনাম
সখা হে, 
মানুষে মানুষে সকল ধর্মেরও সার...
উৎসর্গ:
বাংলাদেশের সকল- বাউল ফকির বয়াতি সাধক কীর্তনিয়া বৈষ্ণব বৈষ্ণবী... যারা সহজ মানুষ।



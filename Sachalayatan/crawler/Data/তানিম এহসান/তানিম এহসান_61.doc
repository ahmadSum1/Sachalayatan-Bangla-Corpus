নীরবতা পাঠ - দুই




গোপনীয়তা ধরে রাখতে পারে কতজন, কতজন থেকে যেতে পারে গোপনীয়তার কাছে গোপনীয়! গোপন থেকে দেখেছি মানুষের আড়ম্বর বড় বেশি!
প্রতিষ্ঠা নয়, প্রশান্তি চাই, চাই জীবনের আস্বাদ প্রতিটি মুহূর্তে। সাধারণ মানুষ দেখেছি শুধুমাত্র চোখে খিদে নিয়ে খায়না কখনো একনলা ভাত। বেঁচে থাকা হোক মনের তাগিদে প্রশস্ত জীবন কাটানো।
অজস্র রাত এর কথা বলে যেতে পারি, অবিরাম প্রফুল্ল রাত এ দেখেছি রাত এর অবয়বে আলো আর ছায়া এতো উচ্চকিত থাকে যে ভেতরে মৃন্ময় আলোড়ন ঘটে। রাত মানে বেঁচে উঠার অপর নাম!
নীরবতা কখনো কখনো সর্বোত্তম, নিজের কাছে নিরপেক্ষ থাকা যায়। কখনো দেখেছি বৈকি পক্ষ অবলম্বন করাই শ্রেষ্ঠ উপায়, তবে তা নিজের পক্ষে দাড়িয়ে।
মিথ্যে মিথ্যেই, নির্দোষ মিথ্যে বলে কিছু নেই। সত্যের অপলাপ পুরোপুরি বর্জন করা গেলে দেখেছি আত্ম-অর্জনটা ভীষণ বিনম্র হয়!
এতোভাবে বলে কে কবে বোঝাতে পেরেছে কাকে! খুব বেশি বুঝে নিতে চায় যারা তাদের নাম রেখেছি ক্লান্তি। নৈঃশব্দ্যের নির্ণায়ক সময়ে হে বন্ধু, বলার চাইতে বুঝে নিতে চাই - তোমার নৈঃশব্দ্য তোমাকে কতটা বাঙময় আর প্রাঞ্জল করে যেতে পারে।
এইসব বিস্ময় খেলা করে বিমুগ্ধ বিস্মিত মনে! মুগ্ধতা তোমাকে বলি, বিস্ময়ের উদয়াস্ত পথে প্রতিদিন তোমাকে দেখি বহুরঙ বৈচিত্র্যে সেজেছ প্রিয়তমা বিচিত্র!
এর চাইতে ঢের ভালো পরিপূরক হওয়া, সর্বস্ব হতে গেলে দেখেছি মিলেমিশে নিঃস্ব হতে হয়! কোনদিন সবকিছু পুরোপুরি দিয়ে দিতে নেই, ফেরার কোন পথ থাকেনা বাকি আর!
ইঙ্গিত করতে পারিনা, মানুষেরা দেখেছি ইশারায়, ইঙ্গিতে খুব দড়। তৈলাক্ত বাঁশ বেয়ে প্রতিদিন অসংখ্য মানুষ কোথা থেকে কোথা চলে যায়! ছেলেবেলায় কেউ কোনদিন ইশারা-ইঙ্গিত শেখাননি, ছেলেবেলায় শিখিনী কি করে প্রতারণা করা যায়, হতে হয় প্রবঞ্চক!
জলেশ্বর, স্বরলিপি শেখার আগেই গান শিখে নিলে! আরজনমে স্বর আশ্রিত হয়ো।
কে কবে পেরেছে নিতে তার সব ভার -
সবটুকু ভার কে কবে কোনদিন নিয়েছিলো তার;
কোনদিন একা একা কোন মানুষ পথ চলেনি,
একা একা উড়েনি কোনদিন একটি ডানা;
বন্ধু, এই যে আমাদের বিপর্যস্ত সব লেনাদেনা
আমাদের তবুও একাকী করে, তাতে কি দেখনি -
কতখানি মিশে থাকি নিরালা আমাদের আমি!
http://youtu.be/eZGWQauQOAQ



জলমগ্ন দিন যেন তাই রাতের কোন শব্দ



টাপুরটুপুর মন ভালো নেই
সকালটা আজ ভোরবেলাতেই
মেঘের সাথে ভাব করেছে, যাচ্ছে ঝরে, যাচ্ছে ঝরে...
জানালাটা পাতার ভিড়ে আনমনা মন
প্রাপক বিহীন পত্রগুলো জলের মতন 
কোথায় কখন কার কাছে যায় কার কাছে যায়, এমন করে!
পাতায় পাতায় জলের ফোঁটা সূত্রবিহীন সুতোর টানে
কেবল ঝরে কেবল ঝরে --- আকাশ জানে
মেঘ জানেনা জলের খবর,
জল জানে কি!
খুব দেখেছি
গন্ধ-সোঁদা জলের বহর
মৃত্তিকাতে ঢেউ গুনে যায় সব-প্রহরে;
মনে পড়ে
সেই-যে তোমার ফেলে আসা বরষা মানে
তুমিও তখন আষাঢ়-শ্রাবণ এক জীবনে
বন্দী-যুগল সখ্য তোমার চিরল চিরল ইচ্ছেমুখী
যখন তুমি দুঃখ পেতে বয়েই যেত এমন সুখী;
যখন তোমার বৃষ্টি হলে ইলশে-গুড়ি ইলশে-গুড়ি ইলিশ মাছের ডিম 
পেয়ে তাই জানতে পারা মা ইলিশের, সব মায়েদের মমত্ব অসীম...
যখন তোমার এই এখনও জনান্তিকে ধুপছায়া মেঘ শীতল বাতাস
বয়ে গেলেই নিরল-গহন কোথায় যেন বৃষ্টি পড়ে, নাইতে থাকে তোমার আকাশ!
আধেক জীবন জল টানা তাই কামার-কুমোর-জেলের মত,
জলের আঁচে আগুন বাঁচে --- সব আগুনে সরব ভাঙন, স্ফুরণ-ক্ষত…
বসন্ত নয় ফাগুনও নয় স্নান মেলে তাই বরষা এলে
তানিম তোমার এক জীবনের অভিলাষী সব পললে
তিনটি ফোঁটা জলাধারে একটি স্থলপদ্ম!


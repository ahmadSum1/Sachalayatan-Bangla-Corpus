নিলয় দাস: চলে যাওয়া অনাবিল গিটার, গিটারের শিল্পী!



আশির দশকের একদম শেষ দিকে আমার মামাতো ভাই যাকে আমি ভয়াবহ ভালোবেসে "মাম্মা” বলে ডাকি সেই মিঠু ভাই আমাকে প্রথম শোনান নিলয় দাসের গান। তারপর খালাতো ভাই টুটুল ভাই, মাম্মা, আমি, আমাদের ভাগনা-বেটা তমাল আর তন্ময় সহ আমরা একসাথে হলেই যখন অন্তত একটা গিটার বেজে উঠা শুরু হলো, তখন থেকেই নিলয় দার গান আমাদের গানের ভিড়ে ঠিকই জায়গা খুঁজে নিত।
বাংলাদেশের ব্যান্ড মিউজিক এই মানুষটার কাছে ঋণী, তাকে নিয়ে কেউ এখনো লেখেননি, কেউ ঘটা করে তার জন্মদিন কিংবা চলে যাওয়ার দিনটিকে §রণ করেননা, অনেকের কাছেই তার সৃষ্টির চাইতে তার দাহ নেভানোর প্রয়াসটাই বড় হয়ে দেখা দেয় - কিন্তু বাংলাদেশের ব্যান্ড সংগীতের সঠিক ইতিহাস যেদিন লেখা হবে সেখানে বিশেষ করে গিটারের ক্লাসিক্যাল শিল্পী, বাংলাদেশে একুষ্টিক গিটারের এখন পর্যন্ত শ্রেষ্ঠ কারিগর নিলয় দাসের কথা আসবেই।
আমি তাকে দেখিনি, তার সাথে আড্ডা মারিনি, যখন গিটার শেখা শুরু করি তখন কয়েকবার ভেবেছি যাবো। গিটারের কয়েকটা বেসিক কর্ড শেখার পর আর গিটার শেখা হলোনা, নিলয়-দার সাথেও আমার আর দেখা হয়ে উঠেনি। মাঝে মাঝে খোঁজখবর করতাম, বিশেষ করে ইস্কাটন গার্ডেনের আড্ডায় গেলে বন্ধু টিংকুর কাছ থেকে কিছু কিছু খবর জানা যেত। জানতে পারতাম মানুষটা ক্রমাগত নিজেকে ছাই করে মিটিয়ে নিচ্ছেন সব দাহ। তার প্রথম অ্যালবামে শিল্পীর যে ছবিটি আছে তাতে আমরা দেখতে পেয়েছিলাম নিজের মত করে একজন মানুষকে, সবসময় ক্যাপ পড়তেন মনে হয়। তার গিটার বাজানো ছিলও কিংবদন্তীর মত।
জন্মেছিলেন সেপ্টেম্বর এর ৩০ তারিখ ১৯৬১ সালে। চলে গেলেন ১১ ই জানুয়ারি ২০০৬ সালে, চিটাগাং সেন্ট্রাল পয়েন্ট ক্লিনিকে। বাবার নাম সুধীন দাস, মা নীলিমা দাস - দু’জনই সংগীত অঙ্গনে সুপরিচিত। 
আমার কাছে তার প্রথম অ্যালবামটা ছিলো, এখন সিডির যুগে আমি নিলয় দাসের সিডি খুঁজে পাইনি কোথাও, জনে জনে চেয়ে বেড়িয়েছি। গুগলে গিয়ে নিলয় দাস নাম দিয়ে ক্লিক করলে খুব বেশী কিছু আসেনা। বড় অসহায় মনে হয়, কত রাম-শ্যাম-যদু-মদু-ফন্দি-ফিকির এই দেশে স্টার হয়েছে কিন্তু সত্যিকারের গুণ আর গুণীর কদর না করতে করতে আমরা অমানুষ হয়ে যাওয়ার সবরকম কায়দাকানুন শেষ করে ফেলেছি।
আজকে সচলে একটা পোষ্টে কমেন্ট করতে যেয়ে আবার মানুষটার কথা মনে পড়লো, গুগলকে কাজে লাগালাম। খুব বেশী কিছু পেলামনা প্রথমবার, এক জায়গায় দেখলাম তার মৃত্যুর পর বেশ কয়েকটা গান এক জায়গায় করে একটা লিঙ্ক দেয়া, সেখানে যেয়ে দেখলাম কিছুই নেই। নানান কি-ওয়ার্ড দিয়ে খুঁজলাম তারপর পেয়ে গেলাম তার সবগুলো গান। 
কয়েকটা গান নিয়ে একটু কথা বলি। 

হ্যাপি আখন্দ কে নিয়ে আজ পর্যন্ত যত গান গাওয়া হয়েছে তার মাঝে শ্রেষ্ঠ গান গেয়ে গেছেন নিলয় দাস -"হ্যাপি, তোকে মনে পড়লেই/ একটা গিটার তোলে ঝংকার/ পিয়ানোটা বেজে উঠে/ তোর সে নিপুণ হাতে/ আবার এলো যে সন্ধ্যা মনে পড়ে যায় মাঝরাতে’। তারা দু’জন বন্ধু ছিলেন। দু’জনই চলে গেছেন নীরব প্রতিবাদে।
তার গানগুলোর মাঝে সবচাইতে বেশী গাওয়া হয়েছে মনে হয় "সেই যে চলে গেলে, আর হায় এলেনা ফিরে/ কতোযে খুঁজেছি তোমায় অকারণ অশ্রুজলে” গানটা। আমরা কাজিনরা এই গানটা গেয়ে গেছি সব সময় - “এখানেতে এক উৎসব সারা রাত/ আলো করে দেয়ালে জ্বলে আছে/ সেখানেতে এক উল্লাস ভরা গান/ আবেগেরই দরোজা খুলে গেছে  ...."। 
আর একটা গান আমরা গাইতাম খুব, সেটি হচ্ছে  "দুচোখে তোমার দেখেছি আমি/ বৃষ্টিতে ভেজা মরুভূমি’। প্রথম দুইটা লাইন প্রায়শই আমাদের মাথায় এসে খুব করে চেপে ধরতো গাইতে হবে বলে। এরকমই আরেকটা গান ছিলো "যখন দেখি দূর আকাশের ওই তারা/ তখন ভাবি একা আমি, সঙ্গী-বিহীন তুমি হারা’। 
তবে নিলয়-দার গাওয়া আমার সবচাইতে পছন্দের গান হচ্ছে "যখনই নিবিড় করে পেতে চাই তোমাকে/ তখনই দুচোখ বুজি আমি/ নয়নে স্ব¡পণে দেখি শুধু তোমায়/ বিরহ বরষা মেঘেরই ছায়ায়”। রিমিক্স এর চরম আধিপত্যের এই সময়ে ফুয়াদ আল মুক্তাদির তার একটা  "ফিচারিং .." এলবামে এই গানটা কাকে দিয়ে যেন গাইয়েছে। ফিচারড্ গানটা যদি শুনে থাকেন তাহলে নিচে লিঙ্কে যেয়ে অরিজিনালটা শুনুন - কি অসাধারণ, কি সংহত কম্পোজিশন সেখানে আপনার জন্য অপেক্ষায় আছে তারপর ভাবুন রিমিক্স গান দিয়ে আপনি নিজে কিংবা আপনার পরবর্তী প্রজন্মকে বড় করে যাবেন কিনা?

তার অসংখ্য ছাত্র-ছাত্রী ছড়িয়ে ছিটিয়ে আছে, অসংখ্য মানুষ তাকে কাছ থেকে দেখেছে, অসংখ্য মানুষ তন্ময় হয়ে শুনেছে তার গান, ধরা পড়ে গেছে তার গিটারের জাদুতে - তিনি তাদের মাঝেই বেঁচে থাকবেন। এখন পর্যন্ত তার গড়া দুটো ব্যান্ডের কথা জানি আমি, একটা হচ্ছে ’দ জেনমস’ এবং অপরটি হচ্ছে ’ট্রিলজি’, তার সাথে বাজিয়েছেনা বাংলাদেশের বর্তমানের অনেক নামী গিটারবাদক। ৯০’র দশকে "ষ্টারস” নামে মিক্সড অ্যালবাম রেরিয়েছিলো দুইটা, সেখানেও তিনি গান গেয়েছিলেন। জেনেছিলাম যে আরেকটা সোলো অ্যালবামের কাজ প্রায় ৭০ ভাগ শেষ করে এনেছেন এবং সেটা বাংলালিংক বের করে দেবে কিন্তু সেই অ্যালবাম আর এলোনা। এইসব অ্যালবাম আর আসেনা, আসে গন্ধযুক্ত সব তরল পস্রবন!
বিরুদ্ধ সময়ে যাদের জন্ম হয় তারা নিজেকে ক্ষয়ে ক্ষয়ে নীরবে চলে যান, আমরা আরো বেশী করে এক বিরুদ্ধ সময়ের কাছাকাছি এসে টের পাই, যারা চলে গেছে তারা ভালো আছে, আপনিও ভালো থাকুন নিলয় দাস - আপনার গিটারের কাছে ম্লান হয়ে যাক আপনার সব না পাওয়ার দহন-দাহন!!
                        ------- তানিম এহসান, ১১. ০৮. ২০১১ বরিশাল
ইউটিউবে খুঁজে নিলয় দার একটা সাক্ষাৎকার পেলাম, সেখানে কত যে খুঁজেছি তোমায় নিয়ে তার কথাও আছে, ভেঙে ভেঙে আছে গানটাও। সেটার লিঙ্ক দিলাম সবার আগে http://youtu.be/xbbk2uA02k8
যখনই নিবিড় করে পেতে চাই তোমাকে http://www.mybanglaspace.com/mytunes/view/song_5017/name_niloy-_-track-12/
কতোযে খুঁজেছি তোমায় http://www.mybanglaspace.com/mytunes/view/song_5008/name_niloy-_-track-01/ 
হ্যাপি, তোকে মনে পড়লেই http://www.mybanglaspace.com/mytunes/view/song_5013/name_niloy-_-track-07/
দুচোখে তোমার, দেখেছি আমি/ বৃষ্টিতে ভেজা মরুভূমি http://www.mybanglaspace.com/mytunes/view/song_5014/name_niloy-_-track-08/
যখন দেখি দূর আকাশের http://www.mybanglaspace.com/mytunes/view/song_5016/name_niloy-_-track-10/
হৃদয়ের যত ব্যাথা http://www.mybanglaspace.com/mytunes/view/song_5012/name_niloy-_-track-06/
সবগুলো গান পাবেন এইখানে  http://www.mybanglaspace.com/mytunes/view/album_521/name_best-of-niloy/ 
mybanglaspace.com কে সাধুবাদ জানাই নিলয় দাসের সবগুলো গান সযতনে আমাদের জন্য রেখে দেয়ার জন্য।

ছবি: 


 




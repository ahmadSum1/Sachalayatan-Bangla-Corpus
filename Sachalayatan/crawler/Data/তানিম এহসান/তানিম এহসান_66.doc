নামহীন - তিন



১.
দেখেছি পাখীর ডানা আসলে ততটা কোমল নয়
আসলে ততটা কোমল নয় জলবতি নদী
কিংবা একটি রজনীগন্ধার আদ্যোপান্ত শরীর;
আমাদের অনুভূতির মত কোমল আর কোন কিছু নেই!
                 ------------- ১৫.১০.২০১১ বরিশাল
২.
সব কথা যায়না বলা, এমনকি সব অনুভূতিও প্রকাশ করা যায়না!
বন্ধু, এতদূর শুনে ফেলো আর এত গভীরে দেখো বলে
তোমার শূণ্যতার সাথে পাল্লা দিয়ে যায় -
অসহ্য বিলাস!
                ------------------- ০৫.১০.২০১১, ঢাকা
৩.
তুমি কথা বলো বলে আমারও কথা বলা হয়;
নইলে ইদানীং কথা বলার চাইতে
কথোপকথন দূরে রেখে
যতটা প্রশান্ত থাকা যায়
তার চেষ্টা ছিলো সর্বোত্তম।
কথা বলা দারুণ ব্যাপার - 
শ্রোতা আর কথকের অন্ত্যমিল থাকা চাই!
                ------------ ১৪.১০.২০১১ বরিশাল
৪.
বিষাদের জলসিড়ি পাথরের ধাপ কাটে জুমচাষী
রুয়ে দেয় বিষাদের ধুন
জুমধানে ভরে উঠে সংসারঃ   
চোয়ানি জেনেছো বুঝি,
জানো নাই কতটা জল পেলে
একমুঠো ধান দেয় অফুরান পাপ!
    ------------- ০৯.০৯.২০১১


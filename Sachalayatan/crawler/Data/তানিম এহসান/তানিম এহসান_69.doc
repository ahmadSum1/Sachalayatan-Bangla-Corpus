নামহীন: দুই



এক.
বহুদূর হেটে গেলে টের পাই বহুদূর পথ 
ধরে পড়ে থাকে ফেলে আসা পথের ধুলোরা সব;
প্রতিটি ধুলোর কাছে স্মৃতি জমা থাকে;
আমরা অজস্র সাঁকো বাধা পথ ধরে যেতে যেতে
অযুত নিযুত যত ঝিঁঝিঁ-ধুলোদের ভিড়ে মিশে
গড়ে তুলি আমাদের এক - স্মৃতিময় কাঠগড়া!
                   (বরিশাল, ০১. ১০. ২০১১)
দুই.
উৎসর্গ: (ফরহাদ সাফায়েতুল কবির বিজয় - আমার বাঁশরীয়া বন্ধু)
ওহে বাঁশরীয়া, শুনছো কি?
বাঁশীর ফোকরে ফু দিয়েছি যতবার
ততবার বলে দিতে কার্পণ্য করোনি -
’আপনেরে (কখনোবা তুমি) দিয়া বাঁশি অইতোনা’!
আজকাল আড়বাঁশী বাজেনা কোথাও;
তোমার কার্পণ্য দেখে বলে যেতে চাই -
বুকের গহ্বরে গিরিখাতে
বহুদিন ছুড়ে দেয়া বাতাসে ভাসিনা!
                              ------ ঢাকা, ০৫. ১০. ২০১১


কিছুটা দূরত্ব থাকে, থেকে যাক কাছে



নিরল ভোরের কাছে রাত যেতে বাকি --
প্রতিটি রাতের শেষে সন্ধ্যারা জানে নাকি-
প্রহরের সব গান শিশির হৃদয়!
দূরে নই দূরাগত- তবু মনে হয়,
এ-শুধু দ্বন্দ্বের নামে ধুপছায়া দামী --
দোয়াতের চেনা খামে নিখুঁত প্রণামী;
ফেরানো না-ফেরা মুখে যতটা বিষাদ --
তার বেশি নীরবতা -- দূরত্বের সাধ!
একা নয় কেউ যারা তারাও একাকী!
দূরে -- তারপর একা হলে একা থাকি;
মানুষে নৈকট্য মোহ সদালাপী তাই --
ভিড়ে যাই -- তীরে যাই -- ফিরে, আসি যাই...
যেতে নেই; থেমে, যেতে নেই এতো কাছে -- 
রাতের দূরত্ব কিছু, ভোরের-ও আছে...
উৎসর্গ: স্যাম- একটি হারমোনিকা যাঁর, আর তাঁর সাথে হেঁটে যাওয়া রংধনু দিন- এখনও বিপুল!


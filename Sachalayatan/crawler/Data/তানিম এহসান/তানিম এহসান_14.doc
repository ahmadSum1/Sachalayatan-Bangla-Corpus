আহুত বাতাসের মত জাগ্রত শহীদেরা তাই



যে শহীদ তুমি স্থিত, যে শহীদ তুমি সংহত,
যে শহীদ তুমি মুক্তির মিছিলে আজও প্রেরণা-
এত জল তবু গাঙেয়, এ পাললিক তুমি শ্রয়,
হে শহীদ তুমি আপামর আলোয় আলোর দ্যোতনা --
এসো কাঙ্ক্ষিত, এসো অবারিত, এসো আগুন এসো প্রাণ পললে...
ও মাটি’র শুধু মূর্ছনা, যত ত্যাগ তত বন্দনা,
ও মাটি তুমি জননী জন্মভূমি এতো আকুলতা-
যে আঁচল ধরে ধমনী, যে মাতা শুধু গরবিনী
যে সবুজ ধরে এতো অহং এতদূর বারতা --
আমি তার গান কান পেতে শুনি
আমি আর আরও প্রতিধ্বনি
ডাকে আর বলে- ভাঙো, ভেঙে ফেল
জাগো পাল তোল, এসো এই তোমার আঁচলে আঁচলে
যত ভোর যত মঙ্গলে, আঁধারের যত শৃঙ্খলে
এসো আগুন হয়ে যাই জ্বলে, জ্বলে জ্বলে...
......................................................
উৎসর্গ: শৈশবের প্রথম মহানায়ক শহীদ তাজউদ্দীন আহমেদ। একজন গভীর মানুষ, আপনাকে যত জানি ততবার ইতিহাস দীর্ঘশ্বাস ফেলে!


জল শুধু মিনতি শিখেছে




একদিন দাড়াতে হয় যতিচিহ্নের মুখোমুখি, একদিন জানা যায় আর কোন খোলা নেই অবারিত পথ, আপাতত এই। একদিন জেনে নেয়ার চাইতেও নিতে হয় মেনে - সব পথ শেষ হয় কোন এক গহ্বরে!
অতলান্ত গিরিখাতে একদিন তাকিয়ে দেখি অপরিসীম শূন্যতা স্থির হয়ে আছে, স্থির হয়ে জমে থাকে আবদ্ধ বাতাস। মানুষের তলানিতে তবুওতো বিষ, নির্বিষ ছাই থাকে দাবানলে;
প্রবল অনলে পোড়ে আসক্ত লোহা, হাপরের বাড়ীতে পোড়ে ক্ষয়কাশি। বিস্তর ধুলাবালি জমে জমে কড়া নাড়ে নিরবধি জলে, নদীর এপিটাফ লিখে তবুও নদী। শুধু ক্ষয়িষ্ণু ঝিনুকের খোলে একটি মুক্তোদানা অপার্থিব আবেগে আবেশে বাড়ে - মানুষের পার্থিব চোখ মুক্তোর চাইতেও নেড়েচেড়ে দেখে মুক্তোঙ্গিনী!
মানুষের চোখ তবুও দেখেছি করেনা প্রতারণা, প্রতারণা করেছে হাসি। পাথর পাহাড় ছেড়ে সবিশেষ জলে নেমে দেখি - একটি নুড়ি তবু বহুদূর ছুড়ে ফেলা যায়, জল শুধু মিনতি শিখেছে!


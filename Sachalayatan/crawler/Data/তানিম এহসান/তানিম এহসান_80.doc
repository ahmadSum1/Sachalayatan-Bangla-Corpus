দুটি কবিতা!



১. (উৎসর্গ: সুমন তুরহান)
অভিমানী হতে পারি, প্রতারক নই - 
আলো নেই, কি করে সালোক-সংশ্লেষিত হই?
যান্ত্রিক পৃথিবীতে একরত্তি পিদিমের কতটুকু ঠাই -
তবুওতো আধপোড়া সলতের সুখ, প্রাণপণ জ্বলে যাই।
চাহিদার উপসংহার নেই, নেই দাড়ি, কমা, যতিচিহ্ন
কতদূর দিতে পারি? সুবিশাল আকাংখায়, সামর্থ্য সামান্য;
সব ধুপ শেষ হয়ে যায়, মৃদু হয় সবটুকু শ্বাস -
ফিরিয়ে দিতে পারো শেষ সহজ হাসি, সর্বশেষ উচ্ছ্বাস?
একদিন অভিমানী, ঠিক চলে যাবো দূরাগত জলে,
তোমাদের সব চাওয়া, সব দায় অনায়াস ছুড়ে ফেলে; -
পঙ্গু জারুলের মত নয়, নয় রৌদ্রাহত জ্বোনাকী -
মানুষের মত চলে যাওয়া যায়, জানোনাকি!
        -	বরিশাল, ০৯. ০৮. ২০১১
২. (উৎসর্গ: মৃত্যুময় ঈষৎ)
এবং তরল জল দিশেহারা নেমে আসে পৃথিবীতে!
বৃষ্টি! অবিরাম জুড়ে দাও সিম্ফনী; আর একটু পর
খোলা ছাদ, আঁধারে - শ্রোতা নয়, উর্ধ্ববাহু হবো,
তারপর নগ্নগাত্র - প্রাণপন নিয়ে নেবে জলের পোষাক!!
     -	ঢাকা, ০৬. ০৮. ২০১১
 ---------- তানিম এহসান


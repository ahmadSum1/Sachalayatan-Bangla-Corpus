স্বপ্নেরা তবুও অশেষ




সহজ প্রেরণা নিয়ে পথে হেঁটে যাই, বসে থাকি।
সবারই প্রেরণা আছে, প্রেরণা বুঝেছে যারা তারা জানে;
প্রেরণার অপর নাম ভালোবাসা, অথবা প্রেম? যেভাবে যে নামেই ডাকোনা
কেন, প্রেরণারা তাড়া করে ফেরে, মহৎ স্বপ্নের জন্ম হয়, স্বপ্নেরা আশৈশব বেঁচে থাকে।
প্রতিটি স্বপ্ন মানে বিবিধ জীবন, জীবন কেবলইমাত্র একটি জীবন, ভালোবাসার তবুও মৃত্যু নেই;
আমি এভাবেই গড়েছি আমার জীবনের সংজ্ঞা।
সংজ্ঞা বলে কিছু নেই, মানুষ কেবলই তর্ক করে অথচ হারেনি কেউ --
সবকিছু নিজস্বতার কাছে বন্দি, সব পাখীর নিজস্ব দরোজা আছে...
উড়ে উড়ে দূরে দূরে চলে যায়, দেখি;
তার ঠিকানা সেই জানেনা, পাখীর এতো ভাবলে চলে নাকি!
পাখীর চোখে আকাশ তবু দৃষ্টিপাতেই কেবল আকাশ,
জল জেনেছে চঞ্চু মানে উৎসমুখে মমত্ববোধ, নীলাম্বরী প্রেম।
কোনদিন জানার কোন শেষ নেই বলে বলে চলে গিয়ে তবুও জীবন্ত যারা
তাদের শুধোতে পারিনা, তুমি বলতো --
প্রেরণারা শুধুমাত্র যদি প্রকৃষ্ট হয়,
স্বপ্ন দেখে যেতে আমাদের এতোটা ক্লান্তি আসে কেন!
---------------------------------------------------------------------------------------------------------
উৎসর্গ:
মোঃ দেলোয়ার হোসেন, দেলোয়ার ভাই... 
http://www.youtube.com/watch?v=4eVOHumXC0Q


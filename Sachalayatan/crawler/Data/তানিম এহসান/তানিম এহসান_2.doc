চেতনা কি মনের ভুলে-ও থামতে শেখে পথে?



আমি দল বুঝিনা মত বুঝিনা, বুঝতে নারাজ বিশ্ব-
আমার ধমনীতে লক্ষ শহীদ, শহীদ-মাতার স্পর্শ --
তুমি কে আসো হে শেখাও আমায় বীর-বাঙ্গালীর গর্ব!
আমি হার মানি না মনের ভুলে-ও, যাচ্ছি লড়ে, লড়বো!
আমি এক বাঙালী সত্ত্বা-জুড়ে সব বাঙালীর সাধ!
আমি বাংলা মায়ের তারুণ্য সে চেতনায় অবাধ --
তুমি মন্ত্রণাতে ভাবছ আমায় ভুলিয়ে দেবে সব?
আমি উল্টো স্রোতের মুখামুখি থাকি না নীরব:
আমার তুচ্ছ শিকল গুড়িয়ে দিতে ভীষণ লাগে ভালো,
আমি সব আঁধারের পঙ্কিলতায় একলা জ্বালি আলো;
আমি একাই দারুণ ভাঙতে পারি সব নখরের দাঁত,
আমার তর্জনীতে মেঘের শাসন ঘুচাই খরতাপ,
আমি কালবোশেখির মূর্ছনাতে গাইতে পারি গান,
ঝঞ্ঝা-মুখর জলপ্রপাতে নিত্য করি স্নান --
আমায় কি ভেবেছ! দ্বিধার দামে কিনতে পারো দরে?
আমি নামলে পথে আর থামি না, আর ফিরি না ঘরে!
আমার বাংলাদেশে আমার মত কোটি মানুষ একা,
গাইছে দেখো গান যতটা রক্তে আছে লিখা,
সব মিছিলে সব স্লোগানে গন্ধ সোঁদা খাটি --
বাংলাদেশের এক পতাকায় রক্তে সবুজ মাটি...
হে একাকী পথের পথিক- এক সাগরের ঢেউ,
জেনে নিও পথের শেষে ঠায় দাঁড়িয়ে কেউ --
ধরে রাখো বুকের ভেতর দ্রোহের আগুন- সলতে পুড়ে ছাই-
মুক্তি মানে চলবে লড়াই, চলছে লড়াই --
এসো মানচিত্র রাঙাই -- সব শহীদের নামে!
উৎসর্গ: 
বাংলার কন্যা-জায়া-জননী সকল: সব বিরুদ্ধবাদিতা আর নিগ্রহের পরেও যাদের সামগ্রিক অবদানে আজও বাংলাদেশ গৌরবের মুখোমুখি হয় প্রতিনিয়ত... শ্রদ্ধা হে!


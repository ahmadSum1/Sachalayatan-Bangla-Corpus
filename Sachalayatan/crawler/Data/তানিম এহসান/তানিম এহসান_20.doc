কখনো পরাজয় মানতে শেখে-না স্বপ্নময় ভবিষ্যৎ



এবং আমার ইচ্ছে-সুখের খুব অনাবিল সলতে শিখায় রং মেশে তাই টাপুরটুপুর
যায় ঝরে যায় বিহ্বলতা -- দূরাগত প্রজাপতি তোমার রঙে রাঙায় দুপুর
এক সনাতন ছন্দ ভীষণ, নাম যেন-কি গেছি ভুলে!
নাম ভুলানো ছড়া তোমার জড়িয়ে গেছে একজীবনের সকল সুখে,
একজীবনের সকল রাতে ঘুমপাড়ানো মাসি-পিসীর সরল চোখে
ঘুমের ঘোরে জেনে যাওয়া জীবন মানে কৌতূহলে
কাটিয়ে দেয়া আধেক জীবন -- জীবন তোমার নাম দিয়েছি দ্রোহ!
বালক তোমার প্রাত্যহিকে স্বপ্ন কি প্রত্যহ!
বালক তোমার জনান্তিকে কোথায় কখন ফুল ঝরে যায় ঠিক জানো কি,
ঠিক জানো কি কবে কখন হারিয়ে গেছে শাপলা-শালুক আর জোনাকি...
এই আকালে বিরামবিহীন সব চেতনার ফল্গুধারায় স্রোত বুঝি নেই সমস্বরে,
চুপটি করে ঘুমিয়ে গেছে স্লোগানমুখর সব মিছিলের চিরচেনা মুখগুলো সব...
সবাই ঘুমায়, যায় ঘুমিয়ে বাস্তবতার আগল-ভাঙা চিত্ত-সরব সব অনুভব,
কেবল আমার জগত-জোড়া মহৎ আলো জেগেই থাকে বইপড়ুয়া প্রহর জুড়ে...
যাও জেগে হে সব পললের সাধ পাললিক বোধ যতো তাঁর কেবল পলল!
বেঁচে থাকো কৃষিজমি সকল কৃষক, আর কিষাণী তপ্ত বুকে বানভাসি জল,
বেঁচে থাকো ইতিহাসের পত্র জুড়ে শব্দ নয় তার অমল-ধবল সকল পাতা,
বেঁচে থাকো শিরোনামের দোহাই ভুলে বাঁচতে শেখা সহজ মানুষ আর বারতা...
কবিতার দায় নেই অনুবাদে, শব্দেরও কোনদিন থাকে না কোন অনাদায়ী মূল্যবোধ- মালিকানা --
সমুদ্রে বৈভব নেই, পাহাড়ের-ও থাকে-না কোন উচ্চতা ভীতি; আমাদের স্বপ্নময় শপথের ঠিকানা
কার্যত কোন সীমারেখা মানে-না তাই আমৃত্যু থেকে যাবে সমুন্নত!


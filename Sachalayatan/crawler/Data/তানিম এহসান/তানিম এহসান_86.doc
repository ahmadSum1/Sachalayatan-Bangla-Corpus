‘দ্বিতীয় বিপ্লব’!!



‘দ্বিতীয় বিপ্লব’!!
     -	তানিম এহসান
ঘোর কলিকাল - নষ্টামীর এই দারুন সময়ে আজ তুমি কি লিখো,
কি লিখে ক্রোধের জল - নিজেকে সামলাও কবি?
এখানে ধানের ছড়ার মতন উন্মুখ উনুনেও বিলাপ,
এখানে ভিন্ন রাগে প্রতিদিন কাঁদে মানবতা,
প্রতিরাতে কোন এক নতুন নারী সুবাস বিকিকিনির
হাটে নতমুখে হেটে যায়; ধর্ষিতাকে আবার ধর্ষন করে সমাজ আর রাষ্ট্রযন্ত্র;
কচুর লতিতে লতিতে নুন মাখা নুন যায় শেষ হয়ে, 
মরিচের আঘ্রানে আর রুচি মেখে খায়না ভাত
শতকরা আশিভাগ মানুষ - সাধ্যে জোটেনা 
ইলিশের মওসুমে ইলিশ আর কত গাছ-মাছ হারিয়ে গেছে
সবুজ বিপ্লবের নামে । 
আরো কত বিপ্লবএসেছে প্রতিদিন সাত সমুদ্র তের নদী
পেরিয়ে - বাংলাদেশ ভিখীরি আছে আজ চল্লিশ বছর! 
পুরনো রাজাকার যত ঝাড়ে-বংশে বেড়ে বেড়ে প্রচার প্রসারে
এখনও রাজনীতি করে, জেলে বসে বাড়ীর ভাত খায় আর
তাদের পা টেপে, মাথা বানায় যারা তাদেরও আস্ফালন দেখি,
দেখে দেখে মরে যায় কোন এক বোধ - 
বোধেরওতো দাম আছে তবু তারা তুল্য-মূল্যহীন আজ। 
চোখে ধুলো পড়ে, বারবার ঘষাকাঁচ চোখদুটি তাকিয়ে দেখে
স্ফিত উদরে উদরে তবু রাজ্যের খিদে নিয়ে রাজনীতি করে একদল
কপট মানুষ, আর তাদের ঝুটা ভাত কাড়াকাড়ি করে খায়
শিক্ষক, শিল্পী, লেখক, কবি আর কিছু ‘বুদ্ধি’যুক্ত কলসীর কানা;
যতটা বলার থাকে তারও বেশী কথা বলে কথা বলা বাক্স,
ছাপার অক্ষরে অক্ষরে মিথ্যার বেসাতি করে ছাপযন্ত্র আর 
মুখোশ লুকিয়ে লুকিয়ে ডালে ডালে চরে বসে তার কারিগররা -
প্রতিদিন সকালে সকালে সেই কারিগরী তেতুলিয়া থেকে টেকনাফ
জুড়ে চায়ের টেবিলে টেবিলে, ঘরে, বাইরে পড়ে নাদান মানুষ।
পাছার কাপড় খুলে ষ্টাইল করে অগণিত পুরুষেরা - চোখের মর্যাদা হারিয়ে,
এখানে নাক দিয়ে গান গেয়ে “শেল্পীরা” প্রতিষ্ঠা পায় আর ‘ডিজিটালি’
গান গায়; সবকিছু ‘ডিজিটাল’ হয়ে পড়ে, মায় রাষ্ট্রের চরিত্র;
ভাই-বোন আর বেরাদরে ছেয়ে গেছে হাট-বাজার, চোখতুলে চাইবার জো নেই,
যারা চাইতে জানেনা তারাই শান্তিতে ঘুমিয়ে কাটায় রাতের পর রাত
যারা বলতে জানেনা তারাই ভালো আছে এখন
যারা বুঝতে জানেনা তাদের ঘরে ঘরে চর্চিত ভিনদেশী ভাষা, 
জুবুথুবু “বাংলা” শুধু একুশে ফেব্রুয়ারীর অপেক্ষায় প্রহর গোনে। 
দুইপাতা ধর্ম শিখে ব্যবসায় হাত পাকে যার তারা আজ ভালো ব্যবসায়ী,
তাদের সীকৃতি দিতে সংবিধান নিয়ে আড়ালে আড়ালে খেলে সব খেলোয়াড়। 
যারা দেখতে জানেনা তাদের আর কোন দুঃখবোধ নেই
যারা শুনতে জানেনা তারা সব দ্রোহহীন কোন এক 
প্রেম করে, সুখী হয় - বাজারে যেকোন দামে কেনে সব।
আর যারা পেতে জানেনা তারা দিতেও ভুলে গেছে আজ,
যাদের বোধ আছে তারা আজ নিদ্রাহীন সবচেয়ে বেশী,
যাদের মনন আছে তারা আজ বেঁচে আছে সঙ্গীহীন, একাকী -
যারা আজন্ম আগুনে আগুনে খুঁজেছে সবটুকু জল
তাদের আকাশে আজ থেমে থেমে বৃষ্টিহীন মেঘ আসে।
বাংলাদেশ! জননী জন্মভূমি আমার,  প্রথম প্রেমের লজ্জা
গর্ব আর সাহসের পদাবলী তুমি - কোথায় এসেছো চলে?
আরো কতদূল গেলে পড়ে তোমার আঁচলে আবার
মুখ মুছে নিতে প্রবল উদ্যমে করে যাব চাষবাস -
গর্বিত হেটে যাব আল বেয়ে, জল বেয়ে, আর মেখে
তোমার মাটিতে মাটিতে সোঁদাগন্ধ জ্বোনাকীর ফুল?
চল্লিশ বছর চলে গেছে দেখে দেখে, সয়ে সয়ে -
আর কত? 
জেগে উঠো অঙ্গে-প্রত্যঙ্গে, কোষে-কোষে, শিরায়, 
ধমনীতে, প্রতিটি শ্বেত আর লোহিত রক্ত কণিকায়
ইতিহাসের সূচারু অহংকারে আবার সজ্জিত কর 
তোমার তোমাকে; আবারও ইতিহাস হও -
মাতাল বিপ্লবে!!
         - বরিশাল, ১৩.০৭.২০০১

ছবি: 


 




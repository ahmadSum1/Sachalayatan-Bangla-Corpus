তুমি আর আমি তবু!



নলটোনা ঘাস এর মত সবুজের একমুঠো দিয়েছিলে নোলকের তীব্র ঘ্রাণ;
উত্তুরে বাতাস তুমি, দখিনের হাওয়ার মত প্রকৃতির অফুরান অভিধান
জেনেছিলে, আর তার ভাজ খুলে নিরাকার বেঁধেছিলে কোন এক রমণীয় সুর;
মাধবীলতার বনে মাধবীর মত তুমি - তুমি আর তুমিময় একটি দুপুর
একসাথে কাটানোর পর -  প্রজাপতি সময়ের ডানা জুড়ে এসেছিলো নীল রাত;
রঙ্গনের রঙ নিয়ে মেহেদীর আলো মাখা পৃথিবীর সবচেয়ে মায়াবতী হাত
তার, কোন এক লয় নিয়ে বোশেখের মেঘবোনা সুবাসিত খোঁপা খুলে বারবার
ছুঁয়ে গেছে বিপরীতে বসে থাকা মোহহীন চৈত্রের হৃদয় - দাবদাহ; আর তার
ফাগুনের ফেলে আসা আমলকী কেতকীর পলাতক মাঘ-মাস - কুয়াশা জীবন।
জাফরান ঢেউ নিয়ে সব নদী জলে ভাসে - জলজ প্রদাহে তার উচাটন মন 
ক্রমাগত তীরে এসে ভেঙে দেয় বাঁধভাঙা বাধ - অফুরান নদীটির মত তুমি
হেসেছিলে - ভেঙেছিলো পাখীদের বিকেলের ঘুম; কপোলের দীঘল মসৃণ ভূমি
জুড়ে খেলা করে ছায়া, তার মাঝে দীঘির মতন ঘন তার দুটি চোখ - চোখ জুড়ে
ভিড় করে এসেছিলো পলান্ন আকাশ - আকাশের মত করে একদিন প্রাণ ভরে
ভেঙেছিলো লজ্জাবতী বুকে সুপ্রাচীন যত ভয় - একদিন খুব করে বলেছিলে 
কথা সব - দিয়েছিলে নীরবতা যত - আজো তার গভীরতা কবিতার অন্ত্যমিলে
তবু খুঁজে পাই জানি; জানি আজো তোমার মহুয়া বনে ফুল ফোটে - এখনো মহুয়া
সব, একদিন ঘুম ভেঙে গাছে তার ধরায় আগুন - তারপর নিভে যায়; ধোয়া
তার জ্বলে যায় ঘাম হয়ে শেকড়ের; সেইসব দিন সমাহিত হয়ে গেছে বলে
আমরা ব্যাসার্ধ ভুলে পলাতক হতে পারি, যেতে পারি ফেলে আসা হিমায়িত জলে!
মাঝখানে পৃথিবীর সব প্রেম অনাবিল করে রাখে ভাষাহীন নদীটির তীর -
তুমি আর আমি তবু বয়ে চলি - আমাদের আজীবন দূরে রাখে আমাদের ভিড়!
         ------ পটুয়াখালী, ২৬. ০৯. ২০১১


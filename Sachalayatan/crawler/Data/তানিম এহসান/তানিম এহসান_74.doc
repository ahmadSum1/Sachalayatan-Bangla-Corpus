বাঙ্গালী, এসো মাতাল হই, দায় রেখোনা!



বাঙ্গালী!!
বাঙ্গালী তর্ক চেনে, গর্ত চেনে, দোষ চেনে, মন্দ চেনে- 
বাঙ্গালী সূর্যের চাইতে বালির উত্তাপ বোঝে
বাঘের মামা টাগ বোঝে
নাট-বল্টু-ইস্ক্রুপ ঢিলা বোঝে
মেদ-ভুঁড়ি, ইশারা-ইঙ্গিত, সুড়সুড়ি বোঝে
এমনকি মাগনা পেলে আলকাতরা খাওয়া বোঝে,
বাঙালী সব বোঝে, জ্ঞান বোঝে, গরিমাও বোঝে -
বাঙালী শুধু ‘বাঙালী’ বোঝেনা!!
(২৯.০৮.২০১১)
এসো মাতাল হই!
তুমিও আমার মত একা হলে ভালো থাকো!
তুমিও আমার মত জলহীন কোন এক জলে
সবটুকু ঐশ্বর্য রেখেছ জমা -
সব প্রেম শেষ হলে তুমিও একাকী সফেন;
আমরা এভাবে নিজেদের জেনে গেছি বলে
একটি মুহূর্ত আর দেরি না করে এসো,
সকল মিথ্যেকে বৃদ্ধাঙ্গুলি দেখিয়ে চিৎকার করে বলি -
আমরা মাতাল হতে চাই আজ এই অশ্রাব্য সময়ে;
এসো- আমরা মাতাল হয়ে মুখোমুখি হই -
উন্মাতাল পৃথিবীর!!
(২৯.০৮.২০১১)
দায় রেখোনা!
বেহিসাবি, দায় ঠেকেছে ফুলের কখন সবুজ মাঠে! 
কখন ফুলের দায় রয়ে যায় গাছে-পাতায়, ফুলের কাটায়;
কোনদিন কারো কাছে - কারো কোন দায় থাকে কি আদৌ -
এবার নাহয় ফুলের মতও - ফুলের সাথে গলা সাধো!
(৩০.০৮.২০১১)


------------------ বরিশাল


সর্বোপরি দায় থেকে যায় -!!



সর্বোপরি দায় থেকে যায় -!!
	তানিম এহসান
খড়-বিচালি-ঘাসে-গাছে আগুন জ্বলে, আগুন জ্বলে জলের তাপে, 
আগুন জ্বলে বাঁশবাগানের মাথার উপর খুব পুরাতন একটা চাঁদে -
কাজলা দিদি একাত্তরে বীরাঙ্গনা খেতাব পরে হারিয়ে গেছে পাথর চাপায়,
সেইনা থেকে কন্যা-জায়া-জননীদের দিন কাটেতো রাত কাটেনা;
ঘুম আসেনা নুর হোসেনের বাবা মায়ের - চরকা কাটে মর্মজ্বালা,
আরো কত ছেলে-মেয়ে পাজর জুড়ে গর্ব নিয়ে ঘুমিয়ে গেছে,
তেমনি কত নুরজাহানের কপাল পোড়া আত্মা পোড়ে - দাহকালে কেউ দেখেনা,
সোনাভানু আঁচল খালি, কোচড় খালি সর্বহারা উঠোন জুড়ে হা-হুতাশন
সাপ-শকুন আর শেয়াল নাচে রঙে নাচে মশা মাছি আর হায়েনা
ডিম পেড়ে যায় ভাতের থালে, দলিল-তাবিজ-কলম জুড়ে
ডিম পেড়ে যায় ইতিহাসে ফুলে ফলে খালে বিলে ধানে পাটে
শুশুকগুলো মাছের সাথে পাল্লা দিয়ে যায় পালিয়ে নির্বাসনে
‘মা- তোর বদনখানি’ মলিন এখন, শরীর জুড়ে ক্লান্তি গ্লানি
পূর্ণিমাতে বিন্নি ধানের খই ফোটেনা, হারিয়ে গেছে জুই কেতকি
ভালোবাসায় ঘুঁন ধরেছে ঘুঁন ধরেছে বাড়ীর ছাদে ভিত্তিমূলে মন-মননে
খুব খরতাপ তৃঞ্চা প্রবল সব হারিয়ে শক্ত চোয়াল প্রহর গোনা
বাজাও বাশী মত্ত-মাতাল নগ্নভাবে কথা বলা সৎ সাহসী আছো যত
একটা মুঠো মাটির কাছে জমে আছে সবটুকু ঋণ সবটুকু দায়
সবটুকু দায় ভবিষ্যতে আসবে যারা তাদের কাছে তাদের দাবী
সর্বোপরি দায় থেকে যায় গান কবিতার গল্প ছড়া উপন্যাসের!!
      -	বরিশাল, ১৮. ০৭. ২০১১
ছবি: সাদাত হোসেইন


ছবি: 


 




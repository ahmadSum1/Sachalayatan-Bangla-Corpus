জয় তবু সংগ্রামী লড়াকু’রা লড়বে



খুঁজেছিলে পাদটীকা পেয়ে গেলে পদ্য,
জেনে গেলে ব্যাকরণ- ভুলে ভরা গদ্য,
রীতি সব নীতি মানে নিয়মে তা বন্দি,
আমরা নই বেঁচে থাকে আমাদের সন্ধি...
সমাসের ব্যস নেই তবু জুড়ে বাক্য,
বৃত্তের লাজ নেই তাই খোঁজে ঐক্য,
একতা কি জাতি-হীন মানবতা ভ্রষ্ট?
দাঁড়ি আর পাল্লায় পশু ঘ্রাণ স্পষ্ট...
নষ্ট সে নতজানু দুষ্ট যা প্রকারে,
মিথ্যেরা লুপ্ত তাই বাড়ে আকারে --
ইতিহাসে দায় নেই তবু খোঁজ যুক্তি?
বিচারে কমেছে দেনা শাস্তি’তে মুক্তি!
শপথেরা বলিয়ান, মহীয়ান সত্য
আমাদের ধমনীর রক্ত পবিত্র...
ইচ্ছে’রা ভবঘুরে অভিলাষ উক্ত
স্বপ্নের রং নেই তবু রং মুক্ত --
তাই পতাকার সব রঙে মুক্তির বারতা এসেছিলো আবারো,
বলেছিল, অবমুক্তির আরেকটি নাম- পাঁচ-ই ফেব্রুয়ারি ২০১৩!
এবং পাললিক স্বপ্নের প্রতিটি প্রত্যয়ী ভোরে আমি টের পাই,
তিরিশ লক্ষ বাংলাদেশ একটি বাংলাদেশ’কে কোনদিন নিমজ্জিত আঁধারে দেবে না তবু-ও পরাজিত হতে!
উৎসর্গ: শাহবাগ আন্দোলনের সময় জামাত-শিবিরের হাতে নৃশংসভাবে খুন হওয়া- যারা জননীর শহীদ সন্তান!


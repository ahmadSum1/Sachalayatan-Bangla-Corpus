তোমরা জানতেনা চ্যাম্পিয়নরা এখানে বেঁচে থাকতে পারেনা!



১.
আমি সচলে নজরুল ইসলাম, ইসকান্দর বরকন্দাজ এর পোষ্টে কমেন্ট করি তবু আমার মাথার ভেতরে কোন এক যন্ত্রনা হতে থাকে, গত বেশ কটি দিন ধরে চরম বিক্ষুদ্ধ, ঘুম হয়না, এরই মাঝে এতগুলি শিশুর মৃত্যুর খবর শুনে আমার প্রেশার আরো বাড়তে থাকে, এনজিওলকে কোন কাজ হয়না। আমি ফেসবুকে ঢুকি, আমার ক্ষুব্ধতা, বিরক্তি প্রকাশ করার জন্য প্রোফাইল স্ট্যাটাস দিতে যেয়ে একটা কবিতা লিখে ফেলি, কিন্তু আমার যন্ত্রনা কমেনা। 
আজকে সব লিখে ফেলেও আমার ঘুম আসেনা, আমার আজ আর ঘুম আসবেনা .....
২.
ট্রফিটা হাত থেকে হাতে ঘোরে, ভেজা রোদ্দুর ট্রফিটার উপর পরে চিকচিক করে, আর চিকচিক করে ওদের ঘর্মাক্ত মুখ - হাসিতে। ট্রফিটা হাত থেকে হাতে ঘুরতেই থাকে, কেউ বেশী সময় নিয়ে ধরে থাকলেও আজ আর কেউ কারো উপরে রাগ করেনা, বরং হাসে। ওরা হাসতে হাসতেই গাড়ীতে ওঠে, সেখানেও হাতে হাতে, মুখে মুখে খেলা করে নিরব অহংকার - ওরা চ্যাম্পিয়ন!
তারপর যখন হঠাৎ ওরা সবাই আকাশে ভাসবে, ছুড়ে দেয়া ঢিলের মতন নেমে আসতে থাকবে কোন এক জলে তখনও কারো না কারো হাতে ধরা থাকবে সে ট্রফি, অথৈ জলে পড়ে ডুবে যেতে যেতে ‘বাচাঁও বাচাঁও’ বলে অবিরাম চিৎকারেও সে শেষ মূহুর্ত পর্যন্ত ধরে রাখবে সে ট্রফি, তারপর তলিয়ে যাবে প্রচন্ড প্রতিবাদে হাত পা ছুড়ে। 
তোমরা জানতেনা চ্যাম্পিয়নরা এখানে বেঁচে থাকতে পারেনা-
এখানে চারপাশে পেতে রাখা ফাঁদ;
এবং সে ফাঁদে তোমরা মারা যাবে বলে রাষ্ট্রের তহবিলে 
সবসময় টাকা জমা থাকে; ১০, ২০, ৩০ হাজারে জায়েজ 
হয়ে যায় তোমাদের চলে যাওয়া।
তুলট কাগজের মতন তোমাদের চলে যাওয়া মুখ, 
পাশাপাশি পড়ে আছে - 
আর আমরা? বেঁচে থেকে আরেকবার মরে গেছি আজ!!
৩.
ক্যামেরা ক্লিক ক্লিক করে উঠে, বিয়েবাড়ীর রোশনাইয়ে জ্বলে উঠে পুরো এলাকা, এখানসেখান থেকে হাজারে হাজারে মানুষ জড়ো হয়ে যায়, মাতম করে আর তার মাঝে ঘ্যাচ ঘ্যাচ আওয়াজ তুলে গাড়ী এসে থামে, আর নামে নানান মডেলের ক্যামেরা, ক্যামেরার ক্লিক ক্লিক যেন নিরবিচ্ছিন্ন অবিরাম চলতেই থাকে। 
হঠাৎ খবর আসে, পরিবারপ্রতি টাকা দেয়া হবে, আর সে খবর শুনে আকাশ বাতাস কাপিয়ে, আষাঢ়ের সব মেঘ নাড়িয়ে, মাটির বক্ষ বিদীর্ণ করে চিৎকার ভেসে আসে - ওরে আমার সোনামানিকরে!!!
তারপর সবকিছু ইতিহাস হয়ে যায়!
৪. 
তোমাদের উৎসুক কান আর শুনবেনা ঢং ঢং ঘন্টা
“ছুটিইইই” বলে হুংকারে তোমরা আর কাঁপাবেনা মাটি
তোমাদের উচ্ছ্বাসে উচ্ছ্বাসে পাখী আর মেলবেনা পাখা
গাছের পাকা আর কাঁচা ফল গাছে গাছে থাকবে ঝুলে
বৃষ্টিতে ভিজে ভিজে তোমরা আর কুড়োবেনা ঝরে যাওয়া ফুল
জলে আর নাইবেনা পুষ্টু সূচারু দেহ, তোমাদের প্রসারিত হাত। 
এ দেশের মানচিত্র হবার লড়াইয়ে অগ্রসেনানী তোমরা
দেখিয়ে দিয়ে গেলে কিভাবে বেঁচে আছি - প্রতিদিন মৃত;
এবং তারপর তোমাদের প্রাণহীন দেহ সব প্রবল চিৎকারে বলে উঠে - 
মৃত্যুর পরেও এখানে দুদন্ড শান্তি মেলেনা!!
                (এই কবিতাটি ফেসবুকে পোষ্ট করা হয়েছে, সচলের নীতিবিরুদ্ধ হলোকি?)
৫. 
তারপর এই লেখা যদি ছাপা হয়, মন্তব্য আসবে, মন্তব্য দিতে দিতে আমরা হালকা হয়ে যাবো, মন্তব্য দিতে দিতে আমরা হালকা থেকে হালকাতর হতে থাকি, একদিন বায়বীয় হয়ে যাই। আমাদের মগজে, হাড়ে, মাংসে ঘুঁনপোকারা সব প্রতিদিন প্রতিরাতে কুড়ে কুড়ে আমাদের সবটুক উচ্ছ্বাস, আনন্দ আর সুখ খেতে থাকে আর আমরা “জোম্বি” হতে থাকি। আমাদের ভাঙতে ইচ্ছে করে অথচ আমরা ভাঙিনা, কাঁধের অপরিসীম জোয়ালের ভার আমাদের ক্লান্ত করতেই থাকে। আমরা তারপর একদিন মরে যাই, শুধু আমাদের পরবর্তী প্রজন্ম দারুন আক্ষেপে কোন একদিন ভাবে তাদের পূর্বতন প্রজন্মের হয়তো মেরুদন্ড ছিলোনা!!
       - তানিম এহসান; বরিশাল; ১২.০৭.২০১১


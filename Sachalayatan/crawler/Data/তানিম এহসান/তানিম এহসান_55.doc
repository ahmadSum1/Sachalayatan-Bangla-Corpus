প্রতীক্ষার অপর নাম হতে পারে স্থিতি




অথচ তোমার ভিড়ে লুকোচুরি খেলে দেখি একফোঁটা বুনোজলে ঢাকা পড়ে গেছে তৎপর উষ্ণ আকাশ, রোদ সমাহিত। কৃতার্থ বনভূমি নিবেদিত বাতাসের উতলা তরঙ্গে আহরিত বিষ ঢালে, তোমার শেকলে জমে পরবাসী স্বেদকণা, স্তূপাকার; নিঃশ্বাসে নৈবেদ্য যার, তার তবু ইজেলের পেলব ত্বকে প্রতিটি রাতের ছোবলে আধেক জীবন;
এলায়িত বিন্যাসে শব্দের গাঁথুনিতে স্ফুট হয় ঘুণে ধরা শ্বাস, অবাক তলানি জমে। নিশ্চল কাজলে এসে বসে থাকে পৃথিবীর প্রফুল্ল সব আলো আর ছায়া - মহাকাল স্নাত হয় নির্মেদ প্রেমে; 
পিপাসা বহুলাংশে দায়ী, করাঘাত নিঃস্পৃহ। উভচর খেয়ালেরা জানে, জল আর স্থল একাংকিত মানে পূর্ণতা প্রকারভেদে তবুও অসীম।
একটি তারার মত ফুটে থাকে একখানি টিপ, ব্যাস শুধু কেন্দ্রিক সংজ্ঞা মেনেছে। তুমি জানো কি - জলধি স্বয়ংসম্পূর্ণ বলে বাক্যহারা, ভাষা তার বুঝেছে শুধু প্লাবিত চাঁদ।
কে জানে কখন কবে কোন এক কাঁচপোকা প্রথম পেয়েছিলো ওম; তোমাতে আমার হাত, তাপ জমেছিলো; কাঁচপোকা জেগেছো কি, এই বুঝি কেটেছে তোমার সহস্রাব্দ ঘুম! মাথায় হাতের স্পর্শে বুঝি প্রশান্ত ঘুম নেমে আসে - অসূর্যস্পশ্য ছোঁয়া, ছোঁয়ার ধারাকাব্য লতা-পাতা-জল!
অবিচ্ছেদ্য তিল মানে বিচ্যুত প্রেমিক অহং; তিল মানে তিলোত্তমা - তোমার নক্ষত্রের সমারোহে কাঙ্ক্ষিত মহাকাশ! 
ঢেউ জানেনা ঢেউয়ের খবর, জল চেনেনা জল, তটরেখা নিরিবিলি; ইচ্ছুক বাতাসের সাথে দুলে যায় কিন্নর ঘাসফুল, তোমার নোলক তবু থেকে গেছে অপহৃত!
মানুষের কাছে ঋণী থেকে গেছি, প্রকৃতির কাছে প্রেমিক; তুমি আজ অবধি সুদূরিকা বলে জেনেছি প্রতীক্ষার অপর নাম হতে পারে স্থিতি - 
একমুঠো হাসনাহেনা’র ঘ্রাণ চুরি করে প্রস্ফুটিত রোদের ভিড়ে শীতার্ত থেকে যাই!
ভালোবাসা,
পাখীর কোমল ডানায় শূন্যতার সুখ
ঘাসের সবুজ ডগায় প্রিয় চোরাবালি ....


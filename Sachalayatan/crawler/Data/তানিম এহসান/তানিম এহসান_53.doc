এলোমেলো মেঘগুলো সব সরল সরল




হাঁপ ধরে যায় যন্ত্র হলে, যন্ত্র হলে টের পাওয়া যায় জীবন মানে যান্ত্রিকতায় তোমার আমার ভুল হয়ে যায়; ভুল হয়ে যায় বলেই বোধহয় থমকে গেলে আর চলেনা সাড়া দেয়া, নাচেনা আর কাঠবেরালি, খরগোশেরা বন্দী এখন কারাগারে, সব ফুলেরা পালিয়ে গেছে শহর ছেড়ে; সবাই পালায়। পালাতে পালাতে অস্থির হয়ে গেছে জারুলেরা সব --  পাখীদের মত ডানাময় পাপড়ি, খসে যেতে যেতে, যেতে যেতে, কেবলই জেনে যায় -- এর চেয়ে ঝড় ভালো!
তুমিও তোমার আড়াল নিয়ে বসে থাকো --  নিজ খেয়ালে খোঁপা বাঁধো -- চুলগুলো সব জানতে পারে বাঁধ-বাঁধনের শক্তি কত - ফুল গোঁজা যায়! গন্ধে ফুলের ডাক শুনে তাই চর্যাপদের কবি’রা সব জাগলো বলে এই আকালে, এই আকালে প্রেমগুলো কি হার মেনেছে সত্যিকারে -- লেনাদেনায় ....
ঘনত্ব জেনেছো, আর্দ্রতা নয়। সঘন পৃথিবীর গায়ে সমস্ত ভরবেগ নিয়ে খসে পরে একটি তারা -- পৃথিবীর কোন এক ভূমিতে বুঝি নড়ে যায় অমর পাঁজর-পাথর!
যখন যেভাবে থাকি সেভাবেই ভালো থাকি, এই ভালো হয় এই ভালো
বাসলে ভালো এই পৃথিবীর
একটুখানি কোমল কোন স্পর্শ ভালো, শস্য-ফুলের গন্ধ ভালো এবং
ভালো ছন্নছাড়া পাতায় পাতায় নির্জনতার আড়াল নেয়া টুকরো আলো;
টুকরো টুকরো আলোকিত স্মৃতি নিয়ে হেঁটে যায়
পূর্ণাঙ্গ স্বপ্নেরা সব, এবার বুঝি পথ ফুরোলো!


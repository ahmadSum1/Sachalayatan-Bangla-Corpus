সবকটা জানালা খুলে দাওনা!



সবকটা জানালা খুলে দাওনা .. ‘জানালা’ খুলে দেবার বিষয়টা আমাদের গদ্যে,পদ্যে বিভিন্নভাবে বলা হয়েছে, বলা হচ্ছে, আরো বলা হবে। কিন্তু এই শব্দগুলো একসাথে শুনলে যে গানের কথা আমাদের মনে পড়ে তার সাথে আমাদের নিরাকার বোধ জড়িত। এই জানলা খুলে দেয়ার সাথে একটা দেশের কতটা আবেগ জড়িত হয়ে যাবে তাকি জানতেন প্রয়াত নজরুল ইসলাম বাবু যখন তিনি অক্ষরে অক্ষরে গেঁথেছিলেন এই অবিনাশী গান; কতটা বুঝেছিলেন আহমেদ ইমতিয়াজ বুলবুল যখন তিনি ভেতরের সবটুকু আবেগ নিয়ে জল ছাপিয়ে যাওয়া দু’চোখে প্রথমবার সুরে গেঁথেছেন, কিংবা সাবিনা ইয়াসমিন, তিনি যখন প্রথম তার কিন্নর কণ্ঠে গানটা তুলেছিলেন। আমাদের ভাগ্য ভালো এখনো এই গানটির ফিউশন করার চেষ্টা কেউ করেনি।
ছোটবেলা এই গানটা শুনলেই আমরা জানতম বাংলাদেশ টেলিভিশনে রাত আটটার সংবাদ শুরু হবে। প্রথমবার সব গান পুরোপুরি গ্রাস করেনা, পুরোটা শুনতে হয়, একদিন হঠাৎ গানটার মর্মবাণী মরমের চরম ভেতরে দুমড়ে-মুচড়ে ধরে, গলা বুজে আসে, চোখে জল চলে আসে দোমড়ানো সুখে। কিন্তু এই গানটার বেলায় কারো দ্বিতীয় বার পেরিয়ে তৃতীয়বার শুনতে হয়েছে বলে আমার মনে হয়না (জামাত-শিবির-রাজাকার মানুষের পর্যায়ে যেহেতু পড়েনা, তাদের বাদ দিয়েই বলছি)।
এই চরম আহত সময়েও আমরা কোন কোন মুহূর্তে টের পাই, আমাদের ভেতর আমাদের আমিটা রক্তের পরতে পরতে গর্ব বয়ে নিয়ে বেড়ায়, আমাদের বুকের ভেতর আমরা টের পাই একটা ঘুমন্ত সাহস চিৎকার করে বলে উঠে “বাংলার মাটি দুর্জয় ঘাটি”, আবারো বুঝে নিবে ”দুর্বৃত্ত”, আমরা শক্তিমান হয়ে উঠি। আলস্য কেটে যায়, আমরা আবার আমাদের ভালবাসতে শুরু করি, আমাদের বাবা-মাকে নিয়ে গর্ব করতে শুরু করি, ভাই-বোনের জন্য মমতায় আমাদের বুক ভরে যায়, আমরা বুকভরে বাতাস নেই, চোখে মুখে একটানা হাসি ধরে রাখি, আমরা গান গাই; আমি অবাক বিস্ময় নিয়ে দেখি এদেশের সবাই গান পছন্দ করে, গান নিয়ে ফতোয়া দেয় খুবই নগণ্য সংখ্যক মানুষ, তাদের অনুসারীরাও নগণ্য। 
এই গানটা আমাদের জাতিগত ঐতিহ্যের সাথে কোন মাত্রায় জড়িত তার হিসেব করার প্রয়োজন বোধ করিনা। “আজ আমি সারা নিশি থাকবো জেগে/ ঘরের আলো সব আঁধার করে/ ছড়িয়ে রাখো আতর গোলাপ/ এ দেশের প্রতিটি ঘরে ঘরে” - এই জেগে থাকা জাতি আমরা, চিরকাল। অসম্ভব জেগে থাকা জাতি, আবার ঘুমালে কুম্ভকর্ণ, ঘুম ভাঙতে দেরী। আমরা কেমন যেন একটা শীতনিদ্রায় আছি, আমি নিশ্চিত ঘুমটা যখন ভাঙবে, মানুষ তখন এই ধরনের গানগুলো আবার ঠিকমতো শুনবে, গাইবে, হাসতে হাসতে জাতি বিনির্মাণ এর যুদ্ধে এগিয়ে যাবে। 
“চোখ থেকে মুছে ফেলো অশ্রুটুকু/ এমন খুশীর দিনে কাঁদতে নেই/ হারানো স্মৃতির বেদনাতে/ একাকার করে মন রাখতে নেই!” -এই জায়গাটাতে এসে মনে হয় সত্ত্বার পরম ভেতরে কেউ এসে জলমগ্ন নোঙর তুলে আবার ঢেউয়ের নাগালে নিয়ে যায় চেতনার অবিরল ধারা; আমার খুব জানতে ইচ্ছে করে গানটা পুরোপুরি শেষ হবার পর এর গীতিকবি এবং সুরকারের প্রতিক্রিয়া কি ছিলো! 
“ওরা আসবে, চুপিচুপি/ যারা এই দেশটাকে ভালোবেসে দিয়ে গেছে প্রাণ” - আমরা তাদের জন্য অপেক্ষায় আছি, আমাদের সাহসী পূর্বপ্রজন্ম যারা তাদের সমগ্র আশীর্বাদ নিয়ে আমাদের সাথে আছেন এটা আমি প্রাণপণ বিশ্বাস করি; আমি বিশ্বাস করি তাদের সন্তানেরা এখনও সৎসাহস নিয়ে এদেশের পথে পথে ঘুরে বেড়ান; যারা সে সাহস হারিয়ে ফেলেছে তারা এই গান শুনে আবারও সেই সাহস ফিরে পাক। ঘোর কলিকালে পৃথিবী সুখবর দিতে ভুলে যায়, তারচেয়েও কষ্টে রেখেছে মাতৃভূমি - তবুও প্রাণপণ নিজেদের ধরে রাখার লড়াইয়ে আজ এই গানটা শুনে আমাদের বিশ্বাসের মলিন হয়ে যাওয়া মলাটে সবুজের প্রলেপ পড়ুক রক্তিম অহংকারে!
একটা গান কখনো কখনো শুধুমাত্র গান হিসেবে থাকেনা,সময়ের সাপেক্ষে মুক্তির সনদপত্র হয়ে দাড়ায়,আমাদের মুক্তির সনদপত্র শব্দ আর সুরে পাক প্রাণ। 
http://youtu.be/tq80_NSveug
নেট কানেকশানে সমস্যা হচ্ছে খুব, বুঝতে পারছিনা ইউটিউব লিংকে গানটার সাথে চিত্রায়ন কতটা সাযুজ্য পূর্ণ হলো, কারো কাছে যদি দৃষ্টিকটু মনে হয় তাহলে ক্ষমা প্রার্থী)
                                                             	খুলনা, ২১.০৯.২০১১


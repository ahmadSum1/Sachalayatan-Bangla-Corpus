জাতীয় সঙ্গীতের বিশ্বরেকর্ডে জামাতের পৃষ্ঠপোষকতা প্রয়োজন কেন? ৩ কোটি টাকা ফেরত দেয়া হোক।।




ফেসবুকে প্রথম দেখলাম খবরটা। ২৬ মার্চ, স্বাধীনতা দিবসে জাতীয় প্যারেড গ্রাউন্ডে লাখো কণ্ঠে জাতীয় সঙ্গীত গেয়ে বিশ্বরেকর্ড করার যে উদ্যোগ তাতে ইসলামী ব্যাংক তিন কোটি টাকা অনুদান দিয়েছে, সেটা নেয়া-ও হয়েছে। নিশ্চিত ছবি তোলা হয়েছে, পত্রিকায় সেটা আমরা দেখবো এবং আমাদের আর কোনদিন মরে যেতে ইচ্ছা করবে না!
আমাদের রাজনৈতিক দলগুলোর কোল অপঘাতে বড় হয়েছে, তবু-ও ভুল শিক্ষা নেয়া থেকে কেউ বের হয়ে আসতে পারেনি। জামাতে ইসলাম কোলে চড়েছে, কাঁধে উঠেছে, সময়ে পায়ে ধরেছে, নাক ঘষেছে কাঁদতে কাঁদতে, কিন্তু জামাতে ইসলামের উদর কমেনি, বরং প্রতিবার ভিন্নভাবে স্ফীত। সে উদরে যে প্রচুর টাকা আর সেই টাকা থাকে যে ছাকশালে তার রং লাল- আমাদের রক্তে!
জামাতে ইসলাম বাংলাদেশে শুধুমাত্র টাকার কারণে ধোপা হয়ে ধোপে টিকে যাবে, এটা কোনদিন কোনভাবে একমাত্র বিচার্য বিষয় হতে পারে না, যার শেকড় নেই তার আবার বৃক্ষ-প্রদাহ! বিচার্য বিষয় হয়েছে কারণ সে তার অস্তিত্বের রাজনীতি করে, বাকি সবাই শুধু করতে শিখেছে ক্ষমতার বৃত্তাবদ্ধ রাজনীতি। আমি মানতে রাজি আছি ধাপে ধাপে সব হয়, আমি প্রতীক্ষা করেছি আশৈশব, আমাদের উদ্ভাসিত স্বাধীনতার সুমহান ঔদার্যে সমস্ত গ্লানি কোনদিন ধুয়ে মুছে যায়নি, বারবার জন্ম হয়েছে নতুন প্রতীক্ষার। যারা বলেন বিষয়টা সহজ নয় আমি তাদের সাথে-ও দ্বিমত করতে পারি না। আবার একমত হতে পারি না একটা জায়গায়, কতটা ছাড় দিলে পরে আমাদের মেনে নিতে হবে আমরা এগিয়েছি!
ছাড় দেয়া যায়, ছাড়ে একটা ত্যানার দামে যখন তিনটা ত্যানা না চাইলে-ও বয়ে নিয়ে বেড়াতে শিখেছি তখন ছাড়ে আরও ত্যানা কিনে নেয়া যায়, কিন্তু কতবার কিনবো?? দেশাত্মবোধক রাজনীতির সবক নিতে নিতে যখন তাকিয়ে দেখি আড়ালে হায়েনা আর শকুনেরা উঁকিঝুঁকি দেয় টাকার গরমে, তখন ভয় পাইনা বরং প্রচণ্ড রাগ হয়। রাগ কমে গেলে ইতিহাস নিয়ে গর্ব বাড়তেই থাকে, গর্ব একবার বাড়তে থাকলে তা বাড়তেই থাকে, বাড়তেই থাকে, এতটা বাড়তে থাকে যে তখন আর নিজেকে সভ্য মানুষ হিসেবে ভেবে ঠকে যেতে ইচ্ছে করে না। 
লড়ে যাওয়ার স্পর্ধা’র রাশ টেনে ধরা খুব সহজ, কঠিন সেই স্পর্ধার আগুনে সলতে নিভিয়ে দেয়া। প্রতিবাদ প্রতিভূ নয় কিন্তু প্রতিকার চাইতে-ই পারি, চাওয়ার আগে তাকিয়ে দেখতেই পারি কেন চাই, তাকালে চারিদিকে টাকা দেখি না, শহীদের সমাধি চোখে ভাসে! আমরা স্বাধীনতার গর্বোদ্ধত প্রজন্ম, জামাতি টাকার কাছে আমাদের সবকিছু’র স্পন্সরশীপ দিয়ে দিলে দুদিন পরে জামাতি সেন্সরশিপের কাঁচির নিচে নিজেদের দেশপ্রেমের ওজন মাপতে হবে! এটা সম্ভব না, হবে না!
যে গোষ্ঠীর টাকা জাতীয় সঙ্গীত বদলে দিতে উদয়াস্ত প্রচার চালায় চোখ রাঙিয়ে, জাতীয় সঙ্গীতে খুঁজে বেড়ায় ল্যাজের আড়ালে কেন ল্যাজ নেই, সেই গোষ্ঠীর টাকায় আমাদের জাতীয় সঙ্গীত গাইতে হবে! কোন যুক্তিতে এটা হতে পারে? ১) শত্রুর টাকা কাজে লাগিয়ে কাজ উদ্ধার হচ্ছে, ভাল-তো ভাল না? ২) এর মাধ্যমে জাতীয় সঙ্গীত মেনে নিচ্ছে জামাত, ঠ্যালার নাম বাবাজি! এর চাইতে ভাল হয় ইসলামী ব্যাংকের লোকজন’কে বাধ্যতামূলকভাবে আগামী তিনমাস নিয়ম মেনে যথোপযুক্ত শ্রদ্ধা সহযোগে নিয়মিত জাতীয় সঙ্গীত গাইতে বলা; তিনমাস নিবিড় পর্যবেক্ষণ করার পর যদি মনে হয় তারা ঠিকমত কাজটা করছে না তাহলে পরবর্তী কর্মসূচী ঠিক করা। ঠ্যালা দিতে হলে ভালমত দিন, আমরা আছি, ভয় পাওয়ার কোন দরকার নেই।
মাননীয় প্রধানমন্ত্রীর আশেপাশে এখন কারা? আমরা নিশ্চিত জানি তিনি আছেন বলেই এখনো আশায় বুক বাঁধা যায়। কিন্তু তাঁর আশেপাশের সবার উপর আমাদের আস্থা নেই, প্রচুর ত্যাগের বিনিময়ে কিছু ধামাধরা’রা আমাদের আস্থাহীনতা বর্জন করেছেন! ইসলামী ব্যাংকের উপর ভিত্তি করে যে জামাতে ইসলাম মাথা চাড়া দিয়ে দাঁড়িয়েছে, সেই ইসলামী ব্যাংক আপনারা বন্ধ করতে পারছেন না, মানলাম, কিন্তু তাই বলে উপুড় হয়ে হাঁটতে হবে!! বাংলাদেশের জাতীয় পতাকা, জাতীয় সঙ্গীত সবকিছু কি ব্যবসার পণ্য নাকি যে ঠুকরেই খেতে দিতে হবে! এই ৩ কোটি টাকার বিনিময়ে জামাত কতবড় সুযোগ নিচ্ছে সেটা কেউ একবার ভাবছে না! 
এই ৩ কোটি টাকা ফেরত দেয়া হোক। বাংলাদেশের মানুষ এখনো এতটা মাকাল ফল হয়ে যায়নি যে ৩ কোটি টাকার বিনিময়ে জাতীয় সঙ্গীতের বিশ্বরেকর্ডের নিচে ইসলামী ব্যাংকের নাম দেখে কিছুই মনে করবে না। যে দেশ বিশ্বব্যাংক’কে ‘তুমি আঙুল চুষতে থাক আমি আমার টাকায় পদ্মা সেতু বানাবো’ বলতে পারে সেই দেশে জাতীয় সঙ্গীত গেয়ে বিশ্বরেকর্ডে পৃষ্ঠপোষক হিসেবে ইসলামী ব্যাংকের ৩ কোটি টাকা লাগবেই কেন? মাননীয় প্রধানমন্ত্রী, আপনি এই টাকা ফেরত দিতে বলুন। আর আপনার অগোচরে যদি এই সিদ্ধান্ত নেয়া হয়ে থাকে তাহলে মনে হয় আশেপাশের মানুষগুলোর ব্যাপারে আপনার আরও একটু কঠিন হওয়ার সময় চলে এসেছে।
৩ কোটি দারুণ একটি সংখ্যা বলে মনে হচ্ছে না? ৩০ লক্ষ শহীদের মাথাপিছু কত করে বরাদ্দ দিলে ৩ কোটি টাকার প্রায়শ্চিত্ত হয়! খুব বেশি আস্পর্ধা মনে হচ্ছে না? তাও আবার ২৬ মার্চ, স্বাধীনতা দিবসে! আমরা শিখতে শিখবো কবে! কতটা পথ পাড়ি দিলে ভাল-মন্দ বুঝতে পারবো?
হে রক্ত তুমি ধমনীতে স্থিত থাক- গৌরবে!


আমার ঔরসে আমারই গর্ভজাত'



দয়া করে আমার সন্তানদের এভাবে ছুঁড়ে ফেলে দেবেন না। আমি আপনার কাছে হাতজোড় করছি। আপনার মাপকাঠিতে হয়তো এদের কোনো যোগ্যতাই নেই, হতে পারে এরা পৃথিবীর নিকৃষ্টতম থেকেও নিকৃষ্টতর। কিন্তু এরাও তো কারো না কারো ভালোবাসার ফসল। হতেও তো পারে ......
এদের আপনি ঊছিষ্ট বলে ঘৃণায় থু থু দিয়ে নাক সিটকাতে পারেন না। কোনো সর্ত্তেই কুকুর, বেড়ালের মতো এদের দুর ছাই করতে পারেন না।
পৃথিবীটা কি শুধুই সফলদের যায়গা ? বিফলরা আছে বলেই কি সফলদের আমরা বিস্ময়ের দৃষ্টিতে দেখি না ? সফলরাও কি কোনোকালে বিফলতার ছোঁয়া পায় নি ? রাত্রি আছে বলেই কি আমরা সূর্য ওঠার অধীর আগ্রহে বসে থাকি না ? কিন্তু তাই বলে কি বিফলদের আমরা আস্তাকুঁড়েয় ছুঁড়ে দিতে পারি ? আর সবথেকে বড়ো কথা আপনার বিচারের মাপকাঠিই যে সঠিক তার গ্যারাণ্টি কোথায় ?
এরা যে আমারই সন্তান, আমারই যে বুক চিরে এরা বেরিয়ে এসেছে। পৃথিবীর সব সন্তানই তাদের জন্মদায়ী/দাতার কাছে অমূল্য, অন্যের কাছে সে যতই অযোগ্যই হোক না কেন। এরা যে আমার হৃদয়, মস্তিষ্ক সিঞ্চিত করা ভালোবাসার ফসল।
মহাশয়, হয়তো আমার সন্তানতুল্য লেখাগুলো আপনার সংকলনে ঠাঁই পাবার যোগ্য নয়। 
কিন্তু এরা যে আমার ঔরসে আমারই গর্ভজাত' সন্তান। 


শারমিন আর বৃষ্টিভেজা জেরি




পাপা, দেখো দেখো বেচারা কি ঠকঠক করে কাঁপছে, বৃষ্টিতে একদম ভিজে জবজব হয়ে গেছে যে। আমি ওকে ভেতরে নিয়ে আসি প্লিজ ?
না সোনামণি, ওকে এখন ভেতরে আনতে হবে না।
কিন্তু পাপা, এই ঠাণ্ডায় ওর যে জ্বর হয়ে যাবে। তারপর ওর নিমোনিয়াও হয়ে যেতে পারে,
আমার অনুমতি ছাড়াই নেংটি ইদুঁরটা আমাদের ড্রয়িংরুমে জায়গা পেয়ে গেলো।
টিশুপেপারের ছোট্ট একটা বিছানাও হয়ে গেলো। ফ্যান হিটারটা যে কি করে কোথেকে যোগাড় হলো জানা নেই।
পাপা দেখো, জেরি-টা আমার দিকে কিভাবে পিটপিট করে তাকাছে ?
বৃষ্টির দিনে গল্পের বই, চা আর ভেসে আসা রবীন্দ্রসংগীত “ঝর ঝর বাদরো মুখর দিনে” ভালোই লাগছিলো, আর ভালো লাগছিলো আট বছরের ছোট্ট শারমিনের কাণ্ডকারখানা ।
বিস্কুটের গুঁড়ো যখন জেরি ঠোকরাতে লাগলো, তখন হাসি চেপে রাখা সত্যি সত্যি দায় হলো।
পাপা পাপা, রোদ ওঠে গেছে, চলো জেরি কে বাইরে রেখে আসি, ও ওর বাড়ী চলে যাবে, জেরির মা নিশ্চয় চিন্তা করছে!!
ছোট্ট শারমিনের চিৎকারে মনো্যোগ নষ্ট হলো।
মুখ তুলে তাকিয়ে দেখি শারমিন জেরিকে হাতের তালূতে নিয়ে ওর বাড়ী পৌছে দিতে প্রস্তুত।
কিন্তু আমি আমার আট বছরের ছোট্ট মেয়েকে কি করে বোঝাই যে আমরা ওদের বাড়ীগুলো অনেক আগেই ধংস করে ফেলেছি।
নিষ্পাপ ছোট্ট মেয়েকে তাই বোঝানোর চেষ্টা করি, জেরিটা তো এখোনো অনেক ছোটো, তাই ও ওর বাড়ী চেনে ফিরে যেতে পারবে না। থাক না কিছুদিন তোমার সাথে, একটু বডো নাহয় হোক, তারপর পথ চিনে একা একা বাড়ী চলে যেতে পারবে।
কিন্তু পাপা, জেরির মা চিন্তা করবে না ? চিন্তিন্ত সুর শারমিনের গলায়।
ধুর বোকা, জেরির মা কি জানে না, যে জেরি তোমার সাথে আছে ? তুমি এতো বোকা কেনো মা ? 
 ছোট্ট  শারমিন একটু লজ্জা পেলো বটে আমি কিন্তু মুখ লুকানোর যায়গা পেলাম না ।
 

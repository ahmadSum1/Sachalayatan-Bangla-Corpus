প্রতিদান



আমাকে তোরা দুইভাগ করে নে না ?
তুনি যে কি বলো না মা ? ঠিক আছে তুমিই বলো তুমি কার সাথে থাকতে চাও ? কিন্ত তোমাকে আমরা আর কোনোমতেই এখানে আর একা রেখে যেতে রাজী নই।
বড়দা ঠিকই তো বলছে মা, তোমার ছোটো বঊ তো বলেই দিয়েছে, তোমাকে এবার না নিয়ে গেলে আমাকে বাড়ী ঢুকতে দেবে না।
বলিস কি রে, তোদের বাবা মারা গেছে বছর দশেক হলো, তা ছোট বঊতো একবারো আমাকে তোদের বাড়ী যেতে বলে নি, আর এখন কি না !! তা বাপু আজকালকার মেয়েছেলেদের বোঝা বড় মুশকিল।
আচ্ছা মা, ছোটো বউ না হয় বলেনি, কিন্তু তোমার বড়বউ তো গতো দশ বছরে হাজার দশেক নাহোক, কমকরেও হাজার বার বলেছে, এটা তুমি অস্বীকার করতে পারবে না।
তা ঠিক, হাজার হলেও, বড়বউ বলে কথা, মাথায় সারপদার্থ একটু বেশী আর তাছাড়া তখন তোর বাড়ীতে কাজের লোকেরও দরকার ছিল
থাক মা, এসব পুরোনো কাসুন্দি ঘেঁটেঁ লাভ নেই, এখন আমরা চাই তুমি আমাদের সাথে গিয়ে শেষ কটাদিন আরাম করে থাকো।
হ্যাঁরে আমি এখান থেকে চলে গেলে এতোবড়ো বাড়ি, জমিজমা, এই সবকিছুর কি হবে ?
বাড়ীঘর, জমিজমা এগুলো রক্ষনাবেক্ষন করাও বিরাট ঝামেলা, তাছাড়া আমরাও তো ভবিষ্যতে আর গ্রামে ফিরে আসার সুযোগ দেখছি না। এসব নাহয় বিক্রী করে টাকাগুলো তোমার নামে ব্যাংকে রেখে দেওয়া যাবে, তুমি কি বলো ?
কিন্ত, তোদের বাবা যে ঊইল করে রেখে গেছেন, “বাড়ীঘর জমিজমা কিছুই বিক্রী করা যাবে না, আমার অবর্তমানে সব আমাদের গ্রামের স্কুলকে দান করা হবে”
বলো কি মা !!! সমস্বরে দুই ভাইয়ের ভয়ার্ত চিৎকার, 
একি রে ? তোদের দুই ভায়ের কি একসাথেই শরীর খারাপ করলো ? আছা বল কি ঠিক করলি তোরা, আমি কার সাথে থাকবো ?


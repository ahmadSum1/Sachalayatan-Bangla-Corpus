ওপরওয়ালার বিধান কি সবার জন্য সমান নয় !!



ভোলা আজ ভীষন খুশী, বাবা তাকে মেলায় নিয়ে যাবে, ঘুম তাই ভোরবেলাই  ভেঙ্গে গেছে। বাবা বলে দিয়েছে আর কাউকে না বলতে, তাহলে আর যাওয়া হবে না। অন্য ভাই বোনেদের জন্য কষ্ট লাগলেও, মেলায় যাবার লোভ সামলাতে পারে নি ভোলা। নাঃ কাউকে কিচ্ছু বলে নি, কাল অনেক রাত অবদি ভেবেছে মেলায় গিয়ে কি কি কিনবে, ভোলার কাছে একটা আধুলি আছে কি না! 
চান করে ভোলা খেতে বসেছে, খাবার দেখে ভোলার চোখ ছানাবড়া, কতদিন হয়েছে ভাত খেতে পায়নি আর আজ গরম গরম ভাত!!! মা খাইয়ে দিচ্ছে, আর ভোলা বড়ো বড়ো চোখে গপ্ গপ্ করে গিলছে। 
খাওয়া শেষ, লাফাচ্ছে ভোলা, একটু পর পর এসেই মাকে আদর করছে আর জিজ্ঞেস করছে মেলা থেকে মায়ের জন্য কি আনবে? 
যাক, যাবার সময় হয়ে এসেছে, ছেলে বাবার হাত ধরে যাবার জন্য তৈরী। মাকে এসে চুমু দেয়।
আর নিজেকে সামলাতে পারে না লক্ষী, ছেলেকে জড়িয়ে ধরে হাউহাউ করে কাঁদতে থাকে। ভোলা তো একেবারে ভ্যাবাচ্যাকা খেয়ে গেছে, কিছুই বুঝতে পারে না, কেন মা কাঁদছে ? 
সনাতন বুঝলো আর দেরী করলেই মুশকিল, তাই ছেলেকে বলল “নে তাড়াতাড়ি কর! দেরী হয়ে যাছে না!” 
“বিকেলেই তো ফিরে আসবো মা, তুমি কাঁদো কেন?” মায়ের কান্না আর থামে না। 
এবার সনাতন এসে আবারো লক্ষীকে বোঝায়, বিদেশ থেকে আসা বাবুদের কাছে ভালো থাকবে ভোলা, মানুষ হবে, অনেক বড়ো হবে,সবথেকে বড় কথা ছেলেটা রোজ দুবেলা পেটপুরে খেতে পাবে।  
লক্ষী সারা রাত  ছেলেকে বুকে জড়িয়ে ধরে কেঁদেছে। একমাত্র গর্ভধারিণী মা ছাড়া পৃথিবীর আর কেউ কি জানে সন্তান হারানোর কষ্ট ? চোখ দিয়ে আর জল গড়ায় না লক্ষীর, কান্না তাদেরই আসে যাদের চোখের জল এখনো শুকায় নি।
আবার বাপের তাড়া খেয়ে এবার ছেলে বাপের হাত ধরে কিছুদুর এগিয়ে গেল। কিছুদূর গিয়ে হটাৎ কি মনে হলো দৌড়ে এসে ভোলা মায়ের গলা জড়িয়ে ধরে। চোখ মুছিয়ে দিতে লাগল মায়ের, বাপকে বলল “বাবা তুমি চলে যাও, আমি আর একদিন মেলায় যাবো ” 
পাথর বেঁধেছে বুকে সনাতন, মনকে বুঝিয়েছে, ঝড়ে তোলপাড় হয়ে গেলেও কঠিন থাকার চেষ্টা করেছে, সনাতন আর দেরী করে না 
কসাই যে ভাবে পাঁঠাকে জবাই করতে নিয়ে যায়, ছেলেকে টেনে হিঁচড়ে নিয়ে যেতে থাকে সনাতন, পাঁঠার মা শুধু নির্বিকার দৃষ্টিতে পাঁঠার দিকে তাকিয়ে থাকে । 
সারা রাত দুই চোখের পাতা এক করতে নাপারা সনাতন শুধু ভাবে ওপরওয়ালার বিধান কোনোমতেই  সবার জন্য সমান নয় ?


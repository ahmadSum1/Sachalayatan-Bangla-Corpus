হা সেলুকাস, তুমি কি দেখিয়াছ বিচিত্র এই দেশ !




চারিদিকে লোকে লোকারণ্য, চারিদিক লাল-সাদা ফিতে দিয়ে ঘিরে দিয়েও ভীড়ের ঠেলা সামলাতে পুলিশের কালঘাম ছুটে যাচ্ছে। তবু আম জনতার কাউকেই পুলিশ ধারে-কাছে ঘেঁষতে না দেবার চেষ্টা করেছে। এরমধ্যে সরকারী বেসরকারী টিভি চ্যানেল গুলোর ক্যামেরা সরাসরি ধারাবিবরনী (লাইভ  টেলিকাষ্ট) দিয়ে চলেছে। শোনা যাচ্ছে খোদ মন্ত্রী,পুলিশের বড়কর্তা আরো কে কে সব হোমরা চোমরাদের নিয়ে যে কোন সময় হাজির হতে পারেন। কেউ কেউ আবার বলছে জুলজিক্যাল সার্ভে অফ ইণ্ডিয়া থেকে প্রত্নতাত্তিক দের’ও নাকি ডাকা হয়েছে পরীক্ষা করে দেখার জন্যে।
কি ব্যাপার! পূজোর এই সময় কেউ আবার খুন-টুন হয়ে গেল নাকি! জানার উৎসাহে ভীড়ের মধ্যেই মাথা গলানোর চেষ্টা করতেই উৎসাহী আম-জনতার এক জনদরদী ভাই জানালেন, “দাদা সয়ং মায়ের দর্শন মিলেছে, এতদিন পরে বোধহয় মা আমাদের দিকে মুখ তুলে চেয়েছেন, মা মাগো আমাদের আশির্বাদ করো মা” হুংকার ছেড়ে ভদ্রলোক দু-হাত একেবারে শূন্যে তুলে দিতে ভূললেন না। কেউ কেউ আবার ভক্তিভরে সেখানেই মাটিতে কপাল ঠেকিয়ে প্রণাম করছে। এক লালটুপীওয়ালা পুলিশকেও দেখলাম কপালে হাত ঠেকাতে, কর্মস্থলে এসে উনিও ধর্ম করে নিচ্ছেন আর কি! 
রামপ্রসাদের গান মনে এলো, “মা তোর কতো রঙ্গ দেখবো বল”
এর মধ্যে এক পাজি ছিঁচকে ছেলে সুর করে গেয়ে উঠলো, “মা হয় দেখা দে,নয় ট্যাকা দে”
আরেক পাঁজি ছোঁড়া বক্তা ছেলেটিকে উদ্দেশ্য করে বলে উঠলো “দাদা টাকাই যখন চাইছেন তাহলে মা’কে আর দেখা করতে বলছেন কেন?”
আরে দাদা আমায় কি বোকা পেয়েছেন নাকি, মা দেখা দিলে তো তার কাছে ট্যাকাই চাইবো
টেকো মতন কেউ একজন বলে উঠলেন, এই জো, সবকিছু নিয়ে ইয়ার্কি মারাটা কি ঠিক? 
ভীড় ঠেলে এগুতে এগুতে যা শুনলাম তাতে বুঝতে পারলাম, কালিদাশ বাবু তার অনেকদিনের কিনে ফেলে রাখা যে জমিতে এবার দালান উঠাবেন বলে কিছুদিন যাবৎ কাজ শুরু করিয়েছিলেন, সেখানে নাকি আজ রহমত মিঞা মাটি খুঁড়তে গিয়ে বহু পুরোনো এক সোনার মূর্তি পেয়েছে। সেটা নাকি সয়ং মায়ের, অবশ্য অনেকেই বলছে মূর্তি সোনার না হয়ে পেতলের হলেও হতে পারে
কোন এক জাতে মাতাল তালে ঠিক ব্যাটা বলে উঠলো, তা দাদা পেতল হোক আর সোনা হোক মূর্তিটা তো মায়েরই, তাতে কি কারো কোন সন্দ আছে? থাকলে আমারে কন
আর দাঁড়ালাম না, বিষয় আমার কাছে সোজাই ঠেকলো বটে। বুঝতে পারি কেন আজ হটাৎ কালিদাশবাবুর জমিতে মাটি ফুঁড়ে মায়ের উদ্ভব হয়েছে, এও বুঝলাম এখন এখানে কালিদাশবাবুর বাড়ি না হয়ে মৃণ্ময়ী মায়ের মন্দির হবে। এখনো এই নিয়ে অনেক পলিটিক্স হবে, অনেক জমা খরচ হবে এ-নিয়ে, তবে এই জমিতে যে কালিদাশবাবুর নিজের আর দালান তোলা হবে না এইটুকু গ্যারাণ্টি আমি শুধু নয় যে কেউ দিতে পারে
*************************
পরদিন খবরে শোনা গেলো মাথায় কোন ভারী বস্তুর আঘাতে রহমত মিঞা  মারা গেছে, অনেকেই বলতে লাগলো ব্যাটা মুসল্মান হয়ে মায়ের মূর্তি ছুঁয়েছে তাই মা তাকে আর রেহাই দিলে না
*************************
কিছুদিন আগে অবধি আমি পঁই পঁই করে কালিদাশবাবুকে বোঝাতে বোঝাতে ক্লান্ত হয়েছিলাম এই বলে যে, ক্লাবের অসভ্য ছেলেদের সাথে সাতে-পাঁচে না গিয়ে ওদের সাথে একটা সমঝোতা করে নিতে। মানেননি ভদ্রলোক, এখন মনে হচ্ছে পুরো জমিটাই উনার হাতছাড়া হলো বলে
ভাবতে ভাবতে শিউরে উঠলাম মেরুদণ্ডহীন আমাদের এই যুব-সমাজের কথা ভেবে, কতদূর নিচে ওরা নামতে পারে যে কালিদাশবাবুর জমি হাতাবার জন্য উনারই জমিতে রাতের আঁধারে কোন এক মূর্তি পুঁতে রেখে দেয়, সেটাকেই আরো অথেণ্টিক করতে পরদিন রহমত মিঞাকে দিয়ে সেই মূর্তি তোলায়। আবার সেই ওরাই পুলিশের জেরার সামনে রহমত মুখ খুলে দিতে পারে ভেবে তাকেই চিরতরে হাপিস করে দেয়
হা সেলুকাস, তুমি কি দেখিয়াছ, দেখিয়াছ কি বিচিত্র মোর এই দেশ !
ছবিসুত্রঃ- অন্তর্জাল


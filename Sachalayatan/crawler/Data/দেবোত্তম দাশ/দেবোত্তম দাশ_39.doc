সওদাগর



একটানা কেঁদেই চলেছে ছেলেটি। নয় কি দশ, বড়জোর এগারো হতে পারে। এই  বেঁটে, অর্দ্ধনগ্ন, রাস্তার গরীব বাচ্চা গুলোর বয়স অবশ্য আন্দাজ করা মুস্কিল।
স্টেশনের পাকা করা চেয়ারে বসে ছেঁড়া শার্ট প্যণ্ট পরা বাচ্চা ছেলেটা ফুঁপিয়ে ফুঁপিয়ে কাঁদছে।  ট্রেন আসছে, ট্রেন যাচ্ছে। এখানে বিনোদনের কিছু নেই বলেই বোধহয় যাত্রীরা যে যার পাশ কটিয়ে চলে যাচ্ছে। তাছাড়া মহানগরীর মানুষ নিজেরাই দৈনিন্দন এতসব ঝামেলায় জর্জরিত যে তারা ঝামেলা এড়াতে পারলেই বাঁচেন।
আমিও যে এর ব্যাতিক্রম তা নয়, স্টেশন চত্তরে একজনের জন্য অপেক্ষা করছি।  বেশ কিছুক্ষন দূর থেকে ছেলেটাকে দেখার পর কেন জানি মনে হলো ছেলেটাকে জিজ্ঞেস করে দেখি কি হয়েছে?
কাছে গিয়ে দেখলাম চারিদিকে ছড়িয়ে আছে বাদাম, এক পাশে উল্টে পড়ে আছে বাদামের একটা ঝুড়ি, 
এইটকুন একটা ছেলে, দেখলে মায়াজড়ানো কষ্ট হয়। কি হয়েছে জিজ্ঞেস করায় বললো, একটা লোক ট্রেন ছেড়ে দেবার পর তাড়াহুড়া করে দৌড়ে ট্রেনে উঠতে গিয়ে তাকে ধাক্কা মেরে ফেলে দেয় আর ট্রেন ছেড়ে দিয়েছে বলে সেও লোকটাকেও আর ধরতে পারে নি। এখন তার কাছে একটি টাকাও নেই যে সে পাইকারিতে আবার কিছু বাদাম কিনে এনে বিক্রী করতে পারে। 
টানাটানির সংসার আমার, উদয়াস্ত পরিশ্রম করে রোজগার করা টাকা দিয়ে নুন আনতে পান্তা ফু্রোয়, একা রোজগারী মানুষের এতোগুলো মুখের অন্নের যোগান দিতেই কালঘাম ছুটে যায়। তাও সাহস করে জিজ্ঞেস করলাম কতো লাগে বাদাম কিনতে ? 
তিন প্যাকেট আশি টাকা।
পকেট হাতড়ে দেখলাম বাহাত্তর টাকা পঞ্চাশ পয়সা মতো আছে। গুনে গুনে ছাব্বিশ টাকা পঞ্চাশ পয়সা দিয়ে বললাম  তুই নাহয় এক প্যাকেট দিয়েই শুরু কর, শেষ হয়ে গেলে আবার এনে চালাবি। আর শোন চোঁখ পুছ, কেঁদে লাভ নেই, এই দুনিয়ায় কেঁদে কিছু পাওয়া যায় ন, লড়াই করতে হয়, জান দিয়ে লড়তে হয়, নাম কি তোর ?
পুঁটে, পরে টাকাটা নেবার সময় শুধু বললো পরে আপনার টাকা ফেরত দেবো কি করে ?
পুঁটেকে বললাম দুনিয়াটা অনেক ছোটো কিনা, তাই কোথাও না কোথাও, কোনো না কোনোদিন দেখা ঠিক হয়েই যাবে, নাহয় সেদিন পুঁটে টাকাটা ফেরত দেবে।
জানি হয়তো বা আর কোনদিন দেখা হবে না এই বাচ্চা ছেলেটার সাথে, হয়ত বা ফিরে পাওয়া যাবে না এই কটা টাকা। হয়তো আমাকেও কিছুদিন কষ্ট করতে হবে টাকাগুলোর জন্য ।
তবু এই কটা টাকা দিয়ে এতগুলো কান্নার সওদা করতে পেরেছি ভেবেই মন আনন্দে ভরে গেল।


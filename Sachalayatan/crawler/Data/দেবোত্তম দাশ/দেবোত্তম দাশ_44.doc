ফাঁইসা গেছি মাইনকার চিপায়



আমি ফাঁইসা গেছি  ... আমি ফাঁইসা গেছি মাইনকার চিপায় ... মাথা আর ঠোঁট দুটোই নড়ছে তাহেরের।
কি সব উল্টাপাল্টা গান বাজাও তাহের ? তোমার কাছে কি আর ভালো কোনো সি-ডি নাই  আর ভল্যুমটা একটু কমায়া দেবা ?  
জী ভাবী, হাল্কা বকুনি খেয়ে ভল্যুম একটু কমলো বটে, মাথা কিন্তু ঠিকই নড়ে চলেছে।
“তাহেরের কি আইজ শইল খারাপ”, সোহেল ভাই জানেন কেজিএন ইণ্টারন্যাশনালের এক নম্বর ড্রাইভারকে কি করে হুল দিতে হয়।
হাওয়ার সাথে পাল্লা দিয়ে স্পিড বেড়ে চলে। 
বেশী জোরে চালাতে হবে না তাহির, আর তোমার ওই  ফালতু শস্তা গান বন্ধ করো।
মাইয়া মানুষ তায় আবার মালকিন, কিছু কওনেরও উপায় নাই , হালায় জিন্দেগী !!! কেড়াপোকাগুলো মাথার ভেতর আবার লাফাতে শুরু করেছে তাহেরের ।
মটকা গরম হয়ে যাওয়া তাহের গান বন্ধ করে স্পিড আরো বাড়িয়ে দেয়।
আইজকা সকাল থাইকাই দিনটা খারাপ যাইতাছে তাহেরের । সামান্য কথা কাটাকাটি নিয়ে হারামী বৌ ঘুম থাইকা উইঠাই কয় আমি তোমার লগে আর থাকুম না, আমি আইজকাই সাহিনারে লইয়া বাপের বাড়ী যামুগিয়া।
হুড়াতাড়া ছিল, কথা বাড়ায় নাই তাহের, হালায় বান্দির পুড়ী, আইজকা ওরে মশলা দেওন লাগব। বান্দর আর মাইয়া মানুষ মাথায় তুলবার নাই। ভাবে তাহের।
এইসব ভাবতে ভাবতে কখন যে আনমনা হয়ে পড়েছে খেয়াল নাই, চিৎকারে সামনে তাকায় তাহের ............ ততক্ষনে অনেক দেরী হয়ে গেছে, যা হবার তা হয়ে গেছে। 
স্পিড বাড়িয়ে দিল তাহের... ভাবী মুখ ঢেকে ফেলেছে... সোহেল ভায়ের গলা ভুতুড়ে শোনায় ... তাহের একটু দেখবা না?  
স্যার থামলে আমরা আর জিন্দা ফিরা যামু না, জোরে জোরে শ্বাস ফেলে, এক্সিডেণ্ট কোনো দিন করে নাই তাহের।
গাড়ী চালাচ্ছে তাহের, লাল রঙের জামা তার উপর সবুজ ফোঁটা ফোঁটা, সাহিনাও তো আইজ ওই রহম এট্টা জামা পরছিল!!!  ধুর হালায় এইডারে মারলাম কই আর আমার বাড়ী কই, ভাবে তাহের।
আরে ওইটা তো সাহিনার ফুফার বাড়ীর রাস্তা !!! সাহিনার আম্ম কি তাহলে রাগ করে !!! 
এই বার তাহেরের সত্যি সত্যি শইল খারাপ করতে লাগল, গা গুলাচ্ছে, বমি বমি ভাব করছে তাহেরের, গলা ঠেলে কিছু একটা পাকিয়ে উঠছে । 


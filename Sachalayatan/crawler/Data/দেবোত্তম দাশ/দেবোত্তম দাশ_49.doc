তাই বলে কি বউ-এর স্বপ্ন দেখা বারন



আমার বউএর আবার ছোটোখাটো নয় এক্কেবারে মেরিকা যাবার সাধ হয়েছে, বলে কিনা আমেরিকা নিয়ে যেতেই হবে? আওয়াজ দিয়ে বলে “আজ অব্দি কোথাও তো নিয়ে গেলে না, এইবার আমেরিকা নিয়ে যেতেই হবে”।  কয় কি? যেখানে, সেখানে না ... একেবারে আমেরিকাআআআআআআআ ... আমার বোধহয় আআআআআ করেই এবার প্রাণ যাবে।
এতোবড়ো দেশ, কোথায় যাবো, কোথায় থাকবো, কি করবো কিছুই জানি না। আমেরিকাতে কেউ চেনা নেই, জানা নেই, ভালো করে ইনজিরিও বলতে পারি না, আত্মীয় স্বজনও নেই । তার উপর আমি আবার একটু ভীতু গোছের লোক। এদেশে আছি এতদিন, ইউরোপ টাই ভালো করে দেখা হলো না । আম্রিকা হুঃ, খাইয়া আর কাম নাই। পাগলে কি না বলে আর ছাগলে কি না খায়, বলে বউ এর কথা নাকে (কানে নয়) তুল্লাম না।
কিন্তু আমি কেন, আমার চৌদ্দপুরূষ কি জানতো বউএর গাঁটে গাঁটে এতো বুদ্ধি ।
কাল বাড়ী ফেরার পর বউ বলে, সারা পৃথিবী জুড়ে তোমার আত্মীয় স্বজন, আর তুমি বলছো, আসাম আর কলকাতা ছাড়া আর কোথাও তোমার কেউ নেই ? উরিব্বাস, এতো তাজা আর গোপন খবর বউ জানলো কোথেকে ? পরে বুঝলাম বউ আমার কম্পিউটার এ বসে সারা সপ্তাহের ইতিহাস খুঁজে বের করেছে । তা বউকে বললাম আমি তো আর সচলায়তন পরিবারের সবাইকে চিনি না। এবার আমার সত্যি সত্যি মাথা খারাপ হবার পালা, খান পঞ্চাশেক ইমেল এড্ড্রেস দিয়ে আমাকে বলে “সবাইকে ইমেল করে জ়েনে নাও আমেরিকা কে কে থাকেন, তারপর বাকীটা আমি করবো, আর যদি না পারো আমাকে বলো আমিই সবাইকে ইমেইল করে নেবো”।
ভাই আর বোনেরা বোঝেন ব্যাপার ।
সচলায়তনে যিনি/যাঁহারা ইমেইল এড্ড্রেস দেন নি, তিনি/তাঁহারা আমার বউ এর হাত হইতে বাঁচিয়া গিয়াছেন।
এখানে বলে রাখা প্রয়োজন ঃ-
আমার আবার তিনটে পরিবার । ১, দেশে (বাবা মা, ভাই বোন, কাকা, জ্যাঠা, মামা মাসী...... ... শেষ করা যাবে না), ২, এখানে মানে লণ্ডনে (আমি, বউ আর ছেলে) ৩, সচলায়তন  (অবশ্য বলা উচিত, সচলায়তনই আমাকে বুকে টেনে নিয়েছে, আমি সদ্য এই পরিবারভুক্ত হয়েছি, সচলায়তনে  আমার বয়স সাত দিন, পরিবারের বাকীরা হলেন......এখানে ক্লিক করলেই জানতে পারবেন সচলায়তন সাইট  ...... কোনোদিন শেষ হবে না )
মাত্র এক সপ্তাহ হয়েছে আমি সচলায়তনে সচল হয়েছি, তার মধ্যে বেশিরভাগ সময়ই আমি সচলায়তনে কাটিয়েছি । নেশা হয়ে গেছে এখন। সিগারেট মদের নেশা থাকলেও, মদ সিগারেট আমাকে এখনও খেতে পারেনি, কারন সিগারেট খাওয়া আমি ছেড়ে দিয়েছি আর সপ্তাহে একদিন শুধু মদ খাই তাও ভায়রাভাইরা এলেই (হায়রে দুনিয়া, কে কারে খায়)। বোধহয়, নজু ভাই এর মতো আমিও এবার মার খাব আমার বৌএর হাতে।
এখন মুস্কিল হছে সচলায়তনের সেই সব সদস্যদের কে নিয়ে, যাঁদের ইমেইল এড্ড্রেস সচলায়তনে দেওয়া আছে ।
চিন্তা করে দেখলাম যে আমার বউ আপনাদের সবাইকে ইমেইল করার আগে আমার উচিত হবে আপনাদের সবাইকে আগে থেকেই জানিয়ে রাখা যে, “আপনারা এজাতীয় কোনো উড়ো ইমেইল পাইলে দয়া করিয়া উত্তর দিবেন না বা ডিলিট করিয়া ফেলিবেন”  বিশেষ করে যারা আমেরিকা থাকেন । বাকিরা উত্তর দিলেও অসুবিধা নাই, আপাততঃ বৌ আর কোথাও যেতে চাইছে না ।
সচলায়তনের ভাই, বন্ধু, দাদা, দিদিরা এই সমস্যার কি কোনো সমাধান আছে ? 
জানিয়ে রাখা ভালো যে, সচলায়তনের আমেরিকাবাসী কেউ যদি দয়াপরবশ হয়ে আমাদের নিম্নত্রণও করেন তাহলেও সমস্যা । কারণ, বউকে নিয়ে তো মহা বিপদে পড়েছি বটেই আমার দুই বছরের ছেলেকে নিয়ে কি করবো । বেচারা কে তো আর কোথাও রেখে যেতে পারি না। সুতরাং একে একে তিন ।
গোঁদের উপর বিষফোঁড়া, আর কি !!
আজকে বউ বলছে আম্রিকা যাবো কালকে ছেলে বলবে চান্দে যাবো, এই বলে কি সবার কথা শুনতে হবে নাকি ?
কিন্তু তাই বলে কি বউ, ছেলে-মেয়ের স্বপ্ন দেখা বারন ?


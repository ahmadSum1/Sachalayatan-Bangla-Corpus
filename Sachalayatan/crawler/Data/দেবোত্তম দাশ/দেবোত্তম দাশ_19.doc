শিউলি



আমি জন্মাবার বারো বছর পরে এই পৃথিবীর আলো দেখা, আমারই আদর করে নাম দেওয়া “শিউলি” আমার ছোটো বোন। ভাবুক আমি ভীষন কল্পনা বিলাসি, প্রজাপতি থেকে শুরু করে, ফুল, পাখী, গাছ, কল্পনার পাহাড় বা সমুদ্রে সবেতেই আমার অবাধ বিচরণ।
এতো বছর পর ঘর আলো করে আসা শিউলি যেনো সবার কাছেই এক নূতন খেলনা, ধাড়ী হয়ে যাওয়া আমি'র প্রয়োজন মনে হয় সবার কাছে ফুরিয়ে গেছে। ।
একটু বড়ো হওয়া ছোট্ট শিউলি পাগলের মত  ভালোবাসে আমায়, যেখানেই যাই পিছু নেয়, গলা জড়িয়ে “আমায় নিয়ে চ না দিদি”, ফেলতে পারি না ওর তোতলানো কথা।
ষ্টাফ কোয়ার্টার্স এর তিনতলার ছাঁদের উপর দিয়ে ঊড়ে যাওয়া সদ্য ফোটা শিমুল তুলো ছুটে ছুটে ধরার যে কি অনাবিল আনন্দ তা এককথায় প্রকাশ করা আমার পক্ষে দুঃসাধ্য।
আমার দেখাদেখি শিউলিও ছাদের এমাথা ওমাথা দৌড়ায় তুলোর টানে। অবুঝ শিউলি এদিক ওদিক ছুটে তুলো এনে জড়ো করে আর জড়ো করা তুলো আবারো ঊড়ে যায়, শিউলি তবুও আবার ছোটে, আবার ...... বারবার। লাফিয়ে লাফিয়ে ছাদের নিচু পাঁচিলে উঠে আর নামে। এ যেনো হেরেও না হেরে যাওয়ার খেলা।
চোয়াল শক্ত আমি, পায়ে পায়ে এগিয়ে যাই, ছাদের পাঁচিলে দাঁড়িয়ে হাসতে হাসতে শিমুল তুলো ধরতে থাকা শিউলির দিকে। একটাই আলতো ধাক্কা, তারপর বেহুঁশের মত একতলার ঘরে পালিয়ে আসা।
গারদহীন পাগলা গারদে বন্দী আমি আজো আমি ভাবি, অমাবশ্যার কালোঘন অন্ধকার আমার শরীরে আর পূর্নিমার পূর্ণ আভাস শিউলির চাঁদপনা মুখে ছিল বলেই কি আমি সেদিন ...... !!!


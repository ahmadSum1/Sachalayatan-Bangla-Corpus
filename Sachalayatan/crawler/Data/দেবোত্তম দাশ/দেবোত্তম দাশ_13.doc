টেলিফোন



হ্যালো! আমি রাজু বলছি, আচ্ছা আমি কি রুমকীর সাথে একটু কথা বলতে পারি?
এই কে রে হারামীর বাচ্চা, শয়তান মষ্করা করার জায়গা পাওনা বলেই আছাড় দিয়ে ওপাশ থেকে ফোন কেটে দেওয়ার শব্দ শুনতে পেলাম।
আমি তো হতভম্ব, রুমকীর বাড়ীতে এমন অভব্য কেউ নেই বলেই আমার জানা। তাই আবার রি-ডায়াল করলাম। সেই একই ভদ্রলোক, এবার উনাকে যতই বোঝাতে চাই হয়তো আমার নম্বর ডায়াল করতে ভুল হয়েছে কিন্তু এটা সত্যিই অনিচ্ছাকৃত, আমার কোন খারাপ অভিপ্রায় নেই, উনি চাইলে আমি মাপ চাইতে রাজী কিন্তু উনি গালাগালি না দিলেই পারেন। 
অভদ্রলোক কিছুই শুনতে চাইলেন না, উল্টে একেবারে অকথ্য-বিচ্ছিরি-যাচ্ছেতাই গালাগালি দিয়ে ধড়াম করে ওপাশ থেকে ফোন কেটে দিলেন।
চিন্তা করে দেখলাম গণ্ডগোল কিছু একটা হয়েছে, হুমম একেবারে যা ভেবেছিলাম তাই, রুমকীর নম্বরটা ডায়াল করতে গিয়ে শেষের নম্বর দুটো আগেপিছে করে ফেলায় এই সমস্যা হয়েছে। যাইহোক রুমকীর সাথে কথা হলো, সারাদিনে যা যা করার মোটামুটি সবই ভালোয় ভালোয় সম্পন্ন হলো। 
কিন্তু একটা বিষয় লক্ষ্য করলাম, মনটা আমার কোন একটা কারনে কেন জানি বেশ বিক্ষিপ্ত হয়ে আছে। ব্রেইনের চিপায় লুকিয়ে থাকা সুক্ষ তন্ত্রীগুলোকে চাপ দিতেই ব্যাপারটা আমার কাছে জলবত-তরলং হলো। কি নাঃ ! ফোনে সেই লোকের অভব্য আচরণই আমার মাথায় এখনো ঘুরপাক খাচ্ছে। ব্যাপারটা আসলে আমি ঠিক মেনে নিতে পারছিলাম না।
আমার কি জানি কি হলো, ফোন তুলে সেই ভুল নম্বরটা আবার ডায়াল করলাম, ওপাশ থেকে ধরার সাথে সাথেই আবোল-তাবোল বলেই ফোন কেটে দিলাম। অস্বস্থি বোধ হলেও মনকে বোঝাতে চাইলাম আমি ঠিকই করেছি।
নম্বরটা টুকে নিলাম, পাশে লিখে রাখলাম - ভুত।
এরপর থেকে মাঝে মধ্যে সেই নম্বরে ফোন করে ভুলভাল বলেই ফোন কেটে দিতাম।
ভাগ্যিস সেইসময় কলট্রেসিং বা কোন নম্বর থেকে ফোন আসছে তা জানা যেতো না, নাহলে তখন আমার ভবলীলা সাঙ্গ হবার একটা সমুহ সম্ভাবনা ছিল। 
******************
তার কিছুদিন পরে বাসে যাবার একটা জায়গায় যাবার সময় আমার সীটের পাশে পড়ে থাকা একটা মানিব্যাগ পেলাম। কি করব ঠিক করতে না পেরে মানিব্যাগটা উঠিয়ে আমি আমার গন্তব্যস্থলে নেমে পড়লাম।
নেমে মনে হলো মানিব্যাগটা বাসের ড্রাইভার কে দিয়ে দেওয়া যেতো, কিন্তু এখন এখানে আশেপাশে কোথাও কোনো বাসষ্ট্যাণ্ড বা বাস-ডিপো কিছু নেই যে ব্যাগটা জমা দেবো। পড়লাম এক মহা মুস্কিলে।
উপায় না পেয়ে এবার নিজেই উদ্যোগ নিয়ে মানিব্যাগটা খুললাম। একটা ছোট কয়েক পাতার একটা ডায়রী পাওয়া গেল সাথে হাতে গোনা কিছু টাকা আর কাগজপত্র। ডায়রীর প্রথম পাতায় নাম ঠিকানা আর টেলিফোন নম্বরও পাওয়া গেল। ভাবলাম যাক্ বাঁচা গেলো।
ডায়রীতে লেখা টেলিফোন নম্বরে ফোন করে জানা গেলো ভদ্রলোক সত্যিই উনার মানি ব্যাগ হারিয়েছেন, জানিয়ে দিলাম উনি ব্যাগটা কোথা থেকে সংগ্রহ করতে পারবেন ।
মানিব্যাগটা সংগ্রহ করতে এসে ভদ্রলোক ব্যাগ খুলে আমাকে যা নয় তাই বলতে লাগলেন। ব্যগে নাকি উনার অনেক টাকা ছিল বলে ভদ্রলোক আমাকে সন্দেহ করতে লাগলেন। ভদ্রলোকের কমন সেন্সের অভাব দেখে আমি হতবাক হয়ে গেলাম।
যতই বোঝানোর চেষ্টা করি আমার উদ্দেশ্য অন্যরকম টাকা পয়সা নিয়ে ব্যাগ ছুঁড়ে ফেলতে পারতাম, টাকা সরানোর হলে উনাকে ফোন করেই বা ব্যাগের কথা জানাতে যাবো কেন? একদম সোজা ব্যাপার।
আজব ব্যাপার ভদ্রলোক কিছুই শুনতে চাইলেন না, উল্টে, আমি নাকি ভালো মানুষ সাজতে চাইছি বলে বিতিকিচ্ছিরি সব কথা বলতে লাগলেন। আমাকে পুলিশে দেবারও ভয় দেখালেন। অন্য লোকজন মাঝখানে পড়ে ব্যাপার সামাল না দিলে সেদিন আমি হয়তো শ্রীঘর ঘুরে আস্তে পারতাম।
মেজাজটা সত্যি খিঁচকে গেল। ভাল নাগরিক হবার চেষ্টায় এখন নিজের পাছায় নিজেকে লাথি কসাতে ইচ্ছে করছিল।
সেদিনও বাড়ী ফিরে মনটা ভালো ছিল না। মটকা এমনিতেই গরম হয়েছিল। সিগারেট বের করবো বলে পকেটে হাত দিয়ে দেখলাম সেই কয়েকপাতার ডায়রীটা রয়ে গেছে। অভদ্রলোকের চেঁচামেচিতে আর উনাকে দেওয়া হয় নি।
নম্বরটা লিখে নিলাম, পাশে লিখে রাখলাম - পেত্নী। লিংঙ্গ ভূল করলেও ইচ্ছা করেই এটা লিখলাম।কি জানি মনে হলো ডায়রী থেকে আসল নাম ঠিকানাটাও কাগজে টুকে রাখলাম। 
বিক্ষিপ্ত মন নিয়ে অভদ্রলোকটাকে ফোন করলাম, উল্টোপাল্টা বলেই ফোন কেটে দিলাম। 
এখন থেকে মন খারাপ হলে আবজাব বকার দুটো জায়গা হলো। 
***************
বেশকিছুদিন ধরে ভুত আর পেত্নীকে ফোন করতে করতে ব্যাপারটা কেমন জানি একঘেয়ে হয়ে যাচ্ছিল। কুবুদ্ধি খেলল মাথায়। 
ভুতকে ফোন করলাম। উল্টোপাল্টা বলে এবার আর ফোন কেটে দিলাম না, 
অন্যপ্রান্ত থেকে আওয়াজ এলো -- এরকম চোরের মত ফোনে লুকিয়ে চুরিয়ে ভুলভাল না বলে বাপকা বেটা হলে নাম-ঠিকানা দে, তাহলে বুঝব তোর বুকের পাটা আছে। 
কাগজ লিখে রাখা পেত্নীর নাম-ঠিকানা দিয়ে দিলাম।
থর থর করে উত্তেজিত অবস্থায় কাঁপা গলায় ভুত আমাকে জানালো আধ ঘণ্টার মধ্যে এসে আমার দেনা-পাওনা সব মিটিয়ে দিচ্ছে।
কট্ করে ফোন কেটে গেল। চোখের সামনে ভেসে উঠলো ভুত-পেত্নীর আগাম লড়াইয়ের দৃশ্যাবলী।
কেন জানি, নাগরিক দায়িত্ববোধ আবার মাথা চাড়া দিয়ে উঠলো। হিসেব করে দেখলাম আধঘণ্টা/চল্লিশ মিনিট আগে পুলিশ ওখানে গিয়ে পৌঁছাতে পারবে না। পুলিশকে তাই ফোন করে আগাম সংঘর্ষের কথা জানিয়ে ঠিকানা দিয়ে দিলাম। পুলিশ আর কিছু জিজ্ঞেস করার আগের আগেই লাইন কেটে দিলাম।
কোথায় আবার যানজটে পড়ি তাই হাতে একটু সময় নিয়েই বেরিয়ে পড়া ভালো ভেবে ভুত আর পেত্নীর লড়াইয়ের লাইভ টেলিকাষ্ট দেখবো বলে বেরিয়ে পড়লাম।
----------------------------------------------
পুনশ্চঃ- এটি একটি কাল্পনিক গল্প, আমার ক্রস কানেকশন অনেক হয়েছে, বাগবিতণ্ডও প্রচুর হয়েছে তবে এরকম করার ইচ্ছা কখনো জাগে নাই।  


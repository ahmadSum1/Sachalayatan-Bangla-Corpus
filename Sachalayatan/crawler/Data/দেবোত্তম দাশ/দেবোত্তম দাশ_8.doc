মরীচিকা




এই তোর নাম কি, আর এখানে এলি কি করে?
আমার নাম জামাল প্রশ্নের বাকিটা শেষ না করে এবার জামাল জিজ্ঞেস করে, তোমার বাড়ীই বা কোথায় আর তুমিই বা কি করে এখানে এলে ?
আমার বাড়ী পাঞ্জাবে, লেকিন ওহ হিন্দুস্থানওয়ালা পাঞ্জাব নেহী, পাকিস্থানওয়ালা পাঞ্জাব, সমঝা। আর আমি কি করে এখানে এসেছি তা জানি না, তবে এক চাচাজী আমাকে রোজ স্কুল থেকে ফেরার সময় আমার সাথে গল্প করত আর মাঝে মাঝে চকলেট খেতে দিত। সেইদিন আমি স্কুল থেকে বাড়ী ফেরার পথে চাচাজী আমাকে চললেট খেতে দিলো সেই চকলেট খাওয়ার পর আমার কিছুই মনে নেই। যখন ঘুম ভাঙ্গলো তখন আমি জানি না কোথায় সেই চাচাজীকেও আর দেখতে পেলাম না। সেই থেকে আমি এখানে। 
(বাংলাভাষী জামাল পাঞ্জাবী, উর্দু এইসব ভাষা না বুঝলেও আনসারের কথা শুনে ঠিকই বুঝে যায়, আর পাঠকের পড়ার আর আমার লেখার সুবিধার জন্য উর্দুভাষী আনসারের কথা বাংলায় লিখলাম)
জামাল বলে ওহ্ বুঝেছি তোমাকে তাহলে ছেলেধরা ধরেছিল
বুদ্ধি আছে বটে তোর তুই বুঝলি কি করে, যাহোক তুই বল তুই এখানে কি করে এলি
আমি নিজের ইচ্ছায় এখানে এসেছি (বলতে বলতে জামালের চোখে জল এসে গেলো) 
আনসার প্রশ্ন করে কিরে কাঁদিস কেন, নিজের ইচ্ছায় কি কেউ এখানে আসে নাকি ?
মাটির দিকে তাকিয়ে থাকা জামাল বলে ওরা আমাকে বেইচে দিচ্ছে জেনেও আমি কিছু বলি নি
বলিস কি! সব জেনেওশুনেও কাউকে কিছু বললি না, তোর মা বাপকে বললি না কেন, কে তোরে বেচে দিলো বলতো
বলবো কাকে? আমরা তো খুব গরীব, আমাকে বেচে দেবার আগে আব্বু বলছিল আমি নাকি শহরে আমার ফুপার বাসায় যাচ্ছি, ওখানে আমি খুব ভালো থাকবো। আমি কিন্তু তার আগের দিন শুয়ে শুয়ে আব্বু আর শফু চাচার আমাকে বেচে দেবার কথা শুনতে পেয়েছিলাম, আম্মু তখন শুধু  চোখের পানি ফেলছিল।
ওহ্, তাহলে তোর আব্বাই তোকে বেচে দিয়েছিল, তুই না এই ছোট্ট বয়সেই খুব পেকে গেছিস
কি করবো বলো! আমাদের পিচ্চি বয়স থেকেই সব কিছু করতে হয়, আমাদের বুদ্ধি না হলে কি চলে? মাছের পোনা ধরা থেকে আব্বুকে বেড়া বাঁধতে সাহায্য করা সবকিছুই করতে হয়। কিন্তু আব্বুটা কেনো যে বুঝলো না যে আমাকে বেইচে না দিয়ে রেখে দিলে আখেরে তারই লাভ হতো, (তারপর আবার কি সব ভাবতে ভাবতেই বলে) তয় ভালই করেছে, বেইচে দিয়ে কয়টা টেকা পাইছে 
যাক তোকে তোর মা বাপ তোকে বিক্রী করেছে, আমার মা বাপের হাল এখন কেমন কে জানে? ওরা হয়তো জানেই না আমি বেঁচে আছি, জানি না এখান থেকে কোনোদিন ছাড়া পেয়ে বাড়ী যেতে পারবো কি না, আমার মা বোধহয় এতদিনে কেঁদে কেঁদেই মরে গেছে।
জামাল বলে মন খারাপ করো না, আল্লাহর কাছে প্রার্থনা করো আমরা ঠিক একদিন এখান থেকে ছাড়া পাবো, আমার আম্মু বলেছে যার কেউ নাই তার খোদা আছে, আচ্ছা তুমি কতদিন ধরে এখানে আছো ?
আমার প্রায় একবছর মত হয়ে গেছে, এখন অবশ্য আমার ট্রেনিং চলছে, সব ঠিকঠাক মত চললে এই বছরই আমাকে খেলায় নামাবে। তোর ট্রেনিং এর মধ্যেই শুরু হয়ে যাবে মনে হচ্ছে
আচ্ছা সব মানলাম কিন্তু এত কম খেতে দেয় কেন! আর কিসের খেলা কিসেরই বা ট্রেনিং ?
আরে বোকা, বেশী খাওয়া খেলে যে তোর ওজন বেড়ে যাবে, ওজন বেড়ে গেলে তোর আর দাম থাকবে না, তোকে পালকের মত হাল্কা হতে হবে আর তাহলেই তোর দাম, এখন শুয়ে পড় সবে তো এলি কালই জেনে যাবি কিসের ট্রেনিং আর কিসেরই বা খেল 
বলো কি, আমি যদি না খেতে পেয়ে মরে যাই তাহলে ওদের কি লাভ হবে বলতো?
তোকে নিয়ে আর পারি না, এখন বুঝতে পারছি তুই ছোটই রয়ে গেছিস, গাধা না খেয়ে কি আর কেউ মরে, আমাকে দেখ্ এক বছর ধরে রোজ দুবেলা আধখানা রুটি খেয়ে আছি, আমি কি মরে গেছি নাকি সেরকম তুইও মরবি না, কেউ মরে না শুধু একটু কষ্ট পায় (দুহাতের তালুতে হাত লুকায় আনসার)
তা ঠিক তোমাকে দেখেই বোঝা যায় না খেয়ে কেউ মরে যায় না (নিজেকে স্বান্তনা দেবার চেষ্টা করে জামাল)
মধ্যপ্রাচ্যের ধূসর মরুভূমিতে উটের আস্তাবলে উটদের সাথে অন্ধকারে চার বছর আর সাত বছরের শিশু জামাল আর আনসার শুয়ে শুয়ে একদিন মুক্তি পাবার আশায় বুক বাঁধে। শুয়ে থাকা দুই শিশুর চোখের কোন বেয়ে কি কয়েক ফোঁটা জল গড়িয়ে পড়ে? কে জানে হয়তো পড়ে হয়তো শুকিয়ে গেছে, অন্ধকারে কি কেউ কিছু দেখতে পায় নাকি?
ছবিসুত্রঃ- অন্তর্জাল


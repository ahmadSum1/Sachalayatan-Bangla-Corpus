রাজনীতি নাকি মাদারি কা খেল



এখনো চলছে মাদারি কা খেল, নোংরা রাজনীতি কেঁড়ে নিয়েছে কতগুলো অসহায় মানুষের ভবিষ্যত স্বপ্ন।
সদ্য ঢাকা শহরে আসা শুভ্রর আত্মীয় পরিজন কেউ নেই তাই একমাত্র আজমল ভাইএর ভরসায়ই শুভ্রর চোখ কান বুজে এখানে পড়তে আসা। 
তবে আজমলভাই কথা দিয়েছেন মাত্র কটা দিন কষ্ট করে ম্যানেজ করে নিতে, কিছুদিন পরই ইউনিভার্সিটির হোষ্টেলে যে করেই হোক ঢুকিয়ে দেবেন। একই শহরের ছেলে আজমল্ভাই, শুভ্ররই কলেজে থেকে পাঁচ বছর আগে পাশ করে ঢাকা ইউনিভার্সিটিতে পড়তে চলে এসেছে। এখন ঢাকা ইউনিভার্সিটির ডাকসাইটে ষ্টুডেণ্ট পলিটিশিয়ান, হালে রাজনীতি করে বেশ নাম ডাক হয়েছে।
কথা রেখেছে আজমলভাই। হোষ্টেলে থাকার ইন্তেজাম হয়েছে। প্রথম দিন শুধু হোষ্টেলের হালত দেখে ঘাবড়ে গেছিল এই যা। এর থেকে গরু ছাগলরাও বোধহয় ভালো থাকে। ছোট্ট শহরের ছেলে শুভ্রর বাপ গরীব হলেও ওকে কোনোদিনই এভাবে ছাগল ভেড়ার মত কুয়োঁড়ে থাকতে হয় নি।
সিনিয়ররা অবশ্য বলছিল, এখানে এসে প্রথমদিন সবারই মন খারাপ হয় তার কিছুদিন পর বাইরের অন্যদের অসুবিধা দেখলে এটাকেই নাকি বেহশত বলে মনে হবে। মাত্র আটত্রিশজন থাকে সতেরো বাই পঁচিশ সাইজের রুমে।
ভালো লোক আজমল্ভাই, কত লড়াই করেই না শুভ্রকে হোষ্টেল ম্যানেজ করে দিয়েছে।
মোহ কিন্তু ভাঙ্গে অচিরেই, বুঝতে পারে আজমলভাই শুধু ভালোবেসেই সাহায্য করেন নি, প্রতিদানে শুভ্রকে নিয়মিত সময় দিতে হবে তার ছাত্রদলকে, না করতে চাইলেও আবার ঠাঁই হারানোর ভয়। সোজা সাপটা কথা, তুম নেহি তো ক্যায়া হুয়া, ওর বহত লাইন মেঁ খাঁড়ে হেঁ।
সকালে মিছিল, দুপুরে পোষ্টার মারা বা দেয়াল লেখা, বিকেলে মিটিং। 
হোষ্টেলের ছেলেদের আবার যখন খুশী তখন পাওয়া যায় তাই ওদের উপর চোটও যায় বেশী।
সীমাহীন স্বপ্ন নিয়ে আসা শুভ্রর রাজনীতির সাধারণ জ্ঞানটুকুও ছিল না, ছিল না রাজনীতির প্রতি কোনো মোহ, কিন্তু না থাকলে কি হবে নিয়তি কি কাউরে ছেড়ে কথা কয়? 
আজকের ভয়ংকর রক্তক্ষয়ী মিছিলে পুলিশের সাথে তুমুল সংর্ঘর্ষ কেড়ে নিয়েছে শুভ্রকে। একটু মাথা গোঁজার এটাই কি বিনিময় ? দামটা কি একটু বেশীই দেওয়া হয়ে গেল না ? শুভ্রর মত ছেলেদের উপায়ই কি আর কিছু আছে?
রাজনীতি করার উদ্দেশ্যে শুভ্র ইউনিভার্সিটিতে পড়তে আসে নি, সে এসেছিল পড়াশোনা শেষ করে তার বাবার স্বল্প আয়ের সংসারের হাল ধরতে, চেয়েছিল আইবুড়ো বোনেদের বিয়ে দিতে, হয়তো চেয়েছিল উদয়াস্ত পরিশ্রম করা মায়ের একটুখানি কষ্ট লাঘব করতে। ব্রিলিয়াণ্ট ছেলে শুভ্রর ছিল সেই সম্ভাবনাটুকু।
কত না স্বপ্নই নিয়ে এসেছিল সে, আরো কতই না আসে, আসবে !! 


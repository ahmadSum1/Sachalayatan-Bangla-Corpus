স্বপ্ন



“কি গো আমাদের মেয়ের নাম কি ঠিক করলে?” সাথীর আচমকা প্রশ্নে সম্বিত ফেরে আবীরের। আবারও সাথীর খোঁচা “কি গো মেয়ের বাপ হয়েছো বলে কি এখন থেকেই দুশ্চিন্তা শুরু করে দেবে”! 
মুচকি হাসি ফেরত দিতে দিতে নার্সিং হোমের বেডে সদ্য মা হওয়া সাথীর মাথায় হাত বুলাতে থাকে আবীর
এক-একটা দিন আসে যখন মনে হয় যা হচ্ছে যা ঘটে চলেছে সবই যেনো ভালো হচ্ছে, বোধহয় এর থেকে ভালো আর কিছু হতে পারে না হবার নয়। আজকের দিনটি সাথী-আবীরের কাছে এমনই। এর থেকে ভালো কিছু এরা এই জীবনে আশা করে নি, চাওয়া আর পাওয়ার শেষ না হলেও এই চাওয়াটাই সাথীকে এত বছর ধরে কুরে কুরে খাচ্ছিল 
একটি ফুটফুটে হুর-পরী আজ কাকভোরে টুপ করে আকাশ থেকে সাথীর কোলে এসে পড়েছে। বাঁধ-ভাঙ্গা খুশী উপচে পড়ছে পরীর মায়ের চোখে-মুখে। আবীর জানে সাথী এই দিনটার জন্যই বছরের পর বছর ধরে অপেক্ষা করে আসছে। আবীর নিজেও কি এই দিনটির জন্য অপেক্ষা করছিল না? হুম্ করছিল বহুকাল আগে থেকেই
***********************
নার্সিং হোমের বেডে ঘুমাচ্ছে সাথী, এত ধকল নেওয়ার পরও মুখে তার স্পষ্ট প্রশান্তির ছায়া। পাশেই দোলনায় শুয়ে আছে টুকটুকে মেয়েটি 
রুমের বাইরে লম্বা চেয়ারে হেলান দিয়ে বসে আছে  আবীর। আধবোজা চোখে স্বপ্ন আর বাস্তব মিলেমিশে যেন একাকার হয়ে গেছে
ফেলে আসা ধুসর অতীতে প্রিয়ার সাথে আজকের এই একই স্বপ্ন আবীর দেখেছিল। সেদিনও ওরা স্বপ্ন দেখেছিল একটি হুর-পরীর। সেই দিনগুলোতেও প্রিয়া বার বার জ্বালাতন করত সেই একই কথা বলে “কি গো আমাদের মেয়ের নাম ঠিক করলে?” আজ প্রিয়া নেই, কিন্তু আছে হুর-পরী। আজ আছে সেদিনের স্বপ্ন, নেই শুধু সেদিনের সেই স্বপ্ন দেখা বাস্তবের সেই মানবী
প্রিয়ার দেখা সেদিনের সেই স্বপ্নগুলোকে বাস্তব বলেই মনে হয়েছিল আবীরের। আবার আজ বাস্তবে ঘটে যাওয়া সবকিছুই কেমন জানি মনে হচ্ছে স্বপ্নের মতো। সবকিছুই কেমন যেনো হেঁয়ালীর মতো মনে হচ্ছে আবীরের কাছে। নাঃ নার্সিং হোমে দু-রাতের অনিদ্রাই বোধহয় মাথাটাকে একেবারে খারাপ করে দিয়েছে, আবীরের এখন ঘুমের ভীষন দরকার 
“কি গো আমাদের মেয়ের নাম কি ঠিক করলে?” আঃ, প্রিয়া কি আবার স্বপ্নেও জ্বালাতে এসেছে  
আধ বোজা চোখ কোনরকমে টেনে খুলল আবীর, সাথী কোনরকমে খুঁড়িয়ে খুঁড়িয়ে বাইরে চলে এসেছে। আসলে বেচারীর আবীর ছাড়া আর কেউ এতবড় খুশীর অংশীদার হবার মত কেউ যে নেই 
সেদিনের স্বপ্ন আজ বাস্তব হয়েছে ঠিকই, শুধু প্রিয়ার জায়গা নিয়েছে সাথী। সাথীকে কি আজ অনেকটা প্রিয়ার মত লাগছে না। কেন জানি আবীরের একটু জড়িয়ে ধরতে ইচ্ছে করছে প্রিয়াকে, নাঃ ভুল হলো, সাথীকে, হুর-পরীর মাকে


 অসমাপ্ত ছবি অথবা হিংস্র-পালক



 জলসূত্রি মেঘের ডানায় চড়ে স্বপ্নগুলো ক্রমশঃ নিসর্গের ভেতরে ঢুকে পড়ে;
ক্যানভাসে আঁকা অসমাপ্ত ছবি...................................................
সারাদিন টেলিফোনের তারে আর গলির মোড়ের
গাছের ডালে হুটোপুটি করা ফিঙে,শালিকগুলো
অস্তাচলে--- কেমন বাসায় ফেরে
কেমন তাদের নীড়
কতটুকু স্বপ্ন-তৃণে বুনে রাখে সেই ঘরগুলো ;
কোনদিন দেখা হয়নি।এমনি
হাজার অজ্ঞানতা নিয়ে একটি সম্পূর্ণ জীবন কেটে যায়।
প্রতিদিন চশমার পাওয়ার বাড়ে আরো
অজানা-অসম্পূর্ণতার সন্তাপগুলো
প্রকট অজগরের মতো জড়িয়ে ধরে
কান পাতলেই অস্থি-ভাঙ্গনের চূর চূর আর্তনাদ।
 আমাদের আকাশে আর পায়রা উড়েনা
 মেঘের আড়াল থেকে আচমকা এক ঝাঁক শকুন নেমে আসে
আস্তাকুড়-সন্ধানী;
আমাদের সবুজ ক্ষেতে হিংস্র-পালক উড়ে
অসময়ে ঝরে পড়ে আধ-পাকা ধান।


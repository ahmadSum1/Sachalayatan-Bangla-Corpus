মানুষ!! 



মানিই বা না মানি
আমরা হলাম প্রাণী!
ভীষণ রকম আল্লাদী আর
ভীষণ অভিমানী!
আমরা নাকি আবার
সব প্রানীদের সেরা!
কেউ যদি এর দ্বিমত করে
চলবে কঠিন জেরা!
কার বা এমন সাহস
কিংবা গলায় জোর
সামনে এসে বলবে হেসে
তুই  তো ব্যাটা চোর!
তাই দেখো সবখানে
আমরা কাজের কাজী
আমরা চালাই, ওরা চলে
লাগবা নাকি বাজি?!
তারপরও তো ভীষণ
চিন্তা আসে মাথায়
ক্যান যে এমন হয় যে ভাবি
মুখ জড়িয়ে কাঁথায়!
আমার পাশের বাসায়
লোকটা যখন ক্ষুধায়!
ক্যামনে আমি মগ্ন তখন
সুর, শরাবী, সুধায়!
কিংবা ছেলে ঐ
কাঁপছে যখন শীতে
কেউ আসেনা এগিয়ে তাকে
একটা চাদর দিতে!
সত্যিই তো তাই
আমরা সবই পারি!
সকাল বেলায় ভাইকে বাঁচাই
দুপুর বেলায় মারি!
আমরা আবার লিখি
কত্ত রকম কথা
আমরা নাকি বিশ্ব নেতা
আমরা মানবতা!
চোখটা রেখে বেঁধে
আমরা ওড়াই ফানুস!
তাও তো মোরা সবার সেরা
আমরা হলাম মানুষ!!


ক্লাসরুম কাব্য



(১)
সেমি টেকো লোকটা
উঁচু করে চোখটা
বলে গ্রাফে পেন্সিল টানোতো
ওয়াই এক্স অক্ষে
কোনটার পক্ষে
পজিটিভ নেগেটিভ জানোতো?
শুনে মাথা চুলকাই
কোথা আমি কুল পাই
ইয়ে মানে ওগুলো যে জানিনি
বলি স্যার না সলে
হয়েছে কি আসলে
গ্রাফ খাতা সাথে করে আনিনি। 
শানে নু্যুলঃ ক্লাসে গ্রাফ পেপার সাথে করে নিয়ে যাবার কথা ছিল।বরাবর এর মতই তা' ভুলে গিয়েছিলাম।কি আর করা। Y অক্ষ থেকে শুরু করে X অক্ষের সমান্তরালে তাই ছড়া আঁকাআঁকি করে প্রায়শ্চিত্ত করার চেষ্টা।
(২)
অষ্ট প্রহর নষ্ট হলো
কষ্ট কথার মিষ্টতে
স্রস্টা থেকে ভ্রষ্ট সময়
জপ করিনা ইষ্টতে।
চোস্ত ভাষায় খাইস্টা কথা
বলছি অনাড়ষ্টতায়
হেস্ত হচ্ছি নেস্ত হচ্ছি
পিওর বিষাদগ্রস্ততায়।
পষ্ট করে কাষ্ঠ হাসি
ঝুলিয়ে রাখি ওষ্ঠময়
দৃষ্টি দেখে রুষ্ট লোকে
ফ্যাকড়া মনের কোষ্ঠময়।
শিষ্ট কথার নষ্টামিতে
আষ্টেপৃষ্ঠে তেষ্টা পায়
স্পষ্ট ভাষায় তুষ্ট করে
মানুষ করার চেষ্টা প্রায়।
বেশতো ছিল মস্ত ভালো
আজ ছেলেটা  দুষ্ট লোক
অস্বস্তিতে খিস্তি করে
রাষ্ট্রে যত সুস্থ লোক।
লিস্টি ভরে সৃস্টি যত
আমার বিপথগ্রস্ত কাজ
আস্থা ছাড়া অস্থিরতায়
কপাল জুড়ে প্রস্থ ভাঁজ।
ত্রস্ত সবাই ব্যস্ত যখন
ন্যাস্ত কৃত শাস্তিতে
বেশতো আমি সুস্থ আছি
স্বস্তি এবং মাস্তিতে। 
শানে নুযুলঃ ফ্লুইড মেকানিক্স ক্লাস।স্যার যা পড়ায় সবই মাথার উপর দিয়ে যায়।দুঃখ ভুলতে আমার কলম তাই খাতার উপর দিয়ে যায়।যার আউটপুট হচ্ছে হিজিবিজি হিজিবিজি এই ছড়াটা।


একজন দেশপ্রেমিক রাজাকারের প্রার্থনা



জন্ম আমার ধন্য মাগো
  জন্মেছি এই দেশে
তোমার মুখে থুথু দিয়েও
  থাকছি বীরের বেশে
অন্য কোন দেশ হলে কি
  পেতাম এমন ক্ষমা?
তোমার জন্য এ বুকে তাই
  পদ্ম গোলাপ জমা।
তুমি মাগো এত্ত ভাল
  বললে নাতো কিছু
একাত্তুরেও ছিলাম যখন
  পাক বাহিনীর পিছু
যুদ্ধ শেষে দস্যি ছেলে
  ফিরলো তোমার ঘরে
আমায় দেখে আসলো তেড়ে
  কাঁপছি আমি ডরে।
আমায় তখন না বাঁচালে
  কোথায় যেতাম  আমি
হতাম কি আজ মিনিস্টার,
  পেতাম গাড়ি দামি? 
সাঁইতিরিশটা বছর পরে
  হচ্ছে আবার একি?
নতুন ছেলের দৃপ্ত চোখে
 একাত্তরকে দেখি।
এত্ত সময় বাদে আবার
  ভয়ের ঝর্ণা নামে
সেদিনের সে পাপের মাশুল
  রাখবে কড়া দামে?
শেষটি বারের মত মাগো
  চাটছি তোমার পা
বাঁচাও আমার মানুষবেশী
 পাকি কুত্তার গা। 


ঝলসানো রুটির ছন্দ



(জনৈক "বেক্কল" ছড়াকার রচিত "কালের ছড়া" সিরিজ থেকে অনেকাংশেই অনুপ্রাণিত।  শিরোনামের মূলভাবটুকুর জন্য সুকান্তের শরণাপন্ন হয়েছি।ধন্যবাদ)
(১)
কাঁচঘেরা ফাস্টফুডে
বসে হেভী থার্স্ট মুডে
বার্গার,বীফরোল
আইসক্রিম খাচ্ছো
ওপাশেতে পথশিশু
ক্ষুধাভারে নতশিশু
চেয়ে আছে অপলক
দেখতে তা' পাচ্ছো??
(২)
চাল,ডাল,পেয়াজের
মূল্যটা বাড়ছে
ঘামে,দামে,সংগ্রামে
জনগণ হারছে।
কতিপয় ব্যবসায়ী
বুকে ছুরি মারছে
এই করে নিজেদের
কাজ নাকি সারছে।
সরকার দরকারী
কথা শুধু পাড়ছে
ভুঁরু জোড়া কুঁচকে
বসে পা নাড়ছে।
মিডিয়ার চিড়িয়ারা
মনোযোগ কাড়ছে
আর বাবা ফকরু
খেয়ে হাত ঝাড়ছে।


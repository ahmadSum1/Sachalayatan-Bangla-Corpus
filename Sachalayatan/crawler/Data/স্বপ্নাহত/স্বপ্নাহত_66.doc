দোস্ত, শুভ জন্মদিন



এই ছেলেটাকে নিয়ে কি লেখা যায়। অনেকক্ষণ ধরেই ভাবছি। এক লাইন টাইপ করে দু লাইন মুছে ফেলি। কোন শব্দই ঠিক মন ভরাতে পারছেনা। না, আমি ওর লেখা নিয়ে কিছু লেখার চেষ্টা করছিনা। কারণ ওর লেখাগুলো সচলের কারোরই দেখার অগম্য নয়। বরং "রায়হান আবীর" নিকের আড়ালে যে হাসিখুশি একটা মুখ সবসময় ঘাঁপটি মেরে থাকে, যার হাসিটুকু তার লেখার মতই ঝরঝরে আর মনকাড়া আমি সেই মানুষটাকে নিকের আড়াল থেকে টেনেটুনে বের করার চেষ্টা করছিলাম। কিন্তু হা ইশ্বর! এতসময় চলে যাবার পরেও দেখি আমি যেখান থেকে শুরু করেছিলাম সেখানেই এসে থেমে আছি। এমন নয় ওকে নিয়ে লেখার মত কিছুই নেই। বরং কোনটা নিয়ে লিখতে গিয়ে আবার কোনটা বাদ পড়ে যায় সেটা ভেবেই আমি অস্থির।
কি মুশকিলে পড়লাম রে বাবা! কিন্তু কিছু একটা যে আমাকে লিখতেই হবে। আজ ছেলেটার জন্মদিন। বন্ধুরা সবাই যাকে লিংকন নামে চিনি। আই ইউ টি তে আমাদের ব্যাচের খুব পরিচিত একটা মুখ। ফ্রেশার'স রিসিপশনের কনসার্ট থেকে শুরু করে সিডর এর থাবায় নুয়ে পড়া জীবনগুলোর জন্য ত্রাণ সাহায্য - সব রকমের ফান্ড রাইজিং কর্মকাণ্ডে ওর দীর্ঘ ছায়াটা সবার আগে আগে দৌড়োয়। এতটুকু শুনে মনে হচ্ছে কি ওর মনটা অনেক উদার? মাথার ওপর  হেলান দিয়ে থাকা নীল সাদা আকাশটার মত? উঁহু, একটু রয়ে সয়ে । ডিবেটিং ডায়াসে ওর উলটো পাশে যে প্রতিপক্ষ গুলো শুকনো মুখে ওর কথার আগুনে পুড়তে থাকে তাদেরকে একটু কষ্ট করে জিজ্ঞেস করে আসুনতো একই প্রশ্ন? সম্ভাব্য যে কয়টা উত্তরই আপনার কান অবধি ভেসে  আসুক না কেন, তাতে যে উদারতা সম্পর্কিত কিছু বলা থাকবেনা সেটা আমি আপনাকে এখনই নিশ্চিত ভাবে বলে দিতে পারি।
তর্ক বিতর্কের মাঠ ছেড়ে এবার বরং একটু খেলার মাঠের দিকে চোখ বুলাই। একটু ভালো করে খেয়াল করে দেখুন তো রাইট উইং দিয়ে আর্সেনাল এর লাল সাদা জার্সি পড়ে ঝড়ো গতিতে যে ছেলেটা প্রতিপক্ষের সীমানায় না বলে কয়ে অভদ্রের মত যখন তখন ঢুকে পড়ছে তাকে চেনা চেনা লাগে কীনা? হ্যা, আপনি বুদ্ধিমান। Van Persie' র জার্সি গায়ে অসম্ভব ভালো ফুটবল খেলা ছেলেটাই আমাদের নিশি আপুর মন জয় করে নিয়েছিল। আর শুধু কি নিশি আপু? আমাদের মনও ওর ভালোবাসা মাখা বন্ধুতায় ভিজে ভিজে একেবারে কাক ভেজা হয়ে আছে। সব সময় তটস্থ থাকতে হয় কখন না জ্বর এসে পড়ে। 
......এই ভাবে বলতে গেলে ছেলেটা সম্পর্কে আরো অনেক কিছুই বলতে হয়। লিংকন এই করে... লিংকন ঐ করে... লিংকন এটা পারে... লিংকন ওটা পারে। লেখাগুলো কীবোর্ডে উঠে আসতে চাইছিলোনা ঠিক এই ভয়েই। প্রাণ না থাকলে কী হবে, ASDFG বাটনগুলোও অধিক পরিশ্রমে অকালেই প্রাণ হারাতে রাজি নয়।
বন্ধু, ইচ্ছে ছিল তোকে নিয়ে
অনেক কিছুই লেখার
সেই সাথে এই ইচ্ছে আছে
সবটুকু তোর দেখার।
প্রথম দেখা যেদিন থেকে
শিখছি আমি সেদিন থেকে
বন্ধু মানে "আমরা" ভাবা
বন্ধু তো নয় "একা"র
ইচ্ছে ছিল অনেক কিছুই লেখার।
তোর ঠোঁটের কোণায় চিলতে হাসি
আজ অবধি হয়নি বাসি
সেই হাসিটাও যায় ছড়িয়ে
তোর সাথে তাই আমরা হাসি
হাসির মায়ায় দিস উড়িয়ে
সকল সীমারেখার
ইচ্ছে ছিল অনেক কিছুই লেখার।
বন্ধু আমার, তুই কি জানিস
কি মুগ্ধতায় স্বপ্ন আনিস?
তোর কাঁধের ছায়া আঁকড়ে ধরে
সর্বনাশের ভর দুপুরে
ইচ্ছে মতন ইচ্ছে যে হয়
নতুন স্বপ্ন দেখার
ইচ্ছে ছিল অনেক কিছুই লেখার।
বন্ধুতা যা যায়না ছোঁয়া
খুব সহজেও হয়না পাওয়া
সে বন্ধুতায় সিক্ত আমি
যা দিয়েছিস, সবচে দামি,
তোর শেখানো বন্ধুতামি
হয়নি তো শেষ শেখার
ইচ্ছে ছিল অনেক কিছুই লেখার।
শুভ জন্মদিন, দোস্ত। অনেক অনেক ভালো থাকিস... সবসময়। 


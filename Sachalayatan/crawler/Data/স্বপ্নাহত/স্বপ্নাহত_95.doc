ছন্দ জট - ১.৮



টাপুর টুপুর দুপুর বেলায়
বৃষ্টি আসে মেঘের ভেলায়
আলসেমিয়ে রৌদ্র ভিজে
প্রজাপতির রংধনু রঙ ডানায়
বৃষ্টিরে তোর  নুপুর খানি
তোর পায়েতেই সবচে বেশি মানায়।
তুই নামবি খোঁপার শিউলী ফুলে
ঐ কিশোরীর দীঘল চুলে
ফিঁসফিঁসিয়ে নিঝুম রাতে
মেসবাড়িটার একলা ছাদে
ছটফটিয়ে পড় লুটিয়ে
আসমানীদের চিলতে উঠোন খানায়
বৃষ্টি তোকে ওদের মাঝেই
নুপুর পায়ে সবচে বেশি মানায়।
তা রেখে ছাই ভুল দুপুরে
টাপুর টুপুর ভুল নুপুরে
হেলায় ফেলায় এই অবেলায়
ভুল জানালায় দৃষ্টিটা তোর নামাস
বৃষ্টি যে ক্যান আমার চোখেই
নুপুর পায়ে পথচলা আজ থামাস! 


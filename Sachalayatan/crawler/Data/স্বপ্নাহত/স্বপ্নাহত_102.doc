ছন্দ জট - ১.৫



চাঁদটা যখন মেঘ জড়িয়ে ধরে
রাতটা হাসে সংগে চুপটি করে
কখনো কি তা দেখেছো তুমি?
কি লজ্জা জমছিলো ঐ মুখে
প্রিয় কাউকে কাছে পাবার সুখে?
কিংবা তুমি মেঘের কথাই ধরো
আকাশটাতে হাত বাড়িয়ে
চোখের কোণায় কেমন জড়োসড়ো
ভাসছে অলস তোমার আমার
থেকে অনেক দূরে
নীল রঙা ঐ স্বপ্নালু পথজুড়ে।
তোমারো কি ইচ্ছে এমন হয়
পায়ের তলায় পিষিয়ে দিয়ে
অশান্ত আর দুষ্টু সকল ভয়
হাতটি রেখে আমার ওপর হাতে
চাঁদমাখা ঐ অলস কোমল রাতে
হেঁটে হেঁটে যাওয়া অনেক দূর
যেখানটাতে আর কেউতো নয়
হাঁটবে তোমার আমার গাওয়া কোন
লজ্জা হাসির মিষ্টি ভীষন সুর।
তুমি যাবে? যাবে আমার সাথে?
হাতটি তোমার রেখে আমার হাতে?  


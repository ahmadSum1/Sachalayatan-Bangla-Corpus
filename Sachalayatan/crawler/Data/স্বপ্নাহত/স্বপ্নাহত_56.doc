ছন্দ জট - ১.৬ (শেষ বিকেলের 'তুমি')



দুপুর বেলার রোদটুকু শেষ হলে
সেদিন শেষ বিকেলে বৃষ্টি নেমেছিল
ছটফটে খুব মনটা তোমার হঠাৎ
আমার কি দেখে ছাই সামনে থেমেছিল।
কোন সুদূরের কন্যা ছিলে তুমি
হঠাৎ করেই আসলে চলে কাছে
এতটা পথ পাড়ি দেবার পরেও
বিকেলটা আজ তোমার মনে আছে?
কয়টা দুপুর কয়টা বিকেল বেলা
দুই জীবনে আসলো এরও পরে
কতটা রোদ মিইয়ে গেল রোজই
বৃষ্টি আরও পড়লো কত ঝরে।
স্মৃতির পিঠে পড়লো স্মৃতি জমা
স্বপ্ন কত ভীড়লো দুপুর ঘুমে
মাকড়সা রোজ জাল বুনে যায় একা
বাড়িয়ে আকাশ, একলা আঁধার রুমে।
কয়েকটা সুখ আসলো ভুলে তবু
দু:খ কতক গাড়লো বসত ভুমি
প্রিয় আরও মুখ চলে যায় দূরে
যায়না শুধু সেই বিকেলের 'তুমি'। 


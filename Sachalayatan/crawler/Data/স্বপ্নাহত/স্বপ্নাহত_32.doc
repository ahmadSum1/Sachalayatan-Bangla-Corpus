.... শুধু খাতার ভেতর চ্যাপ্টা গোলাপ ফুল 



"ভালোবাসা" কি জিনিস ঠিকঠাক বুঝে ওঠার আগেই জীবনে প্রথম বারের মত ভালোবাসার প্রস্তাব পেলাম। অবশ্য ওটা যে ভালোবাসার প্রস্তাব ছিল সেটাও বুঝছি বেশ দেরি করে।  ক্লাস থ্রির কথা। তখনো বড়বেলার মত ভাগ্য এত খারাপ হয়নাই। কো এডুকেশন স্কুলে পড়ি। আমার বেঞ্চির সবসময় কোনাকুনি বেঞ্চে বসা মেয়েটা একদিন টিফিন ব্রেকের বেল পড়ার পর সামনে এসে দাঁড়িয়ে বললো - আজকে স্কুল শেষ হলে বাইরে দাঁড়াবি। আমি কোন কিছু না বুঝেই ঘাড় নেড়ে সায় দিলাম। ও দাঁড়াইতে বলসে, আমি দাঁড়াবো। এতে তো আসলে না বুঝাবুঝির কিছু নাই। তবে এইটা ঠিক, তখনো ভালোবাসা বুঝিনা। শুধু বুঝি ভালোবাসা এমন একটা কিছু যেইটা খুব লজ্জার ব্যাপার। কারণ এইটা ফাঁস হয়ে গেলে পাড়ার আন্টিরা ঘরোয়া আড্ডায় চোখ বড় বড় করে ফিঁসফিঁসিয়ে তা একজন আরেকজনের কাছে গপ্পো করে। আর ছোটরা কেউ ভুল করে তাদের আশেপাশে এসে পড়লে চাবি দেয়া পুতুলের মত হঠাৎ চুপ হয়ে যায়। এ সব দেখে টেখে তাই এমন লজ্জাজনক ব্যাপার স্যাপার নিয়ে মাথা ঘামানোর কথা কখনো মনে হয়নাই। বরং মেয়েদের ব্যাপারে কেমন যেন বিদ্বেষ কাজ করতো তখন ( বেকুব ছিলাম। কোন সন্দেহ নাই )। 
স্কুল শেষে বাইরে এসে দেখি মেয়েটা আমার আগেই এসে দাঁড়িয়ে আছে। সাথে আরেক বান্ধবী, আমাদেরই ক্লাসমেট। সামনে এগিয়ে গিয়ে জিজ্ঞেস করি কি বলবি বল। মেয়েটা কিছু বলেনা। শুধু একটা লাল গোলাপ বাড়িয়ে ধরে আমার দিকে। ব্যাপারটা বুঝতে হাতের গোলাপ থেকে চোখ ওপরে তুলে ওর দিকে তাকাতেই কেমন কেমন করা একটা হাসি ছুড়ে দেয়। মেয়েটা হেসেছিলো চোখের দিকে তাকিয়ে , কিন্তু কেন যেন সেটা বুক বরাবর এসে লাগে।  তারপর কথা নাই বার্তা নাই স্কুল ব্যাগটা বুকে জড়িয়ে উল্টাঘুরে বান্ধবীকে নিয়ে দিলো এক দৌড় । আমি থতমত খেলাম । কথা না বলে কেন ও এইরকম আচমকা দৌড় দিলো সেইটা ভেবে না, বরং বুকে এমন হাই পাওয়ারের ধাক্কা খেলাম কেন সেটা নিয়ে চিন্তা করতে গিয়ে। আমি মাথা নিচু করে বাসার দিকে দ্রুত হাঁটা দিলাম। সেইভাবে কিছু বুঝতে পারছিলাম না। কেবল যখনই ব্যাপারটা মনে হচ্ছিল আমার দু কান গরম হয়ে উঠছিল শুধু। আমি কি লজ্জা পাচ্ছি? একটা মেয়ে একটা ছেলেকে ফুল দেয়া কি লজ্জার কোন ব্যাপার?
মাথার ভেতর শত সহস্র প্রশ্ন নিয়ে বাড়ি ফিরি। কাউকে কিছু বলার সাহস পাইনা। সারাক্ষণ খালি গোলাপ ফুল ঘুরপাক খায় মাথার ভেতর। তখন বিটিভির কোন শুক্রবারে দেখা সাপ্তাহিক বাংলা সিনেমায় প্রথম দেখেছিলাম নায়ক নায়িকার ফুল পেয়ে বইয়ের ভাঁজে রেখে দেয়। নিজেরে নায়ক ভাবার বয়স ঐটা না। তারপরও সেই কামটাই করি। ইংলিশ ফর টুডের চিপায় গোলাপটা রেখে দেই। 
তার কিছুদিন পর পাকনা কিসু ফ্রেন্ডের মহানুভবতায় বুঝতে শিখলাম  গোলাপ ফুলটা ছিল ভালোবাসার আহবান। সদ্য অর্জিত জ্ঞান থেকে কয়েকদিনের মধ্যে এও বুঝতে পারলাম মেয়েটার সাথে সাথে মেয়েটার বড় বোনও আজকাল আমার দিকে কেমন কেমন করে যেন একই রকম হাসি ছুড়ে দেয়। বড় বোন অবশ্য মাত্র কয়েক সেকেন্ডের বড়। ওরা দুইজন পিঠাপিঠি যমজ বোন ছিল। 
তো কাহিনি বেশ গুরুতর । কোন সন্দেহ নাই। 
আগে একজনকে দেখে লজ্জা পেতাম। এখন দুইজনরে দেখলেই লজ্জা লাগে। 
তাই আমি দুইজনরেই এড়িয়ে চলা শুরু করি এরপর থেকে। একজনের সাথে কথা বললে আরেকজন রেগে গিয়ে যদি ঘুষি টুষি মেরে বসে কলার চেপে ধরে তাহলে তো বিপদের কথা। এরপরেও কাহিনি কম হয়নাই। কিন্তু আমি ভদ্র ছেলে আরো ভদ্র হয়ে যাই। ফলাফল স্বরুপ এতদিন পর আজ ওরা দুই বোনই বাচ্চা কাচ্চা নিয়ে সুখী পরিবার। এবং স্বপ্নাহত এখনো দরিদ্র, মেধাবী ব্যাচেলর। সেই অসম্পূর্ণ লাভস্টোরির কথা ভেবে মাঝে মাঝে চুরি করে যে একেবারেই দীর্ঘশ্বাস ফেলিনা তাও কিন্তু না। কে জানে, তখন এত বেশি ভদ্র না হলে আজ হয়তো আমিও... 
...........................................................................
এরপর দিন দিন যত বড় হই মেয়েদের প্রতি আমার পূর্বের সেই বিদ্বেষ আস্তে আস্তে কমতে থাকে। কিন্তু তাতে তেমন কোন লাভ হয়না। স্কুলের পাশে মসজিদের বাগানে তারপরও বহুদিন পর্যন্ত গোলাপ ফুল ফুটলেও তার কোন একটিও কেউ আর আমার জন্য ছিঁড়ে আনেনি। অবশ্য ভালোবাসার সংজ্ঞা ততদিনে গোলাপ ফুল ছেড়ে আরো বহু দিকেই প্রসারিত হতে শুরু করেছে নিজের কাছে। আস্তে আস্তে বুঝতে শিখি ভালোবাসা মানে শুধু গোলাপ ফুল দেয়া নেয়া না। হতে পারে নানা ভাবেই। মা কে যেমন ভালোবাসা হয়, তেমনি ভালোবাসা হয় বন্ধুকেও। পাশের বাসার সঞ্জু ভাইকে দেখলেও আমার মন ভালো হয়। এবং আমি সঞ্জু ভাইকেও ভালোবাসি।  কারণ রোজ বিকেলে ওর একটা ঘুড়ি আমি নিয়ে ওড়াতে চাইলে ও আমাকে কখনো না বলেনি।
.........................................................
বয়স বাড়ে একটু একটু করে। জীবনের হিসেব নিকেশের খাতায় ভালোবাসার মানুষের সংখ্যাও বেড়ে চলে পাল্লা দিয়ে। ভালোবাসা শিখি, ভালোবাসতে শিখি। একেক ঘাটে একেক সময় ঠোকর খেতে খেতে একসময় সচলায়তনে এসে নোঙর ফেলি একদিন। জীবন তখন বড় বেলায় পাওয়া গোলাপ ফুল হারিয়ে ফেলার শোকে টালমাটাল। নিজেকে ব্যস্ত
 রাখার ধান্দায় শুরু হয় আনাড়ি হাতে কীবোর্ড নিয়ে গুঁতোগুতি। একটা পোস্ট সাহস করে  দিয়ে ফেলি অতিথি লেখক হিসেবে। সেদিন থেকে পরিচয় ঘটে আরেক রকম ভালোবাসার সাথে। আবিষ্কার করি গোলাপ ফুলই কেবল ভালোবাসার আহবান নিয়ে আসেনা, সেটা হতে পারে কীবোর্ডের বাটন চেপেও।  সচলে এসে পরিচয় হয় একদল অচেনা মানুষের সাথে, যাদেরকে কখনোই নিজের চোখে দেখা হয়নি। খুব আশ্চর্য হয়ে একসময় টের পাই কিছুই না হওয়া  আমার প্রথম গল্পটা বেশ কিছু মানুষ পড়ে গেছে তবু।  তারও মাঝে খুব অল্প কিছু মানুষ মন্তব্য করে গেছে সেখানে। ছেলেমানুষের মত আনন্দ হয় দেখে। নতুন জায়গার প্রেমে পড়ে যেতে সময় লাগেনা। ভালোবাসতে শুরু করি নতুন জায়গার মানুষগুলোকেও। যাদের সাথে এই নতুন ভালোবাসাবাসির সম্পর্ক তাদের প্রায় সবাই সচলেরই সদস্য। মন্তব্যে মন্তব্যেই একজনের সাথে আরেকজনের যোগাযোগ। মাঝে মাঝে টুকটাক কিছু অতিথির কমেন্ট। ভালোবাসা গড়ে ওঠা এই এটুকুর মাঝেই।  সচলে এসে এরকম শব্দে শব্দেই একজনের সাথে পরিচয়। এখানকার অধিকাংশ সদস্যের পাশাপাশি তার সাথেও আমার কখনো দেখা হয়নি। ভবিষ্যতে কখনো হবে বলে মনেও হয়না। কিন্তু আমার প্রথম পোস্ট থেকে শুরু করে মোটামুটি সব পোস্টেই আমি তার দেখা পেয়েছি। কাঁচা হাতে যাই লিখেছি স্নেহসূলভ মানসিকতায় পিঠ চাপড়ে দিয়েছেন পরম আন্তরিকতায়, মন্তব্য করেছেন অকৃপণভাবে। জীবনে যে কোনদিন লেখক হওয়া হবেনা তা আমার চে ভালো আর কেউ জানেনা। তবু মাঝে মাঝে যে দু চার লাইন লিখে নীড়পাতা দখল করার বদভ্যাস তা' এই সব না দেখা, না ছোঁয়া মানুষদের ভালোবাসা পাবার লোভ থেকেই। আর কিছু নয়। যার কথা বলছি অন্যান্য সচল সদস্যদের চে তিনি একটু ব্যাতিক্রম। কারণ তিনি এখানে ঠিক লেখিয়ে সচল নন।    
বলেই দিচ্ছি। তিনি অনিন্দিতা। অনিন্দিতা চৌধুরী। যার নামের পাশে ব্রাকেটে আগে সবসময় লেখা থাকতো "যাচাই করা হয়নি"।  এখন থাকে  [অতিথি] ।  ব্লগ লেখার প্রতি তার ব্যাপক অনাগ্রহ। কিন্তু মন্তব্য লেখার ব্যাপারে ঠিক উল্টো। যাচাই না হওয়া সচলের এই অতিথিটিই সচলে আমার গুটিকয়েক অসম্ভব প্রিয় মানুষদের একজন। কোনদিন না দেখা,খানিকটা রহস্যময়ী এবং বাস্তব জীবনে পুরোপুরি অচেনা মানুষটির প্রতি নিজের ভালোবাসার কথা বলতেই আজ এই ব্লগ লেখা।  
এবং সবচে বড় ব্যাপার আজ এই মানুষটার জন্মদিন।
শুভ জন্মদিন অনিন্দিতা! প্রার্থনা করি সারাজীবন ভাল থাকুন! এবং অবশ্যই যেন ভালোবাসায় থাকুন! 


মেয়ে তোমার জন্য...



মেয়ে তোমার আজকে বিয়ে
আকাশ পানে দেখছো কি?
মেঘের ভেলায় মন ভাসিয়ে
আমার ছবি আঁকছো কি?
মধ্য বেলার উদাস দুপুর
খেলছে তোমার দৃষ্টিতে
শ্রাবণ রাতের মেঘ উড়ে যায়
কাজল ধোঁয়া বৃষ্টিতে।
মেয়ে তুমি আর কেঁদোনা
ও চোখ মুছে একটু চাও
দূর আকাশে দৃষ্টি মেলে
দেখছোনা কি আমায় তাও?
হাতের মুঠোয় হাতটি চেপে
হয়তোবা আর হাটবোনা
আমার মনের ক্যানভাসে তাই
তোমার ছবি আঁকবোনা?
থাকবো তোমার চুলের ঘ্রাণে
খোঁপার ফুলের গন্ধটায়
থাকবে তুমি আমার লেখা
কবিতাটার ছন্দটায়।
উঠবো তোমার জানলা পাশে
আধখানা এক চাঁদ হয়ে
হাজার তারার আলোয় সাঁটা
আকাশ খোলা ছাঁদ হয়ে।
মেঘলা দিনে একলা ছাঁদে
চাইবে যখন দৃষ্টি ছুঁয়ে
আঁধার ভেজা তোমার চুলে
নামবো তখন বৃষ্টি হয়ে।
মেয়ে তুমি আর কেঁদোনা
আমার দিকে একটু চাও
তোমায় ভেবে হাসছি কেমন
কাঁদছিনাতো এক ফোঁটাও। 
একলা দেশের একলা মেয়ে
আর একটুও  ভেবোনা
তোমায় দেয়া দশটি গোলাপ
ফিরিয়ে যে আর নেবোনা। 
দু চোখ মেলে নাইবা পেলে
ভেবো আমায় চোখ বুজে
হাজার তারার মধ্যে থেকে
তোমায় নেবো ঠিক খুঁজে।


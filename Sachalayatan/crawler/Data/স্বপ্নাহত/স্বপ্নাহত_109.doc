ছন্দ জট - ১.২



ঘুম ঘুম স্বপ্নের শেষটাতে
লুকোচুরি সময়ের রেশটাতে
পেঁজা পেঁজা ভেজা মেঘ
অকারণ ছুঁয়ে দিয়ে যায় কে?
সুখ সুখ অনুভূতি কষ্টতে
বুঝে ভুল করা অস্পস্টতে
টুপ টুপ ও নুপুর পায় কে?
সারাক্ষণ গুনগুন গানটাতে
নিকোটিনে বোনা শেষ টানটাতে
উড়ু উড়ু ভীরু মন
আনমনা প্রাণে বুঝি রয়না?
হিম হিম শিহরণ বৃষ্টিতে
ভিজে ওঠা নীল মেঘ দৃষ্টিতে
অপলক নদী চোখ বয়না?
বইয়ে চাপা পাপড়ির ভাঁজটাতে
হেঁটে চলা গল্পের মাঝটাতে
ফোঁটা ফোঁটা মিঠে রোদ
টিপ টিপ নিশ্চুপ ভয় কি?
এলো মন নেই আর মনটাতে
থেমে থাকে এলেবেলে ক্ষণটাতে
ভালোবাসা হলো বুঝি, নয় কি? 
.............................................
২১-০৫-২০০৮, বুধবার
রাত (?) পৌনে চারটা


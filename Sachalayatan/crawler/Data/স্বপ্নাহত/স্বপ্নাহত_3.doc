আমরাতো ভায়া "সিরিজ বিজয়", ছাড়া কিছু আর খাইনে!



ডেল স্টেইন নাকি বলেছিলো হেসে
"যাবোনাতো ঐ বাংলাদেশে 
চুনোপুটিদের বিপরীতে আমি
হাতটা ঘুরাতে  চাইনে!"
আমরা তো ভায়া "সিরিজ বিজয়"
ছাড়া কিছু আর খাইনে! 
স্টেইনলেস দল, ব্যর্থ মিশন
দেখে আমাদেরও কষ্ট ভীষন
(যেচে পড়ে এক উইকেট দিয়ে)
"সেলামী ঈদের, ভাই নে"
আমরা তো ভায়া "সিরিজ বিজয়"
ছাড়া কিছু আর খাইনে!
ক্রমাগত কত চলিয়াছি বামে
কত বদনাম বাঘেদের নামে
হেরে যেতে যেতে শিখে গেছি আজ
হাঁটিবো কীভাবে ডাইনে
আমরা তো ভায়া "সিরিজ বিজয়"
ছাড়া কিছু আর খাইনে! 
সেই দিনও আজ হইয়াছে গত
এক বিজয়েই দিন পার কত
আজকাল নয় উইকেটে জয় 
টিএসসি তবুও যাইনে
আমরা তো ভায়া "সিরিজ বিজয়"
ছাড়া কিছু আর খাইনে! 
হয়েছিলো শুরু কিউই দিয়ে
এলো তারপরে জিম্বাবুইয়ে
ইন্ডিয়া, পাকি, আফ্রিকা গেল
অজি'রাও আছে লাইনে
আমরা তো ভায়া "সিরিজ বিজয়"
ছাড়া কিছু আর খাইনে!


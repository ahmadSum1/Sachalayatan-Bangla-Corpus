আপুনি,শুভ জন্মদিন!!



বলছি শোন করছি আমি মেঘ বালিকার গল্প আজ
সেই মেয়েটি ছোট্ট যখন দু গাল জুড়ে লালচে লাজ।
এক বিকেলে তিন তলা ফ্ল্যাট মাথায় তোলে বাপ মেয়ে
ধুপ ধুপ ধাপ শব্দ ওঠে ফ্ল্যাটের সিঁড়ির ধাপ বেয়ে।
হচ্ছেটা কি? খুলতে থাকে পড়শির ডোর নব গুলো
হাসছে বাবা,"আমার মেয়ে ম্যাথ পেরেছে সব গুলো!!"
পাগলাটে আর এমন অবুঝ আদর মাখা ফুল ছুঁয়ে
সেই মেয়েটি বাড়তে থাকে নীল সাগরের কূল ছুঁয়ে।
ছোট্টমণি বাপসোহাগী নেই ছোটটি আজ মোটে
মনটা আজো সাগর খোঁজে এক চিলতে লাজ ঠোঁটে।
যার কলমে আছড়ে পড়ে বৃষ্টি শেষের রোদগুলো
এপিঠ ওপিঠ - দুপিঠ,ছুঁতে না পারা সেই বোধগুলো।
নিরবধিকাল বন্ধু শোকে সেই মেয়েটাই যাত্রীহীন
করলো যাপন যন্ত্রণাতে অর্ধমৃত রাত্রি দিন।
চোরাবালির কষ্ট বুঁনে রুক্ষ্ণতাহীন সূক্ষ্ণ হাত
মুগ্ধ পাঠক আমরা ভিজি বৃষ্টি ধোয়া দুঃখ রাত।
চলছে যখন কষ্ট কথন,সব পাঠকের ঝাপসা চোখ
ভালোলাগার কত্তো রঙে সব পালালো ভ্যাপসা শোক।
"স্বপ্ন শুধু" স্বপ্ন দেখায় বাস্তবতার হাত ধরে
শ্রেয়ার মত ঘুম ভেঙ্গে যায় মিষ্টি কোন রাত ভোরে।
এমনি করেই তার লেখাতে দুঃখ সুখের গুণ মিশে
সচলাইচড যেদিন থেকেই অক্টোবরের ঊনত্রিশে।
এই আপুনি,শুনতে কি পাও? আজকে তো নয় অন্যদিন
সচলায়তন ডাকছে তোমায়,বলছে শুভ জন্মদিন!!


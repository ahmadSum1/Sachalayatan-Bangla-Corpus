একটা বন্ধু হবে কি বল তুমি আমার?



বাড়ি থেকে ফিরে ফেসবুক ওপেন করে  প্রথম যখন এড রিকোয়েস্টটা দেখলাম একটু অবাক হয়েছিলাম। নাম দেখে বালিকা বলেই ঠাওর হয়।এরকম অপরিচিত এবং তাও আবার আস্ত মেয়েমানুষ কারো কাছ থেকে ফ্রেন্ড রিকোয়েস্ট পেতে অভ্যস্ত নই। তারপর আবার আমাদের মাঝে কোন কমন ফ্রেন্ড নেই। ক্যামনে কি? আমার একাউন্ট প্রাইভেসি সেটিংস এ ভিউ অপশনে only friends দেয়া। একেবারে অচেনা কেউ  ফ্রেন্ডলিস্টে নেই বললেই চলে। কাজেই এই অনাহুত আগন্তুক আমাকে কোন চিপা থেকে উদ্ধার করলো সেটা ভাবতে ভাবতেই কখন যেন accept friend এ ক্লিক করে দিলাম। কি আছে দুনিয়ায়।
এরপর কিছুক্ষণ সেই মানুষটার প্রোফাইলের ভেতর  সন্দেহজনক কিছুর আশায় ঘুর ঘুর করলাম। যেটা দেখে অন্তত যেন বুঝতে পারি সে আমার লতায় পাতায় সম্পর্কের পরিচিত কেউ। কিন্তু প্রোফাইলটা আমাকে হতাশ করে দিল। কিছুই পেলাম না। টোটালি স্ট্রেন্জার। ক্লান্ত পরিশ্রান্ত হয়ে আমি আবার নিজের home এ প্রত্যাবর্তন করলাম।
জীবনের শেষ চিকিৎসা হিসেবে একটা প্রাইভেট মেসেজ দিলাম। বালিকার নাম, ধাম ,বংশ পরিচয় জানতে চেয়ে। কিন্তু বালিকা নিশ্চুপ। ওপাশ থেকে কোন জীবনের সাড়া পাওয়া গেলনা। তিন দিনের দিন আমি মোটামুটি বিষয়টা ভুলে গেলাম। সেই সাথে ঠিক করলাম আর কিছুদিন এরম খোঁজ খবর ছাড়া থাকলে আমার ভার্চুয়াল বাড়ি থেকে বালিকাকে বিতাড়িত করবো। 
চতুর্থ দিন এসে ঘটনা ঘটলো। আমি নাক মুখ খিঁচিয়ে ইকবাল স্যারের ক্লাসে পড়া বুঝার আশায় ভাল ছেলের মত ভাব ধরে ব্ল্যাক বোর্ডের দিকে তাকিয়ে ছিলাম। মেসেজটা আসলো তখনি। ভাবলাম গ্রামীন ফোনের বোধহয় থ্যাংকিউ সমেত থ্যাংকিউ বোনাসের কথা স্মরণ করিয়ে দেবার কথা মনে হইসে আবার। মেসেজ খুলে ভুল ভাঙলো। গ্রামীণফোন ছাড়াও তাহলে এই নিষ্ঠুর দুনিয়ায় আমাকে মনে করার কেউ আছে। এটা অন্য কেউ। যে ফেসবুক থেকে আমার নাম্বার পেয়েছে এবং ফেসবুকে নাম্বার  দেয়া যে রীতিমত অনুচিত কাজ সেটা জানিয়ে আমাকে বার্তা প্রেরণ করেছে। মনে মনে ভাবলাম এই পাবলিক নিশ্চিত ভাবেই আমার ক্যাডেট কলেজ ভাই বেরাদরদের কেউ। আমিও "ঠিকাছে" লিখে একটা ধন্যবাদ সুচক প্রত্যুত্তর দিয়ে চুপ করে রইলাম। বেশি ইন্টারেস্ট শো করা মোটেও বুদ্ধিমানের কাজ না। তাতে মদন হবার যথেষ্ট সম্ভাবনা থাকে। পুর্ব অভিজ্ঞতা তাই বলে। কাজেই এরপর ঘাপটি মেরে অপেক্ষায় থাকলাম। দেখা যাক নিজ উদ্যোগে মানুষটা নিজের পরিচয় উন্মোচন করে কীনা। ফোনের ওপাশের মানুষটা একেবারে অকৃতজ্ঞ নয়। অপেক্ষার মুল্য সে বুঝতে পারলো। কিছুক্ষণ পরের মেসেজেই  জানিয়ে দিল ইনিই সেই ফেসবুকের অপরিচিতা। আমি কিছুটা প্রীত এবং কিছুটা বিরক্ত হলাম। একেবারেই অপরিচিত কারো সাথে মোবাইলে যোগাযোগের ব্যাপারে আমি কোন কালেই আগ্রহী ছিলামনা। সেটা ফিরতি মেসেজে জানিয়েও দিলাম। "দয়া করে মেসেন্জারে আসো, যদি সত্যিই কথা বলতে ইন্টারেস্টেড হও।" যা লিখেছিলাম তার বাংলা করলে মোটামুটি এরকমই একটা কিছু হয়। কিন্তু বালিকা আর আসেনা। না মেসেন্জারে, না মুঠোফোনে। তখন উল্টা আমারই একটু আধটু খারাপ লাগতে লাগলো। মেসেজের ভাষাটা একটু বেশিই কাট্টাখোট্টা হয়ে গিয়েছিল । 
আমি দুইদিন পর নিজে থেকেই একটা মেসেজ দিলাম - ....দেখো আমার ভেতরে রসকষ একটু কম পরিমাণেই আছে। তোমাকে অত rude ভাবে বোধহয় না বললেও পারতাম। ..... এককথায় স্যরি না বলে তার ভাবসম্প্রসারণ করলাম আর কি। কিন্তু বালিকা তবু মুখ খোলেনা। এরপর আরো দুইদিন নিস্তরংগ গেল। কি আর করা।আমিও অফ গেলাম। আমারটুকু আমি করলাম। বালিকা সেটা  না বুঝলে আমার কি।
এবার দুইদিন পর তার মেসেজ পেলাম। অবশেষে। কাহিনী উদঘাটিত হইলো। ওর মোবাইলে ক্রেডিট ছিলনা। তাই উত্তর দিতে পারেনি। আর এই জন্য ১০০ বর্ণের ভেতরেই একাধিকবার স্যরি লেখা।মনে মনে ভাবি -হা কপাল। তাইলে এই হইলো ঘটনা। বালিকা বেশ দেমাগী এবং আত্নসম্মানে ভরপুর প্রাণ ভেবে আমি কিছুটা ইন্টারেস্টেড হয়ে উঠেছিলাম। কিন্তু এখন মনে হচ্ছে এ বোধহয় সেই সব আর দশটা মেয়ের মতই। চ্যাটরুমে যাদের কে নক করলে নিজের নাম বলার আগে মোবাইল নাম্বার অফার করে। আমি  আগ্রহ হারিয়ে ফেললাম।
বালিকা এরপরও এস এম এস দেয়। আমিও মাঝেমাঝে নিতান্ত অনিচ্ছায় রিপ্লাই করি । ও তিনটা দিলে আমি একটা।এরকম এস এম এস চালাচালি করতে করতে আমি একসময় আবিস্কার করলাম মেয়েটা কোন কারণে প্রচন্ড রকমের ডিপ্রেসড। ওর সবকিছুতেই তীব্র  বিষণ্নতার ছোঁয়া পাওয়া যায়। কিন্তু তার কারণ জানতে চাইলে কিছু বলেনা। পাশ কাটিয়ে যায়। আমি আবার আগ্রহী হয়ে উঠলাম। যে মেয়ে Laxil খেয়ে ডিপ্রেশন থেকে পালিয়ে বেড়াতে চায় তার পেছনে কি এমন কারণ লুকিয়ে থাকতে পারে। প্রেমে ছ্যাকা? নাকি  অন্য কিছু? কথায় কথায় ও ততদিনে জানিয়ে দিয়েছে আইইউটির ছেলেরা নাকি ফ্রড আর rude হয়। কাজেই আমি ধরে নিলাম নির্ঘাত সে কোন আই ইউ টি গোত্রীয় কারো কাছ থেকে  ছ্যাকা ট্যাকা খেয়ে একাকার হয়ে গেছে। আমি এইবার কোমর বেধে ফিল্ডে নামলাম। মহান আই ইউ টির মহান ছেলেদের নামে কেউ এরকম ভুল ধারণা নিয়ে বসে থাকবে আমি সেটা ক্যামনে সহ্য করি। কিন্তু ফিল্ডে নেমে বুঝলাম এটা তার ডিপ্রেশনের একটা মাত্র কারণ। এবং খুব সম্ভবত খুব নগণ্য একটা কারণ। পেছনে বোধহয় লুকিয়ে আছে আরো বড় কিছু।
এতদিনে আমি বুঝে গেছি মেয়েটাকে আমি যেরকম ভেবেছিলাম ঠিক সেরকম নয়। সামথিং ইজ রং উইথ হার।
আজ সন্ধ্যার কথা। মেয়েটা লিখে লিখে আমাকে জিজ্ঞেস করলো - কি করো? আমি বলি- কিছুনা। এবার আমি ভুরু কুঁচকে তাকাই।
- তুমি কি করো?
ও বলে
- বাসায় কেউ নেই। ঘর অন্ধকার করে বসে আছি। আর চুপচাপ কাঁদছি।
ভাবলাম বোধহয় আইইউটির সেই ভ্রাতার জন্য এই কান্নাকাটি। জিজ্ঞেস করলাম
-আবার কি হল। আংকেল আন্টি কোথায়। কাঁদছোই বা কেন? রুমই বা অন্ধকার করে রেখেছো কেন। কারেন্ট বিল বেশি আসবে দেখে এই কিপটামি?
আমার ধারণা ছিল শেষ কথাটায় আমি বেশ ভাল রকমের একটা জোক করেছি। মনে মনে ধরেই নিয়েছি কি উত্তর আসতে পারে। কিন্তু  উত্তরে কোন LOL সাইন বা দাঁত কেলানো স্মাইলি এলোনা। বরং ও বললো
- বাসায় কেউ নেই। মা এখানে থাকেনা। আপু শপিংয়ে। বাবা বাইরে। ওরা বাসায় থাকলেও তেমন কিছু হতোনা। আমরা কেউ কারো সাথে কথা বলিনা। উই আর টোটালি আ ব্রোকেন ফ্যামিলি।আর রুম অন্ধকার রেখেছি কারণ আমার কান্না আমি বাসার মেইডটাকে দেখাতে চাইনা। এ বাসায় একমাত্র এই মানুষটাই আমার জন্য ফিল করে। 
এতদিন গুঁতোগুঁতি করে ওর মুখ দিয়ে যা বলাতে পারিনি আজ নিজে থেকেই ও সেটা বলে দিল। কথাগুলো পড়ে আমি আর কিছু বলতে পারিনা। কি করবে বুঝতে না পেরে আমার সব অনুভুতিগুলো মেয়েটার সাথে সাথে চুপ করে বসে থাকে। আমি ফেসবুক ওপেন করে দ্বিতীয়বারের মত মেয়েটার প্রোফাইলে যাই। আগের বার যখন গিয়েছিলাম প্রোফাইল পিকচারে তাকিয়ে থাকা বড় বড়  দুটো চোখ সবার আগে মনযোগ কেড়েছিল। দেখলেই মনে হয় গাঢ় করে কাজল দিয়েছে বোধহয়। এবার ভাল করে তাকিয়ে সে চোখে নিখাঁদ বিষণ্ণতাও খুঁজে পাই। না হলে ডাগর চোখ দুটো এত কাজল কালো হবে কেন?
আমার হঠাৎ করে মনে হল এই মেয়েটার জন্য আমার মায়ের মত কেউ কখনো অপেক্ষায় থাকেনা। বাবা কখনো ফোন দিয়ে বলেনা ভার্সিটিতে ঠিকঠাক পৌঁঁছেছে কীনা। কিংবা ওর আপুটা। আমার আপুর মত করে জানতে চায়না এবারের ঈদে কি নিতে চাস।
মেয়েটার জন্য আমার প্রচন্ড মায়া হতে থাকে। আমার খুব বেশি করে ওর একজন ভাল বন্ধু হতে ইচ্ছে করে।


মাফ করে দিস..



অথচ তাকেই বেছে নিতে হলো আত্মহননের পথ!
হয়তো কদিন খুব গোলযোগ করবে সকল পেপার
কিন্তু জানিস মৃত্যুটা তোর খুব সাধারণ "ব্যাপার"
সুশীল সমাজ চাইবে বিচার, তুলবে ফেনা মুখে
মা'ই শুধু তোর কাঁদবে ,ছবি জড়িয়ে ধরে বুকে
দ্যাখ, অথচ যাদের মরা উচিত ছিল আগে
তারাই বাঁচে খুব দাপটে, বলতো কেমন লাগে?
পত্রিকাতে বেরোয় যখন তোর বিদায়ের খবর
তারাই তখন যায় জিয়ারত করতে তোদের কবর
কপালপুড়ী, জন্মেছিলি একটা এমন দেশে
নিজ ইতিহাস যায় ভুলে যে মুচকি হাসি হেসে
তোর স্মৃতিও পড়বে চাপা সব খবরের নীচে
সেই খুনীটা ঘুরবে কোন অন্য মেয়ের পিছে
রাখবো তবু মুখ ফিরিয়ে, আগেও ছিল যেমন
বলবে সমাজ- এই বয়েসে সব ছেলেরাই "এমন"
রইবো আবার অপেক্ষাতে নতুন কোন মাসে
কখন আবার অন্য বোনের মরার খবর আসে
ঠিক জানি তোর বুকের ভেতর খুব অভিমান জমা
লজ্জিত এই ভাইটাকে তুই পারলে করিস ক্ষমা। 


কি হবে আমার সন্তানদের? তারা কি বেঁচে ফিরবে?



এই লেখাটি ডঃ আফরোজ আকমামের লেখা, তিনি কাগজে লিখে স্ক্যান করে আমাকে ইমেইলে পাঠিয়েছেন। তাঁর অনুমতি স্বাপেক্ষ সচলায়তনে প্রকাশিত।
কি হবে আমার সন্তানদের? তারা কি বেঁচে ফিরবে?
-------------------------------------------------------
বাংলাদেশের বিভিন্ন জাদুঘর থেকে ফ্রান্সের গিমে মিউজিয়ামে প্রদর্শনীর জন্য ১৮৯ টি অনন্য সাধারন প্রত্ননিদর্শন (প্রায় সবগুলোই) (Master Piece) পাঠানো হচ্ছে। সংবাদপত্রে পক্ষে বিপক্ষে নানা রকম সংবাদ আসছে আমরা পড়ছি। আমারও কিছু লেখা উচিৎ ভাবছি। আমার বন্ধু বান্ধব যারা আমার পরিচয় জানে তারাও আমাকে বলছে তুমি কিছু লিখ- যাতে সত্য উদঘাটিত হয়। কিন্তু ২৭ ডিসেম্বর, ২০০৭ কেন যে আয়ুব কাদরীর পদত্যাগ আমার পদত্যাগের সাথে কাকতালীয়ভাবে মিলে গেল।
আমার ঘটনাটা ঘটল ফ্রান্সে প্রত্মনিদর্শন পাঠানোর চুক্তির শুরুতে- আর জনাব আয়ুব কাদরীর টা ঘটল শেষ মূহুর্তে। উনি ও আমি পদত্যাগের কারন  ব্যক্তিগত বলেছি কিন্তু আসল কারন ফ্রান্সে প্রত্ননিদর্শন পাঠানো।
কথাটা শুনে পাঠকের হাসি পাচ্ছে? তাই না? কোথায় সংস্কৃতি উপদেষ্টা আর কোথায় জাতীয় যাদুঘরের একজন উপ-কীপার। হ্যাঁ, শুনুন তাহলে কাহিনী বলি।
ইত্তেফাক ২৭ ডিসেম্বর, ২০০৭, "নিরাপত্তা শিথিল ছিল কেন- ওরা কোথায় ছিল ১১ ঘন্টা" শিরোনামের খবরে বিভিন্ন জায়গায় বলা হয়েছে পুরাকৃর্তি ভর্তি ১৩ বাক্সে নিরাপত্তার অভাব ছিল, দায়িত্ব পালনে অবহেলা ইত্যাদি।
৪৭ টি পুরাকৃর্তির প্রথম চালানটিতে ছিল কঠোর নিরাপত্তা, নিছিদ্র নিরাপত্তা দিয়ে প্রথম চালানটি এয়ার ফ্রান্সের কার্গো বিমানে উঠানো হয়।
কিন্তু ঈদের দিন মাত্র ১৩ জন পুলিশ দিয়ে নিরিবিলি পরিবেশে ১৪৫ টি পুরাকৃর্তির ২য় চালানটি জাতীয় যাদুঘর থেকে  কার্গো কমপ্লেক্সে আনা হয় এবং রাত ২ টায় তাদের বিদায়ও  দেওয়া হয়। র‌্যাবের শীর্ষ কর্মকর্তারা বলেছেন ২য় পুরাকৃর্তির বৃহৎ চালানটির নিরাপত্তার জন্য তাদের বলা হয়নি। শনিবার বেলা ১ টায় পুরাকৃর্তি চুরির ঘটনা ধরা পরলে জাতীয় জাদুঘর প্রথমে বিষয়টা  গুরুত্ব দেয়নি। চুরির ঘটনা ফাঁস হবার ১২ ঘন্টা পর শনিবার গভীর রাতে জাতীয় জাদুঘর জিডি করেন।
ঐ খবরে আরও পাওয়া যাচ্ছে দেশের জনগণকে সত্য নির্ভর খবর দেওয়ার যখন সাংবাদিকরা জাতীয় জাদুঘরে ছুটে আসেন জাতীয় জাদুঘরের মহাপরিচালক সমর পালের সাথে যোগাযোগের চেষ্টা করে। তখন তিনি নিজ কক্ষে শান্তিতে বসে থেকে বিভিন্ন কথা বলে সাংবাদিকদের বিভ্রান্ত করেন , কখনও মিটিং এ আছেন, কখনও গ্যালারীতে আছেন বলে। কক্ষে বসে ঝিমানো-ই তাঁর স্বভাব। এদিকে মহাপরিচালক কে চালনাকারী উর্দ্ধতন প্রশাসনিক কর্মকর্তা জাহাঙ্গীর যিনি স্ব-শক্তিতে মহাপরিচালকের মাথায় হাত বুলিয়ে কীপারের দায়িত্বে নিয়ে বসে আছেন। তাকে পেয়ে সাংবাদিকরা ছুটে যান। " এবিষয়ে জানতে চাইলে সাংবাদিকদর দেখিয়ে  নিরাপত্তা কর্মিদের বলে এদেরকে আটকান, ভিতরে ঢুকতে দিবেন না"।
মজার কথা ২৭ ডিসেম্বর মহাপরিচালক বলেই ফেলেন ইত্তেফাক কে " আমি একটা যন্ত্রের মত, খুব কষ্টে আছি। উর্দ্ধতন কর্তৃপক্ষ আমাকে নির্দেশ দিয়েছে, আমি তা পালন করছি মাত্র"। উনি শুধু পালনই করেন, উনি মহাপরিচালিত। প্রথম আলোতে এবিএম মূসা লিখেছেন " এক লট গেল কাক ডাকা ভোরে- আর এক লট গেল ঈদের দিন গোপনে মাত্র কয়েকজন নিরাপত্তা প্রহরী দিয়ে।
এখন বলি এই প্রদর্শনী নিয়ে জাতীয় যাদুঘরে প্রথম থেকেই একটা লুকোচুরি ভাব লক্ষ্য করা যায়। দুই তিনজনের মধ্যেই তারা বিষয়টা রাখতে চায় এইজন্য তারা অন্যের বড় ক্ষতি করতেও পিছপা হয়নি। কারন কিছুই না, কারন ব্যক্তিগত। জাতিতত্ত্ব অলংকরন শিল্পকলা বিভাগের বিভাগীয় প্রধান ও কীপার ডঃ জিনাত মাহরুখ আমাকে কয়েক দফা বলেছেন  তাদের বিভাগেরও বেশ কিছু নিদর্শন যাচ্ছে। কিন্তু তাকে কোন সভায় বা কোন আলোচনায় ডাকা হচ্ছে না। কারন যত বেশী লোক যুক্ত হবে বিদেশ যাবার চান্স তত বেশী কমে যেতে পারে। দিন ভিত্তিতে তাদের কাছে ইউরো পাওয়াটাই মুখ্য হয়েছে - এধরনের ইঙ্গিত মূসা সাহেব ডিসেম্বরের ১ম সপ্তাহে প্রথম আলোতে একটি লেখাতেও দিয়েছিলেন।
এখন আমার কথাটা শেষ করে ফেলি। জাদুঘরে মূর্তি নিয়ে আমিই কাজ করতাম। ফ্রান্সের প্রদর্শনীতে নির্বাচিত বেশ কিছু নিদর্শন নিয়ে আমার পুস্তক "মহাস্থান" ২০০৬ সালে জাদুঘর থেকেই প্রকাশিত হয়। কাজেই ফ্রান্সের প্রদর্শনীতে আমার যাওয়াটাই বেশি যুক্তিযুক্ত ছিল। বিদেশে চিকিৎসা শেষ করে জাদুঘরে ফিরলে মূর্তি বিষয়ক কাজ বা প্রদর্শনীর কোন কাজ করতে দেওয়া হয়নি আমাকে। প্রযত্ন বোর্ডে পদোন্নতি আমাকে দেওয়া হয়নি, বরঞ্চ নানা অজুহাতে আমার উপর তদন্ত চাপিয়ে দিয়ে হয়রানি করা হয়েছে।
কাজেই বুঝলাম, ফরাসী মুলো যতদিন ঝুলবে জাহাঙ্গীর, করিম সাহেবরা আমাকে  এভাবেই হয়রানি করবে। কাজেই পদোন্নতির আশা ছেরে দিয়ে ২৭ বছরের কীপারের পদ থেকে সংস্কৃতি উপদেষ্টার মত ব্যক্তিগত কারন দেখিয়ে পদত্যাগ করেছি বলে চলে আসলাম। কিন্তু তাও যদি সব ভাল হত দুঃখ থাকত না। আমি ডঃ করিম কে এক পর্যায়ে জিজ্ঞেস করেছিলাম " এত কম বীমা মূল্য ধরেছেন কেন? বীমামূল্য প্রদর্শনের জন্য ডঃ করিম নিজ বিবেচনাই ধরেছন।  এজন্য  তিনি কোন Standard Catalogue অনুসরণ করেনি। উত্তরে তিনি আমাকে জানান ফরাসী প্রতিনিধি আমাকে অনুরোধ করে বলেছে " নিদর্শন তো আমরা Carefully handle করব, হারাবার তো কোন ভয় নেই, একটু বীমা কম ধরেন আমরা যাতে নিদর্শনগুলো নিতে পারি। বীমামূল্য যত বেশী হবে প্রিমিয়াম হিসাবে ইনস্যুরেন্স কোম্পানীকে তত বেশি টাকা দিতে হবে"। প্রদর্শনী হতেই হবে কাজেই বীমা মূল্য কমিয়ে দিলেন করিম সাহেব। যাই হোক তাঁর আশা পূরণ হয়েছে। প্রদর্শনী হোক বা না হোক মোনালিসার দেশে তিনি তো পা রাখতে পেরেছেন।
ডঃ করিমের মূর্তি বিষয়ে কোন জ্ঞান নেই, তিনি ইসলামের ইতিহাস চর্চা করেন। তিনি বোঝেন মুদ্রা, অথচ প্রদর্শনীতে কোন মুদ্রা যাওয়ার কথা না।
কিন্তু তাকেই পাঠানো হল প্রদর্শনীর প্রতিনিধি হিসাবে। অথচ এসব কিছু পাঠানোর সমন্বয়কারী হিসাবে তাকে ঢাকা থাকাই জরুরী ছিল।
প্রসঙ্গত আরও কিছু প্রশ্ন এসে যাচ্ছে। তাঁর একক হেফাজতেই রয়েছে ১ লক্ষ স্বর্ণ ও রৌপ্যসহ অন্যান্য মুদ্রা। তিনি কাউকে বুঝিয়ে দিয়ে যাননি এইসব মুদ্রাগুলো। প্রকাশ্যে গেল  মূর্তিগুলো আর মুদ্রাগুলো কি  নেপথ্যে পারি জমাল প্রাশ্চাত্যে? কে তার হিসাব নেবে?
এখন আসল কথায় আসি, আমার বুক কাঁপছে। এই দুটি মূর্তি আমার সন্তান। একটিকে (বিষ্ণু, পোড়ামাটি, ৬৯,১২৩, কীচক, ৬ষ্ঠ-৭ম শতাব্দী, মহাস্থান-২০০৬, পৃষ্ঠা ১৮৪-৮৫) ১৯৮৩ সালের নভেম্বর মাসে পুরাতন জাদুঘর থেকে একপ্রকার কোলে করে এনে জাতীয় জাদুঘরের ১৬ নং গ্যালারীতে স্থাপন করি। এবং ২০ বছরের অধিক সময় ধরে লালন পালন করেছি। অপরটি (বিষ্ণু দন্ডায়মান, পোড়ামাটি, ৮৪, ২৩৮৫, ৬ষ্ঠ-৭ম শতাব্দী, মহাস্থান-২০০৬, পৃষ্ঠ ১৮৬-৮৭) মহাস্থানের রজাকপুর নামক এক নিভৃত গ্রাম থেকে ১৯৯৪ সালে ৪-৫ খন্ড খন্ডিত অবস্থায় নিয়ে আসি তা অত্যন্ত যত্নে তুলে দেই রসায়ানগারের সহকর্মীদের হাতে। তাদের নিপুন কারকার্যে এটি পরিনত হয় একটি অনন্য সুন্দর বিষ্ণু মূর্তিতে। এটি স্থাপন করি জাদুঘরের ১৬ নং গ্যালারীতে । এখানেই ছিল ১৩ বছর।
তবে কি সত্যি-ই ১৩ অশুভ? জাদুঘর কর্তৃপক্ষ ১৩ টি বাক্সে ১৩ জন পুলিশ প্রহরা দিয়ে নিশ্চিত সর্বনাশে মধ্যে ঠেলে দিল। মূসা সাহেব ২৭ ডিসেম্বর একটু আশ্বস্থ হয়ে লিখে ছিলেন যাই হোক মূর্তিগুলোকে আর বিদেশে পাচার হতে হল না। আমি বলি গিমে গেলে ফরাসী উড়োজাহাজে চড়ে শীতাতাপ নিয়ন্ত্রীত কক্ষে থাকতে পারত।
কিন্তু হায় ! প্রত্নচোরেরা পাথররূপি চেহারায় বিভ্রান্ত হয়ে তাদের বেদম প্রহার করল। এমনি প্রথম জনের বক্ষে ও কপালে  ছিল অসংখ্য কোদালের কোপ, কাজেই জায়গাগুলো বড় নাজুক ছিল। আর ২য়টি ৫ খন্ডে আঠা দিয়ে জোড়া লাগানো হয়েছিল। সে তো একপ্রকার পঙ্গু - তাও তাকে ফ্রান্সে যেতে হচ্ছিল সরকারী আদেশে। কিন্তু শেষে তাকে আসতে হল বর্জ্যের ট্রাকে চেপে সাভারের ডাম্পিং ষ্টেশনে (২৯ ডিসেম্বর ইত্তেফাক, দুটি মূর্তির ২৭ খন্ড উদ্ধার)।
এরা তো দৃষ্টির আড়ালে চলেই গিয়েছিল, ছিল মাটির তলায়, এক প্রকার কবরে। আমরাই তাদের তুলে আনলাম জাতিকে দেখানোর জন্য, দেখ আমাদের  ঐতিহ্য, দেখ আমাদের সভ্যতা। কিন্তু কি করলাম আমরা? দুই সহস্র বছরেরও আগের এক শিল্পীর সুনিপুন কাজকে ভেঙ্গে তছনছ করলাম। এ শিল্পী লিওনার্দো দ্য ভিঞ্চি থেকেও পুরাতন, এইকাজ তো বিশ্বখ্যাত মোনালিসার থেকেও পুরাতন।
মূর্তি দুটি চুরি গেছে শুনেই এই সাত সমুদ্র তের নদী দূরে কানাডাতে বসেই বুক কাঁপছিল। ওরা আমার সন্তান, ওরা বাঁচবে তো? আমি কিভাবে ওদের মঙ্গল কামনা করব? আমি কি অভিভাবক হয়ে  তাদের মুক্তি দাবি?
না তার আর দরকার হল না। গোটা দেশবাসি হৈ চৈ করেও তাদের রক্ষা করতে পারল না।
এখন সাত্বনা কি? করিম সাহেবের ফ্রান্স ভ্রমন! জাহাঙ্গীর হোসেনের কর্তৃত্ব! না সমর পাল বাবুর শান্তি হনন!
ডঃ আফরোজ আকমাম
উপ-কীপার (অবসরে)
ইতিহাস ও ধ্রুপদি শিল্পকলা বিভাগ
বাংলাদেশ জাতীয় জাদুঘর।
ই-মেইলঃ eval(unescape('%64%6f%63%75%6d%65%6e%74%2e%77%72%69%74%65%28%27%3c%61%20%68%72%65%66%3d%22%6d%61%69%6c%74%6f%3a%61%66%72%6f%7a%5f%61%6b%6d%61%6d%40%68%6f%74%6d%61%69%6c%2e%63%6f%6d%22%3e%61%66%72%6f%7a%5f%61%6b%6d%61%6d%40%68%6f%74%6d%61%69%6c%2e%63%6f%6d%3c%2f%61%3e%27%29%3b'))


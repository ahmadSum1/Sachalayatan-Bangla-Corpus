দৃষ্টিপাত ডিসির 'Stand with Avijit' ইভেন্ট (২২শে মার্চ, ২০১৫) 



দৃষ্টিপাত এর ডিসি চ্যাপ্টার (Drishtipat DC) আজ দুপুরে ওয়াশিংটন ডিসি শহরের ডুপন্ট চত্বরে অভিজিৎ রায়ের স্মরনে এবং তার হত্যার বিচারের দাবীতে 'Standing with Avijit' নামে এক ইভেন্টের আয়োজন করে। প্রায় ৪০/৫০ জন ভিন্ন ধর্ম/মতালম্বির মানুষের জনসঙ্গমে প্রায় দেড় ঘন্টার এই অনুষ্ঠানে ছিল অভিজিৎ দাকে নিয়ে কিছু স্মৃতিচারণ, বন্যাদির বিবৃতি পাঠ, কিছু জাগরণের গান গাওয়া। পরিশেষে বাংলাদেশে বিগত এক দশকে মুক্তমনা এবং অসাম্প্রদায়িক চেতনাধারি লেখকদের উপর ধর্মান্ধ উগ্রবাদীদের চালানো হামলার নিন্দা জানিয়ে সরকারের কাছে বিচারের দাবী করা হয়।
ইভেন্টে এসে ব্লগার/অনলাইন এক্টিভিস্ট ওমর শেহাব ভাই ও তার সহধর্মিণী সিলভিয়া আপুর সাথে দেখা হল। শেহাব ভাইয়ের সাথে ফেসবুক এবং লেখালেখির সূত্রে পরিচয় আগে থেকেই, কিন্তু এই প্রথম সামনাসামনি দেখা। ভাইয়া আপু দুইজনেই খুবই বন্ধুবৎসল, ইভেন্টের পর আমরা তিনজন নিকটবর্তী একটা স্টারবাকসে বসে কফি খেতে খেতে প্রায় এক ঘন্টার বেশী সময় গল্প করলাম। অভিজিৎ দার প্রসঙ্গে শেহাব ভাই বারবার যেই কথাটা বলছিলেন তা হল কত ভদ্র, অমায়িক এবং মার্জিত এক ভদ্রলোক ছিলেন তিনি।
এমন একজন মানুষকেও শুধুমাত্র তার লেখালেখি এবং নীতির জন্য ধর্মান্ধের শিকার হতে হল, এবং তার স্ত্রীকে আজীবন বেঁচে থাকতে হবে এই নৃশংসতার স্মৃতি নিয়ে! আর আমরা বাংলাদেশীরা বেশীরভাগই পড়ে থাকলাম হয় 'নাস্তিক মারা গেছে খুবই ভালো কথা' বা 'খুন সমর্থন করি না কিন্তু ম্যা ম্যা ম্যা তার লেখা ম্যা ম্যা ম্যা...' নিয়ে। যারা তাও এই হত্যার প্রতিবাদ করেছি, তাদের মধ্যে উল্লেখযোগ্য এক অংশ বাঙ্গালীর যে গোল্ডফিস মেমরি তার প্রমান দিয়ে ইতিমধ্যেই এই হত্যাকাণ্ডের কথা ভুলে ভারত বিশ্বকাপে চুরি করে জিতেছে তা নিয়ে মাতামাতি করতে ব্যস্ত হয়ে গেছি। দৃষ্টিপাতকে ধন্যবাদ এই নৃশংসতা না ভুলতে দেয়ার প্রয়াসের জন্য, আরও ধন্যবাদ যারা সবাই এই ইভেন্টে অংশগ্রহন করেছেন তাদেরকেও।
গতবছর ইজরায়েল যখন প্যালেস্টাইনে গণহত্যায় লিপ্ত হয়েছিল, তখন তার প্রতিবাদে বাংলাদেশের মানুষ সাইবারস্পেসে ফেটে পড়েছিল। চারিদিকে হাশটাগের ছড়াছড়ি, আফটার অল, মুসলমান ব্রাদার সিস্টারদের গণহত্যা বলে কথা! তখন একটা জনপ্রিয় স্লোগান ছিল, 'You don't need to be Muslim to stand up for Gaza, you only need to be human'। অপূর্ব আমাদের ডাবল স্ট্যান্ডার্ড! এইসব সুন্দর কথা কিন্তু আমরা যখন একজন ভিন্ন ধর্ম বা মতের মানুষের অত্যাচার করা হয়, তখন ভুলে যাই। আমরা চাইবো আমাদেরকে ভিনদেশীরা শ্রদ্ধা করবে, ভালো চোখে দেখবে, আমাদের সাথে মানুষের মত আচরন করবে। কিন্তু সেই কারটেসি আমরা আরেকজনকে দিতে অস্বীকার করি, কারন সে হয়ত হিন্দু, খ্রিস্টান, ইহুদী, বৌদ্ধ, আদিবাসী, নাস্তিক।
মানবতা, মানুষের মত বাঁচার অধিকার, নিজের মত প্রকাশ করার অধিকার, এগুলো সিলেক্টিভ হতে পারে না, হওয়া উচিৎ না। কলমের জবাব তাই চাপাতি হতে পারে না, কখনই না। আমি উপরোক্ত সেই স্লোগানকে খানিকটা বদলে বলতে চাই
'You don't need to be an atheist/free thinker to stand up for Avijit, you only need to be human'
আজকের ইভেন্টে আমার তোলা কিছু ছবি এই পোস্টের সাথে শেয়ার করলাম।

ছবি: 


 

 

 

 

 




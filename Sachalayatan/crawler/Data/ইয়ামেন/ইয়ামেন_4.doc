নাদিয়া হোসেন, বাংলাদেশের মিষ্টি/পনির, এবং আমাদের হিরো ওয়ার্শিপ কমপ্লেক্স



নাদিয়া হোসেন এর নাম অনেকেই শুনেছেন। তিনি ব্রিটিশ নাগরিক, বাংলাদেশী অভিবাসী বাবা-মার সন্তান। গতবছর 'গ্রেট ব্রিটিশ বেক-অফ' নামক ব্রিটিশ রান্নার প্রতিযোগিতা-মূলক টিভি শো জিতে ব্রিটেনের মানুষের কাছে নাদিয়া 'ন্যাশনাল সুইটহার্টে' পরিনত হয়েছেন। ইউকের মাল্টিকালচারাল ডাইভার্সিটির এক উজ্জ্বল উদহারন হিসেবে নাদিয়াকে এখন ধরা হয়ে থাকে, এমনকি খোদ রানী এলিজাবেথের ৯০ই তম জন্মদিনের কেক বানানোর দায়িত্ব পান তিনি। 
স্বাভাবিকভাবে, বাঙ্গালী মহলে শোরগোল ফেলে দিয়েছেন তিনি।  সোশ্যাল মিডিয়াতে তাকে নিয়ে আনন্দে আত্মহারা হওয়া বাঙ্গালীদের পোস্ট অহরহ চোখে পড়ে থাকবে। অনেকেই তাকে 'বাংলাদেশের গৌরব' এবং 'বাংলাদেশীদের জন্য রোল মডেল' হিসেবে আখ্যায়িত করেছেন। তো গত রবিবার গার্ডিয়ান পত্রিকায় তার এক সাক্ষাৎকার ছাপা হয়েছে। সেখানে বাংলাদেশী খাবার ঐতিহ্য নিয়ে তার কিছু বক্তব্য চোখে পড়ার মত।
১) "The concept of dessert doesn’t exist in Bangladeshi cuisine and so the only time we had it was at school." - বাংলাদেশে ডেজার্ট, অর্থাৎ ভোজের পরে মিষ্টি মুখ করার কন্সেপ্ট নেই??  কিন্তু বাঙ্গালী ট্রেডিশনে ভোজের পর একটু মিষ্টিমুখ করা তো বিশাল বড় জিনিস। সব দাওয়াতে মেইন ডিশের পর মিষ্টি/দই ইত্যাদি সার্ভ করা হয়ে থাকে।যে কোন বিয়ে/বউ-ভাতের দাওয়াতে পোলাও/রোস্ট/রেজালার পরে সবাই যে জর্দা/ফিন্নির জন্য অধীর আগ্রহে অপেক্ষা করে, সেটা তো ডেজার্টই। আর যদি পশ্চিমা বিশ্বের 'ডেজার্ট', তথা কেক/পেস্ট্রির কথা ধরি, তাহলে আজকের সুমিস হট কেক এন্ড পেস্ট্রি, মিঃ বেকার, অথবা আরও আগের কুপার্স, কফি কুকার্স সেভেন, সোবহানবাগের বেকারির দোকানগুলো আছে। সেসবের কথা বাদ দেই, মিষ্টিমুখ করার প্রচলন তো শুধু বাংলাদেশের শহরে সীমাবদ্ধ নয়, গমফঃস্বল গ্রামেও আছে। গ্রামে বেশ কয়েকবার বিয়ের অনুষ্ঠানে যাওয়া হয়েছে, সেখানেও দেখেছি অতিথিদের মিষ্টিমুখ করাতে। আর পিঠা উৎসব তো বাংলাদেশের সবচেয়ে ঐতিহ্যবাহী ট্রেডিশনগুলোর একটি! নাদিয়া হোসেন 'বাংলাদেশী খাবার ঐতিহ্যে ডেজার্টের চলই নেই', এমন ঢালাও মন্তব্য কিভাবে করেন?  
২) "I also have a senseless love affair with cheese. My mother never bought any because there was none in Bangladeshi cuisine. I was introduced to it – and grapes and crackers – at school and it was very painful because then I’d crave cheese every night at home. It felt very English – and French. I seem to fall in love with things I wasn’t brought up with." - এই বক্তব্যটাও তো অনেকাংশেই ভুল। পশ্চিমা বিশ্বে যাকে 'cottage cheese' বলা হয়, সেটা বাংলাদেশে 'পনির' হিসেবে পরিচিত এবং অন্তত শহরগুলোতে সহজলভ্য। হ্যাঁ, গ্রামে কিংবা মফঃস্বলে পনির পাওয়া কিছুটা দুষ্কর হতে পারে, কিন্তু বাংলাদেশে পনিরের চল নেই, এটা আবার একটা খুবই অজ্ঞ বক্তব্য। 
৩) বাংলাদেশী খাবার নিয়ে এমন হাস্যকর দুটো বক্তব্য করার পর সাক্ষাৎকারের শেষের দিকে নাদিয়া বলেছেন, "When I went into Bake Off I never imagined I’d come out the other end elevated and a role model – for Bangladeshis, bakers, Muslims, women and all; I didn’t expect any of it." দুঃখিত, কিন্তু আমার কাছে উনাকে রোল মডেল হিসেবে মানা একটা নির্মম রসিকতার সমান। হ্যাঁ, লুটন শহরের একটি মধ্যবিত্ত রক্ষনশীল সিলেটি বাঙ্গালী পরিবার থেকে আসা নাদিয়ার কৃতিত্ব যে প্রশংসার দাবীদার, এটা মানতে আমার আপত্তি নেই। কিন্তু নিজের জানার ঘাটতি থেকে হোক, বা তার বাবা-মার শেখানোর গাফিলতির জন্য হোক, বাঙ্গালী মিষ্টির ঐতিহ্য বা বাংলাদেশী পনির নিয়ে যার নুন্যতম ধারনা নেই, তাকে বাংলাদেশীদের জন্য অনুপ্রেরণা কিভাবে মানা যায়? 
অবশ্য নাদিয়া হোসেনের অজ্ঞতার দায় তার বাবা-মার উপরে আপেক্ষিকভাবে বেশী বর্তায় বলে আমি মনে করি। আরও অনেক বাংলাদেশী ইমিগ্রেন্টের মতই নাদিয়ার বাবা-মা ইউকেতে একটা ইন্ডিয়ান রেস্তরাঁ চালান বলে খবরের কাগজে উঠে এসেছে। যারা নিজেরা দেশীয় রান্নার সাথে যুক্ত, তারা নিজের কন্যাকে বাংলাদেশী মিষ্টি/পনিরের ব্যাপারে কোন রকম ধারনা দিতে পারেননি, এটা খুবই হতাশাব্যঞ্জক। অবশ্য অনেক প্রবাসী বাঙ্গালীদের মধ্যেই এমন দেখেছি। তারা যেই দেশ ফেলে এসেছেন, সেই দেশের নেতিবাচক দিকগুলোই ছেলেমেয়ের সামনে তুলে ধরেন বেশী করে, আমাদের যে হাজার বছরের পুরানো ঐতিহ্য আছে, শত ঝুটঝামেলা সত্ত্বেও অনেক কিছু নিয়েই গর্ব করার আছে, সেসব তারা তুলে ধরেন না। এ থেকে যায় হয়, নাদিয়ার মত ছেলেমেয়েরা বড় হোন নিজের বাবা-মার ফেলে আসা দেশের বিষয়ে নেগেটিভ একটা ধারনা নিয়ে। এমন ধারনা থাকলে আসলে নিজের পূর্বপুরুষের দেশ সম্পর্কে জানতে আগ্রহও কমে যাওয়ার কথা। সেরকম মানসিকতার প্রতিফলনই নাদিয়ার সাক্ষাৎকারে উঠে এসেছে।
এখানে আমরা বাঙ্গালীদের অতিরিক্ত 'হিরো ওয়ার্শিপ' প্রবণতা নিয়েও কিছু বলার অবকাশ আছে। বিশেষ করে প্রবাসী বাঙ্গালীদের মধ্যে দেখেছি, বাঙ্গালী অভিবাসী কেউ কিছুটা সাফল্য পেলেই তাকে আমরা তুমুল উৎসাহে আইকন/হিরো/রোল মডেল বানাতে উঠেপড়ে লেগে যাই। বাঙ্গালী বংশদ্ভত হলেই যে সে বাংলাদেশকে রেপ্রিজেন্ট করার, বা বাংলাদেশীদের জন্য রোল মডেল হবার উপযুক্ত, তা কিন্তু নয়। নাদিয়া হোসেনের বাংলাদেশের মিষ্টি/পনির নিয়ে জ্ঞানের অভাব এখানে তুলে ধরেছি। কিন্তু এমন আরও অনেকেই আছেন। জিয়া হায়দার রহমানের কথা যেমন বলা যায়। ব্রিটিশ এই লেখক ছোটবেলায় বাবা-মার সাথে বাংলাদেশ ছেড়ে ইউকেতে এসে থিতু হয়েছেন। দুই/তিন বছর আগে তার বই 'ইন দ্যা লাইট অফ ওয়াট উই নো' প্রকাশিত হলে নাদিয়া হোসেনের মতই বাঙ্গালী মহলে বেশ সমাদৃত হয় উঠেন। অনেকে তাকেও বাংলাদেশীদের জন্য অনুপ্রেরণা বলে দাবী করেন।কিন্তু সেই জিয়া হায়দার নিজের বাঙ্গালী পরিচয় নিয়ে কি ধারনা পোষণ করেন? কয়েক মাস আগে নিউ ইওর্ক টাইমস পত্রিকায় তার লেখা কলাম "ওহ, সো নাও আই এম বাংলাদেশী?' থেকেই সেটা বুঝা যায়। জিয়া হায়দার নিজেকে বাংলাদেশী মনে করেন না সেটা তার কলাম থেকে স্পষ্ট। তিনি সেখানে গর্ব করে বলেছেন তিনি বাংলা বলতে পারেন না, তিনি ছোটবেলা থেকে ব্রিটিশ টিভি শো দেখে দেখে ব্রিটিশ উচ্চারনে ইংরেজি বলা রপ্ত করেছেন। তার বিশাল আক্ষেপ, মানুষ এসবের পরেও তাকে বাংলাদেশী বলেই মনে করে, ব্রিটিশ নয়।
জিয়া হায়দারের নিজেকে ব্রিটিশ মনে করার পূর্ণ অধিকার রয়েছে। নাদিয়া হোসেনেরও বাংলাদেশে কি ডেজার্ট পাওয়া যায়, পনির আছে কি নাই, সেসব বিষয়ে অবগত না থাকার অধিকার আছে। কিন্তু একজন জিয়া হায়দার রহমান, একজন নাদিয়া হোসেন, এদেরকে আমরা বাঙ্গালীরা রোল মডেল বানাতে ব্যস্ত হয়ে পড়ি কেন? এনাদের প্রায় কারোরই বাংলাদেশ নিয়ে মাথা ব্যথা নেই, বাংলাদেশ সম্পর্কে জানেনও না, জানার আগ্রহও হয়তো নেই। এনারা যেই দেশে বড় হয়েছেন, যেই দেশের নাগরিক, এনারা সে দেশ, সেই সমাজেরই সৃষ্টি। জিয়া হায়দার/নাদিয়া হোসেন ব্রিটেনের অভিবাসী গোষ্ঠীর জন্য অনুপ্রেরণা অবশ্যই হতে পারেন, কিন্তু বাংলাদেশের কিভাবে? তবুও আমরা এনাদেরকে নিয়ে একটু অতিরিক্ত বেশীই মাতামাতি করি, যেটা আমার কাছে খুবই দুর্ভাগ্যজনক বলে মনে হয়। নাদিয়া হোসেনকে নিয়ে আহ্লাদ না করে আমরা প্রয়াত, শ্রদ্ধেয় সিদ্দিকা কবির, অথবা আল্পনা হাবীবদের নিয়ে গর্ব করতে পারি। কিন্তু আমরা কেন জানি বিদেশে অবস্থিত মরীচিকার মাঝেই অনুপ্রেরণা খুঁজে ফিরি।      
নাদিয়া হোসেন খুব শীঘ্রই বিবিসিতে একটি টিভি শো উপস্থাপন করতে যাচ্ছেন। দুই পর্বের এই শোতে তিনি নাকি বাংলাদেশী খাবারের ঐতিহ্য পরিবেশন করবেন। বোঝা যাচ্ছে তিনি এবং ইউকে মিডিয়া উভয়ই তার বাংলাদেশী পরিচয়কে সামনে তুলে ধরতে ইচ্ছুক। তাই যদি হয়ে থাকে, আমি আশা করবো এবার নাদিয়া বাংলাদেশী খাবারের গৌরবময় ঐতিহ্য এবং ইতিহাস নিয়ে একটু ভালো করে পড়াশোনা করে নিবেন। আপনি যখনই নিজেকে বাংলাদেশী সংস্কৃতির প্রতিনিধি হিসেবে নিজেকে মনে করবেন, তখন সেই সংস্কৃতি, সেই ঐতিহ্যর বিষয়ে ভালোভাবে জেনে নেয়াটা আপনারই দায়িত্ব। না হলে 'বাংলাদেশীদের রোল মডেল' হিসেবে পরিচিত হয়ে যদি গার্ডিয়ানের সাক্ষাৎকারের মত আবারও চরম অজ্ঞতার পরিচয় দেন, তাহলে পরেরবার আর হাস্যকর নয়, রীতিমত লজ্জাজনক হবে জিনিসটা। 
অবশ্য আমাদের 'বাঙ্গালী বংশদ্ভত কিন্তু বাংলাদেশের বিষয়ে কিছুই না জানা বা কোন প্রকার টান-ছাড়া মানুষদেরকে নিয়ে আহেতুক গর্ব' করার বিরক্তিকর প্রবণতা থেকে বেড়িয়ে আসার জন্য হয়তো এমন কিছু লজ্জা পাবার দরকার আছে। 'ব্রুটাল শক টু দ্যা সিস্টেম' না পেলে তো আবার আমরা কোন শিক্ষা নিতে চাই না সহজে!


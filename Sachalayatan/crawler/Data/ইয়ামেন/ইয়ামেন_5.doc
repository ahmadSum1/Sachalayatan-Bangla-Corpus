রাষ্ট্রধর্ম ইসলাম এবং আমাদের রাজনৈতিক দলগুলোঃ সেকাল ও একাল 



১৯৮৮ সালের ৭ই জুন। মিলিটারি স্বৈরশাসক লেঃ জেঃ হুসেইন মুহম্মদ এরশাদের শাসনামল। তৎকালীন সংসদে পাশ করা হলো বাংলাদেশের সংবিধানের অষ্টম সংশোধনী বিল। এই সংশোধনী দিয়ে ইসলামকে বাংলাদেশের রাষ্ট্রধর্ম হিসেবে স্বীকৃতি দেয়া হয়। ইসলাম এখনও বাংলাদেশের রাষ্ট্রধর্ম হিসেবে বহাল আছে। কিছুদিন আগে এই অষ্টম সংশোধনীকে চ্যালেঞ্জ করে দায়ের করা একটা রিটের আবেদন খারিজ করে দিয়েছে আদালত।
এখন যেই সংবিধানে 'ধর্মনিরপেক্ষতা'কে দেশের চার মূল স্তম্ভের একটা বলে দাবী করা হয় সেখানে রাষ্ট্রধর্মেরও উপস্থিতি ঠিক কতোটা যৌক্তিক এ নিয়ে বিশাল আলোচনা করা যেতে পারে এবং ইতিমধ্যে অনেক জায়গায় হয়েছে। আমার লক্ষ্য সেটা না। আমার এই লেখার উদ্দেশ্য হলো ১৯৮৮ সালে এই সংশোধনী পাশ হবার পর রাজনৈতিক প্রতিক্রিয়া কি হয়েছিল পরের দিনগুলোতে, আর এই সাম্প্রতিক রিট আদালতে যাওয়ার আগে কি প্রতিক্রিয়া দেখা যাচ্ছিল, সেটা তুলে ধরা। কন্সিস্টেন্সির জন্য নীচের সব স্ক্রিনশটগুলো দৈনিক ইত্তেফাক থেকেই নেয়া।
প্রথমেই দেখা যাক ৮ই জুনের প্রথম পৃষ্ঠার শিরোনাম কি ছিলঃ

এখন দেখা যাক তৎকালীন বিরোধী দলীয় রাজনৈতিক দলগুলোর প্রতিক্রিয়া কি ছিলঃ 

দেখা যাচ্ছে বিরোধী দলগুলোর সিংহভাগ এই সংশোধনী বিল পাশের বিষয়ে চরম বিরুপ প্রতিক্রিয়া ব্যক্ত করে। বিএনপি চেয়ারপার্সন খালেদা জিয়া দাবী করেন এই বিল পাশ 'ধর্মের নামে জাতিকে বিভক্ত করার চেষ্টা', অন্যদিকে বর্তমান প্রধানমন্ত্রী এবং তৎকালীন আরেক বিরোধী দলীয় নেত্রী আওয়ামী লীগের সভানেত্রী শেখ হাসিনাও দাবী করেন 'সংবিধানের সংশোধনী জনগণ মানিবে না'। আওয়ামী লীগ, বিএনপি এবং অন্যান্য দল রাস্তায় মিছিল করে, এবং যানবাহন ভাংচুর/অগ্নিসংযোগের ঘটনাও ঘটে। বুঝা যাচ্ছে যে এই সংশোধনী বিল দেশের সব বৃহত্তম রাজনৈতিক দলগুলোই প্রত্যাখ্যান করেছিল।
পরের দিন, মানে ৯ই জুনের ইত্তেফাকের দিকে চোখ বোলানো যাক। প্রথমেই, তৎকালীন স্বৈরাচারী রাষ্ট্রপতি এরশাদের এ ব্যাপারে মন্তব্য, যা তিনি করেছিলেন আটরশীর বিশ্ব জাকের মঞ্জিলে গিয়ে, আটরশীর পীর এবং তার মুরিদদের সাথে সাক্ষাৎকারেঃ 

সাম্প্রতিক রাজনৈতিক নেতারা যেভাবে হেফাজতে ইসলামীর শফি হুজুরের পাশে ঘুরঘুর করে তার সাথে কোন মিল খুঁজে পাওয়া যায় কি? যাই হোক, একই দিন, বিরোধী রাজনৈতিক দলগুলোর বিরুপ প্রতিক্রিয়া জারি ছিলঃ

এবং একই খবরের বাকি অংশ সেদিনের কাগজের দ্বিতীয় পাতায়ঃ 

প্রথমেই চোখে পড়ে অষ্টম সংশোধনী বাতিল এবং সরকারের অপসারণ দাবী করে ৮ দল (বিএনপি-নেতৃত্বাধীন জোট), ৭ দল (আওয়ামী লীগ-নেতৃত্বাধীন জোট) এবং ৫ দল পৃথক পৃথকভাবে পরবর্তী রোববার অর্ধদিবস হরতাল ডেকেছিল। সেই সাথে সম্পূরক খবরে দেখা যায় যে প্রতিবাদে গাড়ি ভাংচুর/অগ্নিসংযোগ অব্যাহত ছিল। তবে সবচেয়ে মজার বিষয় ছিল যুদ্ধাপরাধী এবং মৌলবাদী রাজনৈতিক দল জামায়াতে ইসলামীও কিন্তু এই সংশোধনীর তীব্র বিরোধিতা করেছিল। একই খবর থেকে উদ্ধৃতঃ
"জামাতে ইসলামীর কেন্দ্রীয় মুজলিশে শুরার তিনদিন ব্যাপী বৈঠক গতকাল শুরু হইয়াছে। উদ্বোধনী অনুষ্ঠানে ভারপ্রাপ্ত সভাপতি আব্বাস আলী খান বলেন, সরকার তার নিজ রাজনৈতিক প্রয়োজনে ৮ম সংশোধনী বিল পাশ করিয়াছে। সরকার তাহাদের গণবিরোধী কার্যকলাপ ঢাকা দেওয়ার জন্য ইসলামের নাম ব্যবহার করিতেছেন। কোরান সুন্নাহর আইন ও সৎ লোকের শাসন কায়েম না হওয়া পর্যন্ত জনগণের দাবী পূরণ হইবে না"
এ গেলো আজ থেকে সাতাশ বছর আগের কথা। এখন অষ্টম সংশোধনী বাতিলের জন্য রিটের আবেদন নিয়ে আদালত রায় দেয়ার কিছুদিন আগের প্রতিক্রিয়া দেখা যাক। প্রথমেই এ বছর ২২শে মার্চ এ, হেফাজতে ইসলামীর হুমকিঃ 

এর ছয় দিন পর, ২৮শে মার্চ, সেই জামায়াতে ইসলামী, যারা সাতাশ বছর আগে ৮ম সংশোধনীকে 'রাজনৈতিক উদ্দেশ্যপ্রণোদিত' আখ্যা করে প্রত্যাখ্যান করেছিল, তাদের প্রতিক্রিয়া ব্যক্ত করলো। নিশ্চয় তারা আগের অবস্থানেই অটল ছিল? ইয়ে, মানেঃ

বাহ, দেখা যাচ্ছে সাতাশ বছরে 'গণবিরোধী কার্যকলাপ ঢাকা দেয়ার জন্য ইসলামের নাম ব্যবহার করার প্রয়াস' দেশের 'সুশাসন এবং শান্তি বজায় রাখার চাবিকাঠিতে' পরিনত হয়ে গেছে! শুধু তাই না, এই অষ্টম সংশোধনী রক্ষা করার জন্য এখন জামায়াতে ইসলামী হরতাল ডাকতেও প্রস্তুত, এবং এটা বাতিল করার রিট এখন হয়ে গেছে 'কতিপয় রাষ্ট্র ও ধর্মবিদ্বেষী ব্যক্তিকে খুশি করার ঘৃণ্য চক্রান্ত'। 
বলাই বাহুল্য, অষ্টম সংশোধনী বাতিল করা নিয়ে কোন রাজনৈতিক দল থেকে দাবী উঠেনি। বিএনপি চুপ থাকবে সেটা জানা কথা, কারন তারা এখন জামায়াতে ইসলামীর একটা অঙ্গসংগঠন ছাড়া আর কিছু না। কিন্তু যেই আওয়ামী লীগ এক সময় এটা বাতিল করার জন্য বিক্ষোভ করেছিল, তারা এখন ক্ষমতাসীন দল হয়েও এই বিষয়ে তাদের পক্ষ থেকে সরাসরি কিছু ওভাবে বলা হয়নি। ধরে নেয়া হয় যেতে পারে যে সরকার বিচারবিভাগের স্বাধীনভাবে কাজ করার অধিকারের প্রতি শ্রদ্ধা রেখে এ বিষয়ে কোন বক্তব্য রাখেনি। কিন্তু সরকার দলের অনেক নেতাদের হেফাজতে ইসলামের শফি হুজুরের সাথে সখ্যতা, আওয়ামী লীগেরই অনেক নেতাকর্মীদের সংখ্যালঘুদের উপর অত্যাচার করা, বিভিন্ন সময়ে ব্লগার/প্রকাশক হত্যা অথবা তাদের উপর আক্রমন ও ৫৭ ধারার আওতায় লেখক/প্রকাশকদের গ্রেফতার/হয়রানির পর বিভিন্ন নেতাদের বক্তব্য, কিছুদিন আগে শিক্ষামন্ত্রীর নতুন পাঠ্যসূচিতে নৈতিক শিক্ষার ভিত্তি হবে ইসলাম, এহেন বক্তব্য, এসব দেখে মনে হয় দেশে একমাত্র যেই দলটিকে অসাম্প্রদায়িক এবং ধর্মনিরপেক্ষতার প্রতিনিধি বলে ভাবতাম, তারাও সেই নীতি থেকে ধীরে ধীরে সরে আসছে। আমার মতে আওয়ামী লীগ সরকারের কাছে আমাদের অনেক কিছুর জন্য কৃতজ্ঞ হবার কারন আছে। কিন্তু যত দিন যাচ্ছে, এই একটা বিষয়ে তাদের বিফলতা এবং দায়বদ্ধতা অন্য কোন দলের থেকে আর কম থাকছে না। 
সাতাশ বছর আগে যখন অষ্টম সংশোধনী বিল পাশ করা হয়েছিল, তখন দেশের সিংহভাগ রাজনৈতিক দলগুলোই তার প্রতিবাদে রাজপথে নেমে পড়েছিল, বিক্ষোভে ফেটে পড়েছিল। বর্তমানে এই সংশোধনী বাতিলের আবেদনে করা রিট যৌক্তিক/অযৌক্তিক, যাই হোক, সেসব রাজনৈতিক দলের কোনটারই কোন উচ্চবাচ্য নাই দেখে এটা নিশ্চিত করে বলা যায়ঃ ধর্মের কথাই বলেন আর অসাম্প্রদায়িকতার কথাই বলেন, রাজনৈতিক দলগুলোর জন্য দিনশেষে এসবই এক একটা ইস্যু ছাড়া আর কিছু না। 
যেসব ইস্যু পুঁজি করে ক্ষমতায় যাওয়ার চেষ্টা করা যায়, অথবা ক্ষমতায় থাকলে গদি আঁকড়ে ধরে রাখার খোরাক হিসেবে ব্যবহার করা যায়।        

খবরের কাগজের আর্কাইভের জন্য কৃতজ্ঞতায়ঃ ইন্টারন্যাশনাল ক্রাইমস স্ট্র্যাটেজি ফোরাম (ICSF), সেন্টার ফর বাংলাদেশ জেনোসাইড রিসার্চ (CBGR), ওমর শেহাব।    


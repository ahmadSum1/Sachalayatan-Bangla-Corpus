"...নামটা ভুলে গেছি"



সকালে ঘুম থেকে উঠতেই ফেবুতে দেখলাম খবরটা। হতবিহবলভাবে টিভি খুললাম, চ্যানেল ঘুরিয়ে সময় টিভিতে গেলাম। দেখলাম একটা টক শো শুরু হচ্ছে, গুরুগম্ভীর মধ্যবয়স্ক সঞ্চালক বসে আছেন তিনজন একইরকম গম্ভীর অতিথিকে নিয়ে। পিছনের স্ক্রিনে এখন পর্যন্ত মৃত সব ব্লগারদের ছবি। বুঝলাম আজকের হামলা নিয়ে আলোচনা হবে।
সঞ্চালক শুরু করলেন, "আজ আবার মুক্তচিন্তার উপর আঘাত এসেছে। দুই প্রকাশনার মালিক আছেন আক্রান্তদের মধ্যে। এই দুই প্রকাশনীই ফেব্রুয়ারিতে একুশে বই মেলার সময় জঙ্গিদের হাতে নিহত ব্লগার...ব্লগার...ইয়ে...লেখক..."
ভদ্রলোক কিছুক্ষন ইতস্তত করলেন, তারপর তার পাশে বসা অতিথিকে বললেন, "নামটা কি যেন? ভুলে গেছি।"
পাশের অতিথি আস্তে করে বললেন, "অভিজিৎ রায়।"
সঞ্চালক বলা শুরু করলেন, "ওহ হ্যাঁ, ব্লগার অভিজিৎ রায়..."
কিছুদিন পর আমরা তারেক রহিম, রণদীপম বসু, আহমেদুর রশীদ টুটুল এবং ফয়সাল আরেফিন দীপনের নামও ভুলে যাবো। এই আমাদের জীবনধারা। 
ব্যাপার না।


ভীতিকর ভীতুকর



ছোটবেলা থেকেই মানুষ নানান ভয়ে ভীত থাকে। শৈশব, কৈশোর, বড়বেলায় অনেকের জীবনই নানান ভয়ে কাটতে থাকে। কেউ ভয় পায় ভূতপ্রেত, কেউ কুকুর বেড়াল, আর কেউ বা মাস্টারের বকুনি, মায়ের শাসনের ভয়ে কিছুই করতে পারে না। অনেকে আবার অফিস জীবনটা বসের ভয়েই কাটিয়ে দেয়। আমিও তার ব্যতিক্রম না। 
ছোটবেলা থেকে এখন পর্যন্ত কোনকালেই আমার ভূতপ্রেত নিয়ে ভয় ছিল না। সম্ভবত এই ইঁট-কংক্রিটের শহর আমার ভেতর থেকে ভূতের ভয় সরিয়ে দিয়েছিল। ছোটবেলায় ভূত প্রেতের অনেক গল্পের বই পড়েছি। তা পড়ে পড়ে নিজের ভেতরে ভয়ের বদলে ফ্যান্টাসিটাই তৈরি হয়েছিল বেশি। এখনও মনে হয় ইশ্ একটা ভূতের সাথে যদি দেখা হতো, তার সাথে অনেক গল্প গুজব করতাম [মনে মনে আশা ছিলো ভূতকে দিয়ে কিছু কাজও করিয়ে নেবো, আমি আবার আলসের ঢেঁকি কি না!] ইশ্ ভূতটা যদি আমার স্কুলের পড়াগুলোও পড়ে দিতো! 
কিন্তু ভূত প্রেতকে ভয় না পেলেও অনেক সময় ভৌতিক পরিবেশে অনেক সময় টেনশনে পড়ে যাই। আমি এখন যে বাড়িটায় থাকি, সেটা অনেক পুরনো একটা বাড়ি। এই রাস্তায় এরচেয়ে পুরনো বাড়ি বোধহয় আর নেই। আমার বাড়ির আশেপাশে গাছপালাটাও বেশি। আর বাড়িটা এতো বিশাল যে আমি এর নাম দিয়েছি ফুটবল মাঠ। বিশালত্বের মাঝে আমার কেমন যেন নিঃসঙ্গ লাগে। তাই বাড়ির সবচেয়ে বড় ঘর এবং টয়লেটটা আমি নজুকে দান করে দিয়েছি। বাড়ির ছিমছাম মাঝারি ঘরখানা আমি দখল করেছি। সাথে একখানা বারান্দাও আছে, রাস্তাটা দেখা যায়, কিছু গাছ দেখা যায়, আর আমার ছোট্ট আকাশটা দেখা যায়। তো ভয়ের কথায় ফিরে আসি। আমি অনেক রাত পর্যন্ত বই পড়ি কিংবা টিভি দেখি। সবাই তখন ঘুমে। আমার হঠাৎ মনে হয় আমার ঘর লাগোয়া বাথরুমটাতে টুপ টুপ করে পানি পড়ছে। কিন্তু আমি তো কলটা ভালোমতই বন্ধ করেছিলাম! তারপরেই মনে হতে থাকে আমার বারান্দার গ্রিল ধরে কে যেন দাঁড়িয়ে আছে। তখন আসলে ভূত প্রেতের চেয়ে মনে হয় বদখত খারাপ কোন লোক খারাপ কোন উদ্দেশ্য নিয়েই আমার ঘরের আশেপাশে ঘুরছে। আমি তখন ভয় পাই। 
আমার সম্ভবত উচ্চতা ভীতি আছে। খুব উঁচু কোন বিল্ডিংয়ের ছাদে কিংবা পাহাড়ে গেলে আমার মনে হয় আমি লাফ দেই। থিমপার্কগুলোতে ট্রেনগুলো যেমন উলট পালট খেয়ে উঁচু থেকে নিচুতে নিচু থেকে উঁচুতে যায়, আমি কিন্তু বাবা চরম ভয় পাই। এই তো কদিন আগে কলকাতা গেলাম। নিধিকে নিয়ে চড়েছিলাম ক্যাবল কারে। বার বার মনে হচ্ছিল কেবল কারটা ছিঁড়ে এখনি নিচে পড়বে। আমি ভয়ে মরি আর আমার মেয়ে দাঁড়িয়ে দাঁড়িয়ে কেবল কার থেকে নিচের দিকে তাকায়। কি সাঙ্ঘাতিক। 
পানি আমার অনেক প্রিয়। নদী, সমুদ্র এগুলোর কাছে বার বার ছুটে যেতে ইচ্ছে করে। পা ভিজিয়ে বসে থাকতে ইচ্ছে করে। সাঁতার কাটতে ইচ্ছে করে। কিন্তু কোন এক আজব কারনে রাস্তায় জমে থাকা বৃষ্টির পানি দেখলে আমি সেই রাস্তা ভয়ের চোটে পার হতে পারি না। প্রায়ই অফিস থেকে ফেরার পথে গুলশান ১ এর রাস্তার মাঝখানটায় বৃষ্টির পানি জমে থাকে। আমি সেই রাস্তাটুকুন দুই মাইল ঘুরে পার হই। তবে আমি এর কারনটা বের করেছি। ছোটবেলায় একবার জমে থাকা বৃষ্টির পানি মাড়িয়েই রাস্তা পার হচ্ছিলাম, বুঝতে পারিনি রাস্তাটা যে কাটা ছিলো। ফলে গর্তে গিয়ে ধপাস। সেই থেকে আমি ভয় পাই। 
রাস্তা পার হতেও খুব ভয় লাগে, মনে হয় বাসটা ট্রাকটা বুঝি আমার গায়ের উপরেই উঠে যাবে। কিন্তু জীবনের ঝুঁকি নিয়ে পার হতে হতে এটাতে অভ্যস্ত হয়ে গেছি। নজুর হাত ধরে চোখ বন্ধ করে পার হয়ে যাই। 
আরো কত কিছু যে ভয় পাই। এখন আর মনে পড়ছে না। ও হ্যাঁ হ্যাঁ, আমি কিন্তু মাঝে মাঝে আমার মেয়ের বাবাকেও ভয় পাই।


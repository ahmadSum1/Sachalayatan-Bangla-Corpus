তবু এই ভালোবাসা ধুলো আর কাদা




বারান্দা থেকে দেখা আকাশের একাংশ
ছবি কৃতজ্ঞতা: নজরুল ইসলাম
তবু এই ভালোবাসা ধুলো আর কাদা
নুপুরের ছন্দ
অনেক প্রতীক্ষিত ঝড় এলো, বৃষ্টি হলো অনেকক্ষন। বারান্দাটায় দাঁড়িয়ে নজুর সাথে বৃষ্টির ছাঁট উপভোগ করলাম অনেকক্ষন। 
ছোটবেলা থেকে নাখালপাড়ায় বড় হয়েছি। বিয়ের পর যখন উত্তরায় এলাম। খুব খারাপ লাগতো। কেন নীরবতাময়। কেমন যেন। প্রায়ই মন টিকতো না। মাঝে মাঝেই তাই চলে যেতাম বাপের বাড়ি। আস্তে আস্তে উত্তরার সাথে সম্পর্ক হতে লাগলো। মাঝে মাঝেই আমি আর নজু রিক্সায় করে ঘুরতাম। উত্তরায় এখনো রিক্সায় করে অনেকক্ষন ঘোরা যায়। পুরো ঢাকায় বুঝি আর কোথাও এমনভাবে রিক্সাবিহার এখন আর সম্ভব না। মস্ত চাঁদের নিচে খোলা রাস্তায় জোৎস্নায় মাখামাখি হয়ে ঘুরতাম দুজনে। একসময় আড়াইজন হলাম। সবাই মিলেই ঘুর ঘুর। খোলা ছাদে বৃষ্টিতে ভেজা, বৃষ্টিতে হাত ধরে ধরে হাঁটা। একসময় উত্তরাটা আপন হয়ে গেলো। 
বাড়িটার একটা ছোট্ট বারান্দা আছে। সেই বারান্দার কোলে আছে মস্ত এক আকাশ। এত্ত বড় আকাশ এখন শহরের খুব কম বারান্দা থেকেই দেখা যায়। এত্ত খোলা আকাশ। মেঘ দেখি, সূর্য দেখি, চাঁদ দেখি। এই বারান্দাতেই বৃষ্টি আমায় ভিজিয়ে দেয়, পাগলা হাওয়া আমায় উড়িয়ে দেয় মাতাল করে। 
আজো দিলো। আর তখনই খুব কষ্ট হতে লাগলো। মনে হলো এই বারান্দাটা আর বেশিদিন আমার থাকবে না। আর তিন/চারদিন পরেই এই বাড়িটা ছেড়ে দেবো, যাবো নতুন ঠিকানায়। সেই ঠিকানায় অনেক ব্যস্ততা। চারদিকে অনেক গাড়ির কলরব। গ্রিলঘেরা বারান্দার ফাঁকে অন্য অনেক দালান কোঠা। আর এক ফাঁক দিয়ে দেখা ছোট্ট আকাশ। জানি না সেই ছোট্ট আকাশ থেকে কতটুকু বৃষ্টি ঝড়বে, কতটুকু ভিজিয়ে দেবে আমায়। 
আগে কখনও হয়নি, আজ হচ্ছে, এই উত্তরা, এই খোলা বারান্দা, এই আকাশ- খুব মিস করবো। খুব। খুব। খুব। 
এক হাতের পাতায় নদীর পর নদীর রেখা
এক হাতের পাতায় মহাদেশ
এর মধ্যে কোথায় আমার বাড়ি কোনটুকুনি আমার গ্রাম
আমরা পথিক
আমাদের উত্তর দিতে নেই
(জয় গোস্বামী)
nazmush_nupur@yahoo.com


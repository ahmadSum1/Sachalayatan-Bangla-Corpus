চতুষ্পদ



আর্টিস্ট মুর্তজা বশীর গাড়ি কিনলেন, তারপর স্ত্রীকে নিয়ে সেই গাড়িতে চড়ে নিউমার্কেট গেলেন। গাড়ি পার্ক করে রেখে নিউমার্কেটে কেনাকাটা শেষ করে অভ্যাসবশত রিক্সা নিয়ে বাড়ি ফিরলেন। অনেকক্ষণ পরে মনে পড়লো, তিনি তো একটা গাড়ির মালিক! গাড়ি তখনো নিউমার্কেটের সামনের রাস্তায় পার্ক করা!
অভিনেতা পরিচালক গাজী রাকায়েতও একবার এরকমই একটা কাণ্ড করেছিলেন। তাঁর একটা সুবারু ছিলো। মহিলা সমিতি মঞ্চে শো ছিলো। গাড়িটা রাস্তায় রেখে শো শেষ করে আড্ডা মেরে রিক্সায় করে বাড়ি ফিরে ঘুম। সকালবেলা মনে পড়লো গাড়িটার কথা!
প্রায় এক যুগ আগে নজরুলের পকেটে কিছু টেকাটুকা জুটলো, সিদ্ধান্ত নিলো গাড়ি কিনবে। একটা গাড়ি দেখে পছন্দ হলো। অফিসে নিয়ে কলিগদেরকে গাড়ি দেখালো। একসপ্তাহ পরে কাগজপত্র ঠিক করে গাড়ি কেনা হবে বলে গাড়ি ফেরত দিয়ে অফিসে ফিরে দেখে অলরেডি পার্টি শুরু হয়ে গেছে। গাড়ি কেনার কাফফারা হিসেবে সেদিন অফিসে বিরাট পার্টি হয়ে গেলো। তার দুদিন পরে মারামারির খেসারত হিসাবে নজু জেলখানায়! সেই দায় টানতে টেকাটুকা সব শেষ, গাড়ি আর কেনা হলো না!
এগুলো সবই নজুর কাছ থেকে শোনা, নজুর বাচ্চা নজু খালি গালগল্পই করতে পারে। সেটা তো বহুত আগেই বুঝে গেছিলাম। এটাও বুঝছিলাম যে যা করার আমারেই করতে হবে। 
আমার সাহসের কমতি নাই। যা করার হুট করেই করে ফেলি। নজুকে বিয়েও করেছিলাম প্লেন থেকে প্যারাসুট ছাড়া ঝাঁপ দেওয়ার মতো। কিছু জমানো টেকাটুকা দিয়ে গাড়িটাও কিনে ফেললাম একেবারেই হুট করে। পাঁচ মিনিটের সিদ্ধান্তে। 
গাড়ি কিনে সব টেকাটুকা শেষ। আমি এখন পথের ফকির। সচলদের কাছে বিণীত অনুরোধ, এই মাসের বাজার করে দিয়ে যান... পিলিজ লাগে 


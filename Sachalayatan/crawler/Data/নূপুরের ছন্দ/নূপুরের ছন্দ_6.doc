তৃষিত হৃদয়ে অশ্রুধারা এবং একটি প্রশ্ন



তৃষিত হৃদয়ে অশ্রুধারা এবং একটি প্রশ্ন
নূপুর
ইফতি হঠাৎ এসে আমার বেণী টানি দয়ে বললো এই পেত্নী আজকে ফিজিক্স পড়তে গেলি না কেন? আমি বললাম ধুশ আমার ফিজিক্স বেশি ভালো লাগে না, কেমিস্ট্রিই বেশি ভালো লাগে। ইফতি বললো তুই পেত্নী পেত্নীই থাকবি। 
‌‌S.S.C. পাশ করার পর হুট করে সায়েন্স থেকে আর্টস-এ চলে যাওয়া। সবাই হতভম্ভ। ইফতি ফোন করে বললো কি রে তুই তো খারাপ রেজাল্ট করিস নাই, তারপরও এরকম ডিসিশন নিলি? আমি বললাম যদি সায়েন্সে থাকি বাবা H.S.C.র পর কানে ধরে মেডিক্যালে পড়াবে। সেটা প্রাইভেটে হলেও। আমি ডাক্তারি পড়তে চাই না, ডাক্তার হতে আমার ভালো লাগে না। ও বললো সবসময় সবকিছু কি নিজের মতোই করবি? 
খুব ছোটবেলায় চার বছর বয়সে ইফতি আর ভাইয়ার হাত ধরে কিন্ডারগার্টেনে যাওয়া। একসাথে ক্লাস করা। ছুটির ভীড়ে হঠাৎ ভাইয়াকে হারিয়ে ফেললে কাঁদো কাঁদো আমাকে বাড়ি পৌঁছে দেওয়া, একসাথে স্কুলের মাঠে ফুটবল খেলা, ছাদে ব্যাডমিন্টন খেলা।
এই হচ্ছে আমার খুব ছোটবেলার বন্ধু ইফতি। স্কলারশীপ পাওয়ার পরেও যখন বাবা বিদেশ যেতে দিলো না। ছেলে না হয়ে মেয়ে হওয়ার সেই দুঃখ ইফতির সাথেই শেয়ার করেছি। আমাকে সারাক্ষন পঁচাতো, আমার আনন্দ দুঃখ সব ভাগাভাগি করে নিতো। বন্ধুর মতো ভাই, কিংবা ভাইয়ের মতো বন্ধু সবকিছুই বলা যায় ওকে।
H.S.C. পাশ করার পর ও বুয়েটে চলে ভর্তি হলো, আমি ঢাবিতে। কিন্তু সারাক্ষনই ও আমার ক্যাম্পাসে এসেই আড্ডা মারতো। 
যখন দ্বিতীয় বর্ষে পড়ি তখন আমার তথাকথিত আত্মীয় স্বজনরা আমার বিয়ে দিয়ে দিতে চাইলো। কিন্তু আমি রাজী চিলাম না। সবাই বিভিন্ন ভাবে জানতে চাইলো আমার পছন্দের কেউ আছে কি না? আমি পৃথিবীর কাউকেই বোঝাতে পারছিলাম না যে আমার কোনও প্রেমিক নেই। অবশেষে আমার সকল অপকর্মের কাণ্ডারী ইফতির শরণাপন্ন হলাম। 
এক বিকেলে তাকে আমার সমস্যার কথা খুলে বললাম। ও হঠাৎ নীচু হয়ে বসলো, আমার দিকে গভীর চোখে তাকিয়ে বললো তুই কি কাউকেই ভালোবাসিস না? আমি দৃঢ়স্বরে বললাম 'না'। ও বললো 'আমি এখন তোকে একটা প্রশ্ন করবো, তুই সেটার উত্তর দিবি হ্যাঁ অথবা না দিয়ে, এরপর আমি কোনোদিন তোকে এই প্রশ্ন জিজ্ঞেস করবো না।' আমি জিজ্ঞেস করলাম প্রশ্নটা কী? ইফতি বললো 'আমি তোকে ছোটবেলা থেকেই ভালোবাসি, তুই কি কখনো ভালোবাসছিস বা বাসবি আমাকে?'
আমি কি উত্তর দিবো বুঝতে পারছিলাম না, কারন আমি কখনই এরকমভাবে ভেবে দেখিনি। ওকে নিয়ে এরকম ভাবনা তৈরি হবে এমন কোনও পরিস্থিতিই আসেনি। আমি ওকে কি কি যেন বলতে চাইলাম, কিন্তু ও শুনতে চাইলো না। ও শুধু হ্যাঁ অথবা না'ই শুনতে চায়। আমার রাগ উঠে গেলো, আমি বললাম না, এটা কখনই সম্ভব না। ও পরাজিতের ভঙ্গিতে উঠে গেলো, এবং বললো যা বাসায় যা, তোর বাবা মা টেনশন করছে। 
চলে এলাম। রাতে সেলফোনে একটা মেসেজ এলো। 'তোর না টা আমার জন্য এত কষ্টকর হবে কখনও বুঝতে পারিনি।' তারপর সারারাত মোবাইল বন্ধ। 
পরদিন দুপুরে ওর রুমের দরজা ভেঙে ওকে শেষবারের মতো বের করা হলো। বাবা মার একমাত্র ছেলে তুই, তুই কেন তাদের কথা ভাবলি না, অন্য কারো কথা ভাবলি না? কেন স্বার্থপরের মতো এমন মরে গেলি ইফতি?
nupurer.sondo@gmail.com


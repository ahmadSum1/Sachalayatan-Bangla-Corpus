শুভ জন্মদিন মা...




কাল রাতেই ভেবেছিলাম ১টা ব্লগ লিখবো। কিন্তু রাতে ভালো লাগা, খারাপ লাগা, আরো কিছু নাম না জানা অনূভুতি গুলো খেলা করছিলো।
বিয়ের আগে বাবা-মা কে যতোটা না অনুভব করেছি, বিয়ের পরে করি তারচে বেশি, অনেক বেশি। তারা আমার জন্যে কতটুকু কিনবা আমি তাদের জন্যে কি আজ আমি বুঝি। পরশু রাতে বাবা-মাকে হঠাত করে এত অনুভব করছিলাম, মায়ের কাছে গিয়ে শুয়ে বাবার সাথে গল্প করতে ইচ্ছে হচ্ছিল। রাত বেশি হয়াতে আর গেলাম না, কাল গেলাম। গিয়ে শুনি অন্ধকারে না দেখতে পেয়ে খোলা ম্যানহোলে পরে গিয়ে ভাল ব্যাথা পেয়েছে। আমি টেনশন করব, মন খারাপ করবো, সেইজন্যে আমাকে জানানো হয়নি। মন খারাপ হলো তারচে অনেক বেশি। সেই মন খারাপ ভাবটা রাত অব্দি কাটেনি।
প্রায় ৪বছর আগে নতুন মানুষের হাত ধরে যখন নতুন জীবন শুরু করেছিলাম, তখনও মন খারাপ ছিল, বাবা মা পাশে ছিলনা। কিন্তু ১টা নতুন প্রান আমার জ়ীবনে এলো ধীরে ধীরে, আমার পুরো জীবনটাই বদলে গেল। সে আমার শরীরে এসে আমার মন প্রান আত্মার সবটুকুন দখল করে নিল।

আসলে সেই সময়ের অনুভুতি গুলো কাউকে বলে বুঝানো সম্ভব না। আমার নিজের ভিতর আরেকটা মানুষ বাস করছে, এই ভাবনাটাই সমস্ত মনটাকে এলোমেলো করে দেয়। এক অপার্থিব আনন্দ হয়। মনে মনে তার সাথে কত শত কথা যে বলেছি, অন্য কেউ শুনলে নিশ্চয়ই পাগল ঠাউরাতো।

খুব সমস্যা হচ্ছিলো আমার। শারিরীক সমস্যা। ডাক্তার আমাকে নড়তে চড়তে বারণ করে দিয়েছিলো। একরকম স্থবির জীবন বয়ে চলেছিলাম একটি সুন্দরের অপেক্ষায়। অবশেষে। আজ থেকে তিন বছর আগের ঠিক আজকের দিনটিতে। সে এলো আমার কোল জুড়ে। সময়ের অনেক আগেই সে চলে এলো।
হালকা ঝিরি ঝিরি বৃষ্টি হচ্ছিলো সেই ভোরবেলায়। খুব ভয় ছিলো। না জানি কেমন হয়!
একটা লাল টুকটুকে কাঁথায় জড়িয়ে তুলে দেওয়া হলো প্রথম তার বাবার কোলে। তার বাবা অনেক অনেক মায়া জড়িয়ে আমার কাছে এনে বললো- পুরা বিদেশী!
ধীরে ধীরে বড় হলো। বসতে শিখলো, কথা বলতে শিখলো, আদর করতে শিখলো, দুষ্টুমী করতে শিখলো। সে এখন আমাকে শাষণ করে, দৌড়ে বেড়ায়, আদর করে আমাকে, ছড়া শোনায়, জেদ করে, গান গায় নাচে। তার কান্না হাসি নিয়েই আমার জীবনটা কেটে যায়। যাচ্ছে। 
শুভ জন্মদিন মা... 


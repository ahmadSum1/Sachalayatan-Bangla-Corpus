পানপর্ব-৯ 



দু'পেগ বেইলিস ক্রীমের উপর দু টুকরো সাদার বরফ ।
তার উপর গড়িয়ে পড়া আরো দু'পেগ ব্রান্ডি । সোনালী রঙয়ের ব্রান্ডি সাদা বরফের উপর ছড়িয়ে পড়তে পড়তেই- ওটা আলেক্সান্ডার ।
বেইলিস আলেক্সান্ডার ।
আলেক্সান্ডার উঠে দাঁড়ালেন ।
উত্তর থেকে হাওয়ার ঘোড়ায় সৈন্য পাঠালেন মহান স্কটিশ পর্বতসারি । দক্ষিনে আইরিশ সাগরের ডলফিনেরা হয়ে গেলো রণতরী ।  আলেক্সান্ডার হাত বাড়ালেন । আর্তনাদে উড়ে গেলো একদল নিরীহ সি-গাল ।
চা-বাগানের হাড়িয়ায় চাঁদ ধরেছিলো যারা, সি-গালের ডানায়  মৃত তাদের পালক । বোকা কিশোরের দল , বহুমুল্য পরিশোধে সত্য জেনেছে পরে - হাড়িয়া ফুরোলে চাঁদকন্যা ফিরে যায় রাতবনিকের ঘরে । 
এইসব অহেতুক মনে পড়ে গেলে হাওয়ার ঘোড়ারা ফিরে যায় পর্বতের সু-উচ্চতায়, ডলফিনেরা আবার শিষ দিয়ে খেলা করে একদল শিশুদের সাথে । সি-গালেরা দূরে যেতে যেতে মন্ত্র জপে শুভাশিষের মতো । 
চাঁদকন্যা প্রান ফিরে পেলে একাকী আলেক্সান্ডার পাখী হয়ে গেলেন ।
 চুমুকে এবার তার মোহ ও মুগ্ধতা ।।  
----------------------------------------------------------

(বহুদিন পর পানপর্বের নতুন লেখা ধরা দিলো ।
এই লেখাটা বন্ধু  সুবর্ণা সেঁজুতি'র  সম্মানে )
 


‹ পানপর্ব-৮
উপরে
বৃষ্টিমগ্ন রূপকথা ›




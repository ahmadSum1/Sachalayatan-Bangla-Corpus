।।'বঙ্গবন্ধুর সমাধিতে'।। 



যদিও অনেকে আজ পথটিকে ভুলে গেছে,
যদিও এইতো দেখি,কন্টিকারী ফেলে ফেলে পথটিকে কেউ
পথিকের জন্য বড় দুর্গম করেছে, এবং যদিও জানি
কেউ কেউ আমাদের পথের সম্বল সব খাদ্যপাত্রগুলো
মলভান্ডরূপে আজ ব্যবহার করে; বিষ্ঠায় পতিত হবে
অচিরে তারাই; আমি করতল থেকে খুঁটে খাবো; সঙ্গ দেবে
আমাদেরই পথের কবিতা; আমাদের গোষ্ঠীর পিতাকে যারা
একদিন হত্যা করে তাঁর জন্মগ্রামটিতে মাটিচাপা দেয়-
কতটুকু জানে তারা,কত ব্যর্থ?- জেগে ছিল তার দুটি হাত,
মাটির গভীর থেকে আজো সেই হাত- পরানকথার মতো-
স্মৃতির ভেতর থেকে উচ্চারনমালা, নদীর গভীর থেকে
নৌকোর গলুই: পথিকের পদতল কাঁটায় রক্তাক্ত যদি,
সেই রক্ত শোধ হোক তার কাছে ঋণ; মানব প্রসিদ্ধ কৃষি
খুব ধীরে কাজ করছে; পাখিরা নির্ভয়; আর আমি ও পৌঁছেছি;
আমারই ভেতর-শস্য টেনে নিয়ে এলো আজ আমারই বাড়িতে।।

পূর্বপুরুষদের কারো কারো শুনেছি, তাঁকে হত্যার পর নাকি তার ছবি ও নিষিদ্ধ হয়েছিলো তাঁরই অর্জিত দেশে। তবু শোক-স্তব্দ পুরুষেরা মাটির গভীরে পুঁতে পলিথিন মুড়ে সংরক্ষন করেছিলেন তার স্মৃতি।
এই হত্যার বিচার হবেনা-এমন আইন মুড়ে দেশকেও ছুঁড়ে ফেলা হয়েছিল অশ্লীল অন্ধকারে দীর্ঘ একুশ বছর।
প্রতিশোধ নয়, গোপন বিচার নয়, বিশেষ আদালত নয়- প্রচলিত আইনে প্রকাশ্য আদালতে এই বিচার আবারো জানিয়ে দিলো -কোন কোন মানুষ, কোন কোন সত্য আগুন পাখীর মতো ভাস্বর হয়ে উঠে সমস্ত তমসা ফুঁড়ে।


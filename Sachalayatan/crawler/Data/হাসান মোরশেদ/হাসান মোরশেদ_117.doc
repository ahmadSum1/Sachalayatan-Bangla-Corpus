।। 'অথবা গল্পহীন সময়' এর গল্প ।। 



.
আনোয়ার সাদাত শিমুল গল্প লিখেননা ।
অথবা গল্প লিখেন । কিন্তু সামান্য পাঠক হিসেবে তার লেখা পড়ে আমার গল্প পাঠের অনুভূতি জাগেনা । 
কড়ে আঙ্গুলে গুনে গুনে দেখি দিন আসলে কম যায়নি । আমার 'শিমুল' পাঠের  অভিজ্ঞতা প্রায় বছর তিনেক । আমরা তখন অন্য ব্লগে লিখতাম, অন্য সময় । 
মনে পড়ে, মনে আছে-  তার যে লেখাটি প্রথম আমাকে আক্রান্ত করেছিল নাম তার 'সম্প্রীতির সন্দেশ' । এই ছোট্ট লেখাটা পড়তে পড়তে টের পেয়েছিলাম  কে যেনো একটা চড় কষালো আমার সংখ্যাগুরু গালে । 
ওয়েবভিত্তিক লেখালেখি যদি কোনদিন আনোয়ার সাদাত শিমুলকে ভুলে ও যায় ভুলবে না তার 'পাকমন পেয়ার '  । এই লেখা যতোটা না গল্প তার চেয়ে অধিক গল্প জমা তার প্রেক্ষাপট ও প্রতিক্রিয়ায় । এইসব একদিন বিস্মৃত হবে-কতো দীর্ঘ ঘন্টা কতো নির্ঘুম রাত আমরা কাটিয়ে দিয়েছি নেটমিডিয়ায় ঘাতক-দালালের ছানাপোনাদের প্রতিরোধে ।  সেই প্রতিরোধপর্বে দারুন দিয়াশলাই হয়ে জ্বলে উঠেছিল শিমুলের 'পাকমন পেয়ার' । এই লেখা প্রকাশের পর ভয়াবহ সব প্রতিক্রিয়া আমরা দেখেছিলাম বরাহ নন্দন ও নন্দিনীদের নিজস্ব পাতায় ।
একটা  আপাতঃ নিরীহ লেখা কতোটা কার্যকর অস্ত্র হয়ে উঠতে পারে ঘাতক-দালালের মোকাবেলায় 'পাকমন পেয়ার' তার অনুপম উদাহরন হয়ে থেকে গেলো ।
আর নীলুফার!
নীলুফার যখন মারা গেলো- এই লেখা পাঠে আমার প্রথম বোধ হলো আনোয়ার সাদাত শিমুল গল্প ও লিখেন । এই গল্প ছিলো তার নিজেকে অতিক্রম করার চেষ্টা । সেই চেষ্টায় শিমুল কতোটা সফল অথবা এই চেষ্টা কতোটা জরুরী সে সময় বিবেচনা করুক । 
আমার মতো সামান্য পাঠকের মুল্যায়নে,  শেষপর্যন্ত আনোয়ার সাদাত শিমুল সময়ই লিখেন, গল্প নয় ।
তাই তার 'অথবা গল্পহীন সময়' এর অপেক্ষায় আছি ।
অভিনন্দন প্রিয় শিমুল ।। 
 

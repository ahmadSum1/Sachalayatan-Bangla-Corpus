হাঁটতে হাঁটতে



ঝড়ের হাঁকে মহিষগুলো ছোটে
নীল বাঁকানো শিংয়ে হঠাৎ ত্রাস বিদ্ধ করে,
ছুটছে তারা,ঠোঁটের কষ,ক্ষুরের দাপাদাপি,
জগৎ কাঁপে থরথরিয়ে উত্থিত এক ক্ষোভে,
চমকে উঠি বজ্রপাতে,আছড়ে পড়ি ভুঁয়ে।
ভেতর থেকে শুনতে পেলাম ফিসফিসানো স্বর-
'দৌড়ে এসো পথিক সত্বর।'
[সৈয়দ হক]
---
---
পারিনা দৌড়ে যেতে ।
আটকে থাকি পাসপোর্ট ভিসার দুরত্বে ।
এখানে বড় চমৎকার রোদ আজ । অতলান্তিক সাগর থেকে ভেসে আসা তুমুল হাওয়া । পথে রংগীন মানুষের দল । রঙ্গীন সাজপোষাক । রংগীন হাসি ।রংগীন জীবন ।রংগীন যাপন ।
সহকর্মী মারিয়ান ফিরেছে হলিডে থেকে । কথার ফোয়ারা ছুটছে । স্পেনের কোন দ্বীপের গল্প ।ট্যানারিফ না কি যেনো নাম ।
আমি ট্যানারিফ চিনিনা । আমি ঢাকা চিনি,চিনি রাজশাহী,চিটাগাং,আমার সিলেট । হলিডে স্পট নয় চিনি মৃত্যু,চিনি ত্রাস,বিভীষিকাময় আমার বাংলাদেশ ।
আমি ভালো আছি । ভালো আছি বোন,ভালো আছি বন্ধু,ভালো আছি প্রিয়তমা । 
কারফিউ বন্দী করেছে তোমাদের । বন্ধ করে দেয়া হয়েছে মোবাইল নেটওয়ার্ক ।
আমি তোমাদের খবর নিতে চাই । তোমাদের খবর নেয়া বন্ধ করে দেয়া হয়েছে ।
তোমাদের নিঃশ্বাস নেয়ার অনুমতি বহাল আছে তো এখনো? তোমরা  নিঃশ্বাস নিতে পারছো তো?
নিঃশ্বাস নিতে পারছো কি প্রিয় বাংলাদেশ?


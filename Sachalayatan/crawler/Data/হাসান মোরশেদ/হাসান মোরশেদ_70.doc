ঘাতক-বান্ধব লেখকদের কী  করা যায়?  



লিখতে গিয়ে একটা ব্যক্তিগত স্মৃতি মনে পড়ে গেলো।
সে সময় ব্লগ তো দূর-কল্পনা, ইমেইল মোবাইল কিছুই ছিলোনা। তবু কি করে যেনো লেখক হবার বাসনা পোষা একদল বাচ্চা-কাচ্চা'র মধ্যে প্রগাঢ় বন্ধুত্ব গড়ে উঠলো। একটা নামী পত্রিকার সাপ্তাহিক পাতায় তাদের ছোট ছোট লেখা প্রকাশ হতো। সে সব লেখা নিয়ে তাদের মধ্যে আবার আলোচনা চলতো পত্রযোগে। ব্যাপক পত্রালোচনা। কারো সাথে হয়তো কারো দেখাই হয়নি তবু একটা যোগসূত্র,তবু নিয়মিত তর্ক-বিতর্ক লেখালেখি নিয়ে।
এদের মধ্যে কেউ কেউ আবার লেখক হবার জন্য নিজেদের তৈরী করছিলো ভীষন সিরিয়াসভাবে। সেই সময়েও তাদের কেউ কেউ জেনে গিয়েছিলো এ বঙ্গদেশে লেখক তকমা জোটাতে গেলে লেখালেখি'র সাথে আরো কিছু বাড়তি সংযোগ লাগে।
তখন ঘাতক-দালালদের মুখপাত্র ইনকিলাব। ইঙ্কিলাবের সাপ্তাহিক ম্যাগাজিন পূর্নিমা। পূর্নিমা- সিনেমার নায়িকার সাক্ষাৎকারের সাথে গল্প-উপন্যাস ও ছাপায়।
তো সেই পূর্নিমায় ঐ লেখক যশোপ্রার্থী বাচ্চা-কাচ্চাদের একজনের গল্প প্রকাশ হলো। এটা নিয়ে বেশ আগডুম-বাগডুম বাজলো ও বটে। 
একজন তাকে পত্রাঘাত করলো- তুই ঐ রাজাকারের পত্রিকায় লিখা দিলি ক্যান?
লেখক হয়ে উঠতে থাকা সে ফিরতি জবাব দিলো- বন্ধু লেখকরা হলো পতিতার মতো। কে' প্রশ্ন করলে পতিতাদের ব্যবসা হয়না, 'কোথায়' প্রশ্ন করলে লেখক হওয়া যায়না- যেখানেই সুযোগ সেখানেই লেখা...
ঐ পতিত প্রবণটির অবশ্য লেখক হয়ে উঠা হয়েছে। বইমেলায় শীর্ষ বিক্রীর তালিকায় তার নাম-ধাম।

ব্যক্তিগত স্মৃতিময়তা দূর মিলাক।
ইঙ্কিলাবের পূর্নিমায় হুমায়ূন আহমেদ ও লিখতেন। শুধু লেখক তো নয়, একজন শহীদের সন্তান।
শহীদ জননী জাহানারা ইমাম তাকে অনুরোধ জানিয়েছিলেন ঘাতকদের পত্রিকাকে তার লেখায় সমৃদ্ধ না করতে। জানিনা- সে অনুরোধ রক্ষা করেছিলেন কিনা।

শুনেছি, সম্প্রতি নির্গুন ও রফিক আজাদ লিখেছেন নয়াদিগন্তে।
আহ নির্গুন, আহ রফিক আজাদ-। এতোটা দৈন্যতা, এতোটা নোংরামী কি আপনাদের মানায়?
জানতে সাধ হয় কতো টাকায় নির্গুন, রফিক আজাদ'কে কিনতে পেরেছে নয়াদিগন্ত? অথবা কাদের সিদ্দীকি বীরোত্তম কত মূল্যে নিজেকে বিকিয়ে গিয়েছিলেন দিগন্ত টিভি'র বর্ষপূর্তি'তে? যে বাঘা সিদ্দিকী আত্নসমর্পণ অনুষ্ঠানের নিয়াজীর রক্তমাখা হাতে হাত মেলাতে অস্বীকার করেছিলেন!
মরা  শরীর আর মরা  চেতনা দুটোই গন্ধ ছড়ায়- দুর্গন্ধ।

কোন কোন সময় আসে স্মৃতিকে পাহারা দেবার, ঘৃনাকে  জাগিয়ে  রাখার।
স্মৃতিকে পাহারা দিতে হয় নিরাপদ আগামী'র  জন্য, ঘৃনাকে জাগিয়ে রাখতে হয় ভালোবাসাকে বাঁচানোর প্রয়োজনে।
লাল-সবুজ আর চাঁদতারা'য়  প্রেম হয়নি, হয়না কোনদিন।। 


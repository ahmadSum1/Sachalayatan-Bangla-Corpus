যে শহরে ফিরিনি আমি-৫



।।
শহর সিলেট হলো মামাভাগ্নের জমিদারী ।
মামা ঘুমিয়ে আছেন পশ্চিমে আর ভাগ্নে পুর্বে । তথ্য ঘাঁটার  যথেষ্ট ধৈর্য্য নেই আর তাছাড়া আমার ভাবনার জগতের জন্য এ খুব প্রয়োজনীয় আবিস্কার হবেনা, তবু প্রায়ই মনে হয় শাহপরান,শাহজালালের ভাগ্নে ছিলেন-এই তথ্য নিখুঁত অনুসন্ধানে সত্য বলে প্রমানিত হবেনা ।
জালাল সাহেব ইয়েমেন থেকে এসেছিলেন । ইয়েমেন থেকে আসা ভদ্রলোকের নাম জালাল হতেই পারে কিন্তু তার ভাগ্নের নাম পরান হয় কি করে? 'পরান' যে বড় দেশীয় ঘ্রান মাখা নাম !
সে যাই হোক মামাভাগ্নেদের নিয়ে আমার তেমন শ্রদ্ধা কিংবা বিরক্তি ছিলোনা কোন কালে । দুই মাজারেই আড্ডা ছিলো দীর্ঘদিন । শাহজালালের মাজারের পুকুর পাড়ে বিকেল থেকে আড্ডা দিতে দিতে সন্ধ্যে হলে পর হোন্ডা চড়ে রওয়ানা দিতাম আমরা শাহপরান এর দিকে ।
মামার থেকে ভাগ্নের বাড়ীর গাঞ্জা ছিলো কড়া ।
আংগুলে গুনে দেখি এইসব প্রায়  ১৬ বছর আগের গল্প ।
হায় জীবন ফুরোলো বুঝি!
মামা-ভাগ্নের জমিদারীর মাঝখানে শুয়ে আছেন তাদের সঙ্গীসাথীগন । শহর সিলেট যেন আদতে তাদেরই  গোরস্তান ।
দাদাপীরের মাজার,কামাল জামালের মাজার,মুক্তার খাঁকিরমানীর মাজার,কাজী জালালের মাজার, শাহ সুন্দর, সৈয়দশাহ চাষনী পীর,সিপাহশালার নাসিরুদ্দীন- আরো কতোজন!
শাখা সিঁদুর পড়া মহিলা কিংবা পৈতে পড়া বামুন ও এইসব মৃতজনের কবর ছুঁয়ে মাথায় ঠেকান,মানত করেন,মোমবাতি জ্বালান ।
আহা কি সৌভাগ্য মামা ভাগ্নে ও তাঁদের সংগীসাথীদের  । ছয়শো বছর ধরে জয়মাল্য পেয়ে যাচ্ছেন বিজিতদের  বংশধরদের কাছ থেকে ।
এবার এসে দেখলাম  সব মাজারগুলো চকচক করছে । বহু বছরের পুরনো দেয়ালে রং লেগেছে । প্রায় প্রতিটি মাজারে টাইলস লেগেছে । রোদে আলো লেগে চমৎকার দ্যুতি ছড়ায় ।
এয়ারপোর্টের দিক থেকে শহরে ঢোকার মুখে মালনীছড়া চা  বাগানের প্রায় ধ্বসে যাওয়া টিলার উপর ছোট্ট এক কবরে শওকত নেওয়াজ ঘুমিয়ে আছেন । বাগানের তৎকালীন ম্যানেজার ভদ্রলোক পাকবাহিনীর নির্মম হত্যাযজ্ঞের প্রতিবাদ করেছিলেন । আরো কয়েকবছর পর তাঁর কবর ধ্বসে পড়বে । কেউ খবর রাখবেনা ।
শহীদ মিনারের ঠিক পাশেই পাশাপাশি কবরে শুয়ে আছেন কর্নেল ডাঃ জিয়া, ডাঃ শামসুদ্দিন, ডাঃ শ্যাম লালা । মুক্তিযোদ্ধাদের চিকিৎসা করার অপরাধে  তাদেরকে প্রান দিতে হয়েছিল ।  কবরের গেইটে ব্যানার টাংগানো থাকে মঘাইউনানীর ঔষধ থেকে শুরু করে ইসলামিক কনসার্টের । সাপের খেলা থেকে বাঁদর নাচ ।
স্বদেশী মুক্তিদাতার চেয়ে ভিনদেশী দখলদারদের শৌর্য-বীর্য গাঁথা বড়বেশী পুজনীয় এই শহরে,এইদেশে  । এই দাসত্ব আমি আমার রক্তে বয়ে নিয়ে চলি ।  


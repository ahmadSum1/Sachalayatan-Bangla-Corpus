ঝুম... 



ঝুম হয়ে যেতে ভাল্লাগে, মাঝেমাঝে ।
ঝুমঝুম বৃষ্টি,ঝুমঝুম ঘুম,ঝুমঝুম রূপকথা, চেনা হাতের অচেনা রেখা-এইসব ।
চারদিকে কতোকিছু । কতোকিছু ঘটে যায় । হাওয়া এলো হিম । কোথাও প্রবল বৃষ্টিপাত ।ঝাঁকে ঝাঁকে স্বপ্ন ধরলো গাছে । পাখীরা ও ঠুকরে খেলো কিছু । আহা, থাক । গাছতলায় পড়ে থাক বাকী স্বপ্নের লাশ ।
আর গ্রামপতনের শব্দ ও নাকি বাজে বড় ব্যথাতুর । কতোদূর এইসব আয়োজন?বন-ভোজনের শিৎকারে আরো গভীরে, মায়ের গর্ভে ফিরে গেলো অচেনা শুশুক ।
হাওয়ার নাটাই ধরে টানাটানি অহেতুক, ঘুড়ি ফিরে গেছে ঘরে,লক্ষ্যহীন সুতোর টানে বোকা বালকের দল ।
খড়ের প্রাসাদে তারা রাজপূন্যাহ সাজায় । উৎসব,এই শব , কলরব ।
আমার ঝুম হয়ে যেতে ভাল্লাগে কেবল, মাঝেমাঝে ।
ও বৃষ্টি কার তুমি? মেঘ নাকি মৃত্তিকার?
ঝুমঝুম অন্ধকার, ও মেঘ, ও মৃত্তিকা... 


পথে পথে দিলাম ছড়াইয়া




প্রায় সপ্তাহখানেক বেশ ঘোরাঘুরি হলো ।
স্কটল্যান্ডের নর্থ-ইষ্ট কোষ্ট ধরে অনেকদুর যাওয়া হয়েছিলো ।  গিয়েছিলাম মুলতঃ নগরী ডান্ডি । ডান্ডি দাঁড়িয়ে আছে টে নদীর মোহনায়, যেমন আমাদের চট্রগ্রাম কর্নফুলীর তীরে । আমরা নগর আর মোহনা ছাড়িয়ে বেশ অনেক দূর পায়ে হেঁটে এগিয়েছিলাম উত্তর সাগর বরাবর ।
টে নদী পেরিয়ে গিয়েছিলাম সেন্ট এন্ড্রুস । এক অদ্ভূত সুন্দর জায়গা । ১৫ শতকে গড়ে উঠা স্কটল্যান্ডের প্রথম বিশ্ববিদ্যালয় কিংবা পৃথিবীর সবচেয়ে প্রাচীন গলফ কোর্স শুধু নয়,আমাকে মুগ্ধ করেছে সেন্ট এন্ড্রুস এর রহস্যময়তা । উত্তাল সাগর, বিস্তৃত বেলাভূমি আর সাগর থেকে উঠে আসা কুয়াশা-- অদ্ভূত অসহ্য সুন্দর ।
এইসব সুন্দরের মুখোমুখি দাঁড়ানো পবিত্র বেদনার মতোই মোহময় । অরুনাচলের বোমডিলা উপত্যকায় দাঁড়িয়ে একবার এরকমই মনে হয়েছিলো আমার-- যেনো বিস্মৃত হয়ে গেছি সব । আমার কোন অতীত নেই নেই কোনো ভবিষ্যত । গিয়েছিলাম অরুনাচলের মেয়ে মাইলা তারিয়াং এর আমন্ত্রনে । মুহুর্তের জন্য মনে হয়েছিলো- কি হবে ফিরে গিয়ে ইট কাঠের নোংরা বস্তিতে? একটা জীবন কাটিয়ে দেয়া যায়না এই অসহ্য সুন্দরের কাছে নিজেকে সঁপে দিয়ে?
হায় ফিরে আসতে হয় ।
খন্ডিত,ভংগুর মানুষ- নিয়তির কাছে ফিরে আসতেই হয় ।
(টেষ্ট হিসেবে কিছু ছবি একসাথে পোষ্ট করলাম । ফাঁকে ফাঁকে আরো কিছু করা যাবে)
 

।। বিদায় ইজিচেয়ার ।।



.
ফুরিয়ে আসে , ফুরিয়ে এলো স্তব্দ অবকাশ
দরজা খুললে সদর রাস্তা- বিষন্ন যানবাহন
পেছনে জল, পালের নৌকা পাটের প্রাচীর আর
কোড়া পাখির একঘেয়ে ডাক
সামান্য এই ছবি-
এই ছবিটির জন্য ছিলো দীর্ঘ কাতরতা
এই ছুটিতে তলিয়ে গেলো খুদ কুঁড়ো সম্বলও;
পেছনে জল, সামনে কাঁটা ডাইনে বড়ো বাঁধা
বাঁয়ের দিকটা অল্প খোলা
বাইরে যাওয়া যাবে-
ফুরিয়ে আসে দীর্ঘ ছুটি মুগ্ধতা- মুগ্ধতা ।
বিদায় ইজিচেয়ার! হলুদ প্রজাপতির ঝাঁক
ঘাসের ঝাড়ে উঠোন সাজে,তেঁতুল পাতা ঝরে
দোলে দোয়েল- এদের জন্য আমার পক্ষপাত
শিশুর সরলতার মতোই আমার পক্ষপাত!
ফুরিয়ে যায় ফুরিয়ে যায় সামান্য সংসার
দরজা খুললে সরল রাস্তা বিষণ্ণ এক বাহন

--------------------------------------------------
আবু কায়সার ছিলেন আপনার প্রিয় কবিদের একজন । তিনি গিয়েছিলেন আগে, এবার আপনি ও গেলেন ।
যে লিখে রাখছে এইসব যাত্রাগাঁথা ,যাবে সেও -দূর কিংবা নিকট আগামীতে ।
সমুহ গন্তব্যে হয়তো দেখা হয়ে যাবে আবার ।
ততোদিন শোকে ও স্মৃতিতে বেঁচে থাকুন জুবায়ের ভাই । 
 

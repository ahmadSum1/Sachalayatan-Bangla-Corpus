দুপুরে হঠাৎ কারফিউ



.

স্বভাবে বর্ধিত ঘাস,কোটি কোটি,অপেক্ষায় গাধার দাঁতের।
সজল স্নিগ্ধতা নিয়ে অবিকল কোটির মতোই দেহ তারও দোলে-
দাঁতের করাত কাটে তবু দোলে,তবু সেই
সজলতা,সেই
তার সজলতা ঝরে।
পাথরের চোখ মেলে এখন সে যেন সেই ভয়াবহ গাধাকেই দেখে ।

বারান্দা পড়ে আছে লাশ । নীল এক নির্বোধ মাছি ।
তারও চেয়ে নির্বোধ কুকুর ডাকে রাস্তায়,রোদ্দুরের গুলিবিদ্ধ
রাজপথ খাকি হয়ে যায় ।
'না'
'ফিরে আয়'

প্রবল ঝড়ের মতো অবেলায় অন্ধকারে বিদ্যুতের চমকে চিৎকারে
প্রান্তরে প্রান্তরে ছোটে উন্মত্ত ঘোড়া,
আরোহী নিহত ।
আয়, ফিরে আয়, ফিরে আয় ।
কাছে থেকে দূরে অবসিত ধ্বনিমালা,শূন্যগর্ভ,একতাল ধ্বনি-
আয়,আয় ।।
-----------------------------------------------------
-----------------------------------------------------

ক্ষমা করবেন মাননীয়গন,
৩৬৫ দিন আগের কোন ঢেউ গননা নয়, নয় কোন স্মৃতিতর্পণ-  এ কেবল  সৈয়দ শামসুল হক নামের এক নিরীহ কবির ততোধিক নিরীহ কবিতার ক'টি লাইন মাত্র 
আমরা শান্তিকামী নাগরিক , আপনাদের নির্দেশমতোই ম্যানিনজাইটিসে ভুগছি । আশ্বস্ত থাকুন, আরোগ্য আমাদের নিজেদেরই  কাম্য নয় ।
 

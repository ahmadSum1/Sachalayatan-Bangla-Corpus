মৃত্যু তোমাকে নেবে,মানচিত্র নেবেনা



.
এবার দেশে গিয়ে যে কটা কাজ করেছি তার মধ্যে একটা ছিলো ব্যক্তিগত ও পারিবারিক এলবামের ছবিগুলো ডিজিটালাইজড করা ।মান্যবর নজমুল আলবাব সস্নেহে তার প্রতিষ্ঠানের একটি স্ক্যানার আমাকে ধার দিয়েছিলেন কয়দিনের জন্য ।
কিন্তু দাওয়াত খাওয়াজনিত ভয়ংকর ব্যস্ততার কারনে ডিজিটালাইজেশনের কাজ পুরোটা সমাধা করা যায়নি ।
যাহোক,পারিবারিক এলবাম ঘাঁটতে গিয়ে এইছবিটা পেয়ে গেলাম । পেছনে তারিখ দেখছি জানুয়ারী ১১,১৯৮৯ । আমার হাতে তোলা ছবি। স্থান সিলেট ওসমানী হাসপাতালের এক সাধারন পেয়িং বেড ।
জীর্ন শরীরের সাদাগেঞ্জী গায়ে একজন প্রৌঢ় । তাকে জড়িয়ে ধরে যিনি বসেছেন তাকে সচেতন ব্লগার ও পাঠক চিনে ফেলতে পারেন । সেক্টর কমান্ডার মেজর জলিল ।
মেজর জলিল যাকে জড়িয়ে ধরেছেন তাকে আমরা চিনিনা,প্রায় কেউই চিনিনা । না চেনাটা কতোটুকু আমাদের নিজস্ব দায়  কিংবা কিভাবে আমাদেরকে চিনতে দেয়া হয়না সে প্রশন,হিসেব নিকেশ থাক আপাততঃ ।
ইনি মেজর আব্দুল মোতালেব । । পাকিস্তান আর্মির এই সাবেক মেজরই 'আগরতলা ষড়যন্ত্র মামলা'র আসামী ২৫ নং আসামী ।
২৫ মার্চ রাতে শহর সিলেটে প্রথম প্রতিরোধযুদ্ধ শুরু হয় তাঁর গুলীবর্ষনের মাধ্যমে । বটেশ্বর ক্যান্টনমেন্ট থেকে ট্রাক ও জীপ ভর্তি পাক আর্মি শহরে প্রবেশ করছিল সে রাতে । এম সি কলেজের টিলার উপর থেকে মেজর  গুলীবর্ষন করেন আর্মি জীপে এবং দুজন  অফিসার নিহত হয় । এর আগেই অবশ্য তিনি চাকরীচ্যুত, মামলার আসামী হিসেবে ।
মেজর মোতালেব পরে চেলা সাব-সেক্টরের দায়িত্বে ছিলেন । সুনামগঞ্জ শহরকে শত্রুমুক্ত করেছিল যে দল, মেজর তার নেতৃত্বে ছিলেন ।  লুংগীপড়া হাতে ষ্টেনগান-মুক্ত সুনামগঞ্জে তাঁর এই ছবি দেখেছিলাম ।
স্বাধীনতার পর মেজর মোতালেব জাসদ রাজনীতিতে জড়িয়ে পড়েন । জিয়ার সামরিক শাসনামলে মেজর জলিলদের সাথে তিনি ও কারাবন্দী হন । পরবর্তীতে মেজর জলিলের রাজনৈতিক বিশ্বাসে বৈপরীত্য এলে ও মেজর মোতালেব স্থির ছিলেন তার বিশ্বাস ও প্রতিজ্ঞায় ।
এইছবিতে আরো ক'জন পরিচিত মানুষ আছেন । বাম থেকে  আমার বড়মামা আল-আজাদ । বড়মামা সে সময় অসুস্থ মেজরের কাছ থেকে মুক্তিযুদ্ধকালীন সময়ের স্মৃতি লিপিবদ্ধ করছেন (পরে এটা নিয়ে বই প্রকাশ ও হয়েছে) । তারপর মেজরের মেয়ে রেহানা খালা, আমার মেজোমামা সুজাত মনসুর , টাই পড়া ভদ্রলোক প্রগতিশীল সাংবাদিক মহিউদ্দীন শিরু । বাকী দুজনকে চিনতে পারছিনা ।
ধারনা করছি, রাজনৈতিক বিশ্বাসে আমুল পরিবর্তন এসে গেলে ও মেজর জলিল ছুটে এসেছিলেন তার মৃত্যুপথযাত্রী সাবেক সহযোদ্ধা ও কমরেডকে দেখতে ।
হাসপাতালের এই পেয়িং বেড থেকে মেজর মোতালেব আর ফিরে আসেননি । তার কিছুদিন পর মেজর জলিল ও  গেলেন ।
(এই পোষ্ট উৎসর্গ হলো,প্রিয় ব্লগার নুরুজ্জামান মানিকের সম্মানে-মুক্তিযুদ্ধ নিয়ে যার গুরুত্বপুর্ন কাজগুলো আমাকে মুগ্ধ করে)
 

 । ।   আজো সেই রক্তমাখা মুন্ডুটাই   । ।



।
 
 ক'জন বোকাসোকা, বিভ্রান্ত মানুষ - এই দিনে স্বেচ্ছায় বধ্যভূমিতে গিয়ে আত্নহত্যা করেছিলেন ।
 আমাদেরকে এই গল্প শোনান আরো কজন সফেদ শুভ্র মানুষ, যারা ধর্মের অপার মহিমা ছড়ান আমাদের মাঝে । 
 এই সব গল্প আমরা বিশ্বাস করি, কেননা আমরা বিশ্বাসী । আমরা আরো বিশ্বাসী হয়ে উঠতে চাই । 
 কিন্তু কেনো যে বিশ্বাসের তোকমা গেলেনা এই পোড়াদেশ!
 নদী মুখ ফেরায়, শস্য উদগম হয়না অভিমানে, সেই ভয়াল রাতের স্বাক্ষী পুরনো চাঁদ, এখনো উঠে রোজ ।
 জ্যোৎস্না নয়, অভিশাপ ঝরাতে ।
 সেই সফেদ শুভ্র ঘাতক আর নিবীর্য আমাদের উপর !!!
  ********************************************** 
 করোটির ভেতরে প্রখর একটি নখ
 ---স্বপ্নের!
 দ্রুত উলটে খুঁড়ছে ভেতরে সব ধূসর পদার্থ ।
 ----আছে কিনা!
 আমি এক অতিকায় লাশ কাঁধে নিয়ে
 প্রান্তরের ভেতর দিয়ে হেঁটে যাচ্ছি ।
 চারদিকে বৃক্ষগুলো চিৎকার করছে ।
 --সবুজ! সবুজ!
 দূরে একটি যুবতী কারো জন্য দরোজায় ।
 --আসবেই!
 লাঠি ভর দিয়ে যে পঙ্গুটি চলে গেলো
 আমি তাকে দৌড়ুতে দেখেছিলাম ।
 বৃক্ষের ও তবে অসুখ হয়? পাতা ঝরছে ।
 -- নিস্পত্র হবে !
 মরা ব্রম্মপুত্র নদ, বুকে চর চমকাচ্ছে ।
 --ছুরির সিলভার !
 আমার এখনো বসবাস এই রাষ্ট্রেই, এখনো
 ঘন্টাধ্বনির অপেক্ষাই আমি করছি ।
 ক্রমেই স্তব্দ থেকে স্তব্দতর হচ্ছে অপরাহ্ন ।
 --দীর্ঘ ! কী দীর্ঘ !
 ক্রমেই খসে পড়ছে আমার জামা পাজামা ।
 --ঢাকো ! ঢাকো !
 পাখিটা উড়ে যেতেই চাঁদ উঠে পড়লো--
 -- আজো সেই রক্তমাখা মুন্ডুটাই উঠলো । । 
  সৈয়দ হকের কবিতা  
 

সাদা বান্ধবীর কোমরে জড়ানো স্খলিত হাত



এস এম মাহবুব মুর্শেদ এর পোষ্ট পড়ে একটা ঘটনা মনে পড়লো তড়িৎ 
হাঁটছি ডান্ডি ইঊনিভার্সিটি এলাকায় । আমরা তিনজন । আমি,পলাশ ও ফিনল্যান্ডের উস্তিন্স। এই এলাকায় দেশী ভাইদের আনাগোনা(বাংলাদেশী,ভারতীয়,পাকি) কম । খুবই কম ।
বেশ দূরে দেখা যাচ্ছে একটা কাপল । যথারীতি ছেলেটা মেয়েটার কোমর জড়িয়ে, মেয়েটা ও ছেলেটার  এবং যথারীতি স্বল্পবিরতিতে দুইজোড়া ঠোঁট পরস্পর ।
এসব চোখসওয়া হয়ে গেছে সে ও পুরনো খবর । কিন্তু কি এক অদ্ভূত কারনে যেনো আমি ওদেরদিক থেকে চোখ ফেরাতে পারছিনা । ওরা ও এগিয়ে আসছে পাহাড়ের ঢাল বেয়ে । আমরা নামছি ।
কাছে আসা মাত্রই ধাক্কা খেলাম । মেয়েটা সাদা চামড়ার কিন্তু ছেলেটা আমাদের । পাকিস্তানী নয় অবশ্যই । ভারতীয়দের চেহারায় যে চতুরভাব থাকে এর তাও নেই । একেবারে খাঁটি বাংলাদেশী ছেলে । ভীষন মায়াময় মুখ । বয়স বড়জোড় ২০/২১ হবে ।
ওরা তেমনি জড়াজড়ি করে আছে এখনো । এখনো আমাদের দেখেনি । নিজদের ঠোঁটজোড়া নিয়েই ব্যাস্ত । পাহাড়ী ঢালটা খুব সরু হয়ে এলো ।  এবার পাশ কাটিয়ে যাবার সময় ছেলেটা চোখ তুলে তাকাল । তাকাল এবং সরাসরি আমার চোখে চোখ ।
ছেলেটার চোখের পাতা চমকে উঠল । বান্ধবীর কোমর থেকে ওর হাত খসে পড়ল । মাথা নীচু করল ।দ্রুত পাশ কাটিয়ে চলে গেলো ।
কয়েকমুহুর্তপর ঘাড় ফিরিয়ে পেছনে তাকালাম । ছেলেটার হাত তখনো স্খলিত । বান্ধবীর কোমর জড়ানো নেই । পা কি একটু বিব্রত? সাদা মেয়েটা ঘাড় ঘুরিয়ে তাকাল একবার । মায়াময় ছেলেটা আর ফিরে তাকালোনা ।
 

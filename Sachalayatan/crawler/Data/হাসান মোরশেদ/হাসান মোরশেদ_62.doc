মনোটোনাস মনোলোগস(০/৩)



সময় কাউকে কাছে এনেছিলো, সময়ে কেউ দূরে সরে গিয়েছিলো- তেমন কারো সাথে, কারোকারো সাথে বহুদিন/বহুবছর পর দেখা হয়ে যায়।
না-দেখা নয় আসলে, দৃষ্টির সীমানায় আসা কিংবা থাকাটা আর জরুরী ও নয়। 
হয়তো আকাঙ্ক্ষা ছিলো, মনে পড়া ছিলো একেবারেই অকারন- বড়াপানি লেকের জলে পা ডুবিয়ে নির্জলা বেকার্ডির চুমুক সঙ্গী কিংবা গতশতাব্দীর শেষবর্ষগুলোতে নরোম অক্ষরের চিঠি বুনতো যারা তাদের কেউ কেউ;
যেমন শীতের  নির্দিষ্ট রাতে হনন কিংবা মুক্তিপিয়াসী পাখীদল খুঁজে নেয় ঝাটিঙ্গা পাহাড়, তেমনি এই শতাব্দীর প্রথমার্ধের ঠিকানা তৈরী করে ফেসবুক। দেখা হয়না আর-না হোক; অক্ষর বুনা হয়না আর- না হোক; এক কাপ চায়ের অংশীদারিত্ব নাই বা থাকুক আর তবু নেটওয়ার্কিং তো হলো শেষপর্যন্ত- সোশ্যাল নেটওয়ার্কিং!
কিন্তু ঐ যে  বহুদিন ধরে অকারন মনে পড়াটুকু ছিলো,পুরোনো চিঠির মতো ঘ্রানময় আকাঙ্ক্ষা ছিলো,না দেখার স্মৃতিময়তা ছিলো- সে সব বুদ্বুদ আর অবশেষ থাকেনা। সুখী সুখী সাজানো মুখ, ঘন্টায় ঘন্টায় বদলে যাওয়া স্ট্যাটাসে জানিয়ে দেয়া ভালো থাকা,মন্দ থাকা। ঐ যে ওটা, হৃদয় ছাড়া যা আর কিছু নয়- তার অলিন্দে কিছুই ধরে রাখার কোন দায়বোধ নেই আর।
বীজ বুনন থেকে শস্য উদগম-এই সময়টুকু ও ফুরিয়ে যাচ্ছে মানুষের জন্য মানুষের। 


হুমায়ূন আহমেদ, আপনি মিথ্যে লিখছেন





প্রথম আলো কথিত আজকের সুসমাচার, হুমায়ূন আহমেদ নতুন উপন্যাস লিখছেন। 
যা তা এলেবেলে নয় একেবারে ঐতিহাসিক রাজনৈতিক উপন্যাস। এর আগে ও হুমায়ূন লিখেছেন এমন, লিখেছেন মুক্তিযুদ্ধ নিয়ে উপন্যাস 'জোছনা ও জননীর গল্প'।  যদি ও মুক্তিযুদ্ধে সংঘটিত গনহত্যার অন্যতম অংশীদারদের 'কোমল' রূপে দেখানোর সচেষ্ট প্রয়াস আছে সেই উপন্যাসে তবু এটাকেই বাংলাদেশের মুক্তিযুদ্ধ নিয়ে এ যাবত কালের শ্রেষ্ঠ কাজ বলে চালিয়ে দেবার চালিয়াতি জারি আছে।
যা হোক সুসমাচার প্রচারক প্রথম আলোর বদান্যতায় 'আসিতেছে' উপন্যাস 'দেয়াল' এর দুটো অধ্যায় পড়ার ও সৌভাগ হলো। যারা ভাগ্য বঞ্চিত আছেন এখনো, ক্লিক করে পড়ে নিন সত্বর।
দেয়ালের দুই পাতা 
হুমায়ূন লিখেন মার্চমাসের এক  প্রচন্ড গরম দিনের কথা ( ধারনা করা যায় ১৯৭৫ সালের সেই দিন)। মেজর ফারুক তার দলবল নিয়ে সামরিক প্রশিক্ষনে। প্রশিক্ষনের ফাঁকে প্রবল তৃষ্ণার্ত ফারুক তার সহকর্মীদের কাছে যুদ্ধদিনের গল্প বলে, মুক্তিযুদ্ধের। যুদ্ধের মাঠে টানা দুইদিন তাকে পানি না খেয়ে কাটাতে হয়েছে, প্রবল বিক্রমে যুদ্ধ করে শত্রুপক্ষের ক্যাপ্টেন (যার আবার আগুনের মতো গায়ের বর্ণ )কে আটক করেছে, পরে নিজ হাতে হত্যা করে প্রতিশোধ নিয়েছে মা বোনের ধর্ষনের। 
হুমায়ূন তার জাদুকরী ভাষায় গল্প লিখেন বিশ্বাসযোগ্য এবং আবেগীরসে। সেই রসে ভাসতে ভাসতে প্রথমালোর পাঠককুল উতলে উঠেন- আহা আহা অতোদিন পর এই প্রথম  পনেরো আগস্ট নিয়ে 'সত্য ও নিরপেক্ষ' লেখা আসতে যাচ্ছে। এর আগে সব ঝুট!
যে ইতিহাসকে উপজীব্য করে হুমায়ূন উপন্যাসটি লিখছেন, সেই ইতিহাস স্বাক্ষ্য দিচ্ছে যা লিখেছেন হুমায়ুন তার মধ্যে প্রবল মিথ্যাচার আছে। তিনি সত্যের মতো করে মেজর ফারুকের মুক্তিযুদ্ধের যে বর্ননা দিয়েছেন সেটি ঝুট। ফারুক ডেপুটেশনে ছিলো আবুধাবীতে। সেখানে থেকে পালিয়ে (!) এসে যেদিন যুদ্ধে যাবার জন্য নাম লেখায় সেদিনটি ১২ ডিসেম্বর ১৯৭১। ঢাকা ছাড়া প্রায় সারাদেশ মুক্ত হয়ে গেছে। পাকিস্তান সেনাবাহিনী ও গেছে তাদের পরাজয় নিশ্চিত। ফারুক মুলতঃ যুদ্ধ করার কোন সুযোগই পায়নি।
শেখ মুজিবের আরেক খুনী কর্ণেল রশিদ যুদ্ধে যোগ দিয়েছিলো নভেম্বরে।  আর ডালিম, ওসমানী সাহেবের কেরানীগিরি করে তারই বদান্যতায় পদকপ্রাপ্ত। বঙ্গবন্ধুর খুনীদের প্রতি ‘কোমল’ মনোভাব দেখানোর বিভিন্নমুখী প্রকল্প আছে।  এর মধ্যে একটি হচ্ছে এই ‘সূর্যসন্তানেরা’ মুক্তিযোদ্ধা। আরেকটু এগিয়ে গিয়ে বলে ফেলা মুক্তিযোদ্ধারাই মুজিবকে হত্যা করেছে!
মিথ্যে দিয়ে শুরু হলো হুমায়ুন আহমেদের পনেরো আগস্ট প্রকল্প, দেখা যাক কতোদূর গড়ায়।
আমরা সাধারন পাঠকেরা  বরং এই অবসরে তার সুস্থতা কামনা করি।
প্রিয় হুমায়ূন -মুক্ত হোন, সবরকমের অসুস্থতা থেকে। 



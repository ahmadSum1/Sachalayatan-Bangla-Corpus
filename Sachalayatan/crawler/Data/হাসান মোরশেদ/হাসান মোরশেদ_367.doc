একজন আর্মেনিয়ান এর মৃত্যু ও আমার শীতল অনুভূতি




১...
২০০৭ এর জানুয়ারীর ১৯ তারিখ ।
ইস্তাম্ব্বুল থেকে প্রকাশিত জাতিগত সংখ্যালঘু আর্মেনিয়ান দের সংবাদপত্র 'Agos' এর সম্পাদক 'HRANT DINK' নেমে এলেন তার পত্রিকা অফিসের নীচে ।
এবং তিনি নিহত হলেন ।
তাঁকে হত্যা করলো ১৭ বছরের এক তরুন এবং নির্বিঘ্নে চলে যাওয়ার সময় সে চিৎকার করে বললো- 'আমি এক ঘৃন্য আর্মেনিয়ান কে হত্যা করলাম'
১৯১৫ সালে অটোমান শাসকেরা(বিশ্বমুসলিমের শেষ গর্ব,শেষ খেলাফত)গনহত্যা চালায় সংখ্যালঘু আর্মেনিয়ানদের উপর । ৩বছর ধরে চালানো এ গনহত্যায় নিহত হয় অন্ততঃ এক মিলিয়ন আর্মেনিয়ান ।
তারপরের কয়েকদশকে এ গনহত্যা প্রায় বিস্মৃত হয়ে এসেছিলো । কিন্তু বিগত কয়েকবছর ধরে তুরস্কে ডানপন্থী  উগ্রজাতীয়তাবাদী ও ইসলামিষ্টদলগুলোর পুরুত্থানের পাশাপাশি বিস্মৃতপ্রায় গনহত্যার প্রসংগ ও সামনে  আসতে থাকে । আর্মেনিয়ান জনগন ও তুরস্কের উদারপন্থীরা এ বিষয়কে আলোচনায় ফিরিয়ে আনেন । এই আলোচনা উগ্র জাতীয়তাবাদীদের আরো খেপিয়ে তুলে । এই গনহত্যার ইতিহাসকে অস্বীকার করে এটাকে তারা 'তুরস্ক রাষ্ট্র' ও 'টার্কি জাতীয়তাবাদ' বিরোধী ষড়যন্ত্র বলে প্রচার করে ।
২...
আজ থেকে কয়েক দশক কিংবা কয়েক শতক পরে কি আজকের বিস্মৃত ইতিহাস পুনরুত্থিত হবে?
গত ৩৬ বছরে ধর্মীয় সংখ্যাগুরু ও সংখ্যালঘুর অনুপাত ক্রমশঃ কমে এলো কেনো 'পিপলস রিপাবলিক অফ বাংলাদেশ' এ?
আমাদের শৈশবে দেখা মফস্বল ও গ্রামের জেলেপাড়া,কুমোর পাড়া, পালপাড়া গুলো বাতাসে মিলিয়ে গেলো? মানুষগুলো কোথায় গেলো?
বাবরী ভাংগার পরের কয়েক সপ্তাহ কিংবা অক্টোবর ২০০১ এর পরের দিনগুলো ভোলা বরিশাল নোয়াখালীর চরগুলো?
সমতলের আদিবাসী সাঁওতাল,হাজংয়েরা?
জাফলং তামাবিলের খাসিয়াদের জায়গা দখল করে বালু পাথরের মহাল?
অথবা নানিয়ারচরের গনহত্যা? শান্তিবাহিনী দমনের নামে পাহাড়ী নারী ধর্ষন?
এইসব ঘটনাগুলো কি কোনো একদিন ইতিহাসের মুখোমুখি দাঁড়াবে?
সেদিন কি আমার জাতীয়তাবোধ আক্রান্ত হবে?
আমি হয়তো থাকবোনা সেই দশকে,সেই শতকে । আমার রেখে যাওয়া প্রজন্ম সেদিন কোন ভুমিকা নেবে? পুর্বপুরুষের অপরাধ ও প্রতিরোধহীন্তার লজ্জায় অধোবদন হবে নাকি ১৭ বছরের তরুন টার্কিশের মতোই সে হবে অন্ধ,বিবেকহীন ,উন্মাদ?
 

বাঙালিত্বঃ-শুলুকের সাকিনে



ভাবনাগুলো মৌলিক কিছু নয়, নতুন করে ভাবার কিছু ও নয় । তবু দিনক্ষন মিলে গেলে মাঝে মাঝে ঝোঁক উঠে, সম-ভাবনার ক্ষেত্র পাওয়া গেলে উসকানী জাগে ।
পড়ছিলাম জুবায়ের ভাইয়ের বাংলা নববর্ষ ও বাঙালিত্ব, লেখা এবং মন্তব্য সকলই । 
তো বাঙালি বদলালো । বাদশাহ আকবরের সালতানাতে হয়তো রঙ্গপুরের আবাদী জমিতে ধানচাষ করছিল কোন বাঙাল । তার পোষাক কি ছিল? ভাষা কেমন ছিল? ভাবনা কেমন ছিল?- আরো পরে হয়তো সে গামছা পড়লো,ধুতি পড়লো,ধর্ম বদলানোর পর লুংগী ও পড়লো,কলকাতা শহরে গিয়ে পাজামা পড়া ও শিখলো । 
সুনামগঞ্জের এক গ্রামে লাউয়ের খোল দিয়ে বাজনা তৈরী করে গান গাইছিল সৈয়দ শাহনুর নদীর কুলে বইয়া । সেই নাম না জানা বাজনা পড়ে একতারা হয়ে গেলো,ফকির লালনের হাতে প্রান পেলো,বিজয় সরকার হারমোনিয়াম ধরলেন,শফিকুন্নুর বেহালা বাজালেন ,আজম খানের পেছনে দাঁড়িয়ে কেউ গীটারে ও টিউনিং শুরু করলো ।
পান্তাভাতে মরিচ ডলে খেতে খেতে বাঙালি বিরিয়ানী,মোরগ মাসাল্লাম ও খেলো, আলো আঁধারীতে বসে চাউমিন ও বেশ । হাতে খেতে খেতে অনেকেই কাঁটা চামচে ও বেশ অভ্যস্ত । মন্দ কি?
তো বাঙালি বদলালো । বদলানো দোষের কিছু নয় । দেবে আর নেবে মেলাবে মেলাবে । গুরুজী যেমন বলেন । জুবায়ের ভাই ও তেমন বলেন । প্রতুল ও গেয়ে উঠেন- ' মিশে তের নদী সাত সাগরের জল,গংগায় পদ্মায়'
মিশুক । আপত্তি নেই । কিন্তু অলস প্রহরের ভাবনায়  মাঝে মাঝে হ্যামারিং হয় । আমাজানের সকল জল যদি এসে পদ্মার দখল নেয় তবে তাকে আর পদ্মা বলে মিছে ডাকাডাকি করি কেনো?
বদলই যদি নিয়তি হয় তাহলে এতো শেকড় ধরে টানাটানি কেনো? কেনো বাঙালিপণা নিয়ে এতো মাথাব্যথা,কেনো কেউ কেউ এই পরিচয় মুছে দিতে এতো মরীয়া, কেনো এই পরিচয় টিকিয়ে রাখতে এতো সংগ্রাম,এতো ক্ষরন?
অথবা আদতে এই বাঙালিত্ব/বাঙালিপণা বিষয়টা কি? শুধু কি ভাষা,শুধু কি পোষাক,শুধু কি জীবনাচারন,শুধু কি খাদ্যাভাস?
আজকের আমি যে পোশাক পড়ি ঘরে ও বাইরে , ইংল্যান্ডের পিটার ওয়াল্টার এর সাথে তেমন কোন পার্থক্য তো নেই? আমি যে খাবার খাই,তার অনেককিছুই মিলে যায় আমেরিকার একজনের সাথে,আমার গায়ের রঙ ও চেহারা ও মিলে হিস্পানিজদের সাথে, ব্রায়ান এডামসের যে গান শুনি সেই গান শুনে জার্মানের আরেক তরুন । 
এইসব তাহলে কোন স্থির নির্নায়ক নয় যেহেতু  বদলাতে বদলাতে এক সময় এইসব খুব কাছাকাছি এসে যাচ্ছে প্রায় সকলের ।
তাহলে ঠিক এসব নয়, অন্য কিছু ।
কি সেই কিছু?
ঠিক কোন কোন প্রকরণে আমি বাঙালি পরিচয়ে টিকে আছে হাজার বছর থেকে? কোন কোন বৈশিষ্ট্যে আমি আলাদা হয়ে আছি একজন ইংলিশ, স্কটিশ, পাঞ্জাবী কিংবা জুলুর কাছ থেকে?


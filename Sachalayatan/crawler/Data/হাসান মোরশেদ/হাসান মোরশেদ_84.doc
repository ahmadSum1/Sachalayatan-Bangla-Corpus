বুদ্বুদ বিক্ষোভ, বিস্মৃত মুখ



.
তারপর পেরিয়ে গেছে বছর অধিক কাল। কতো কিছু হয়ে গেলো এই কালের বৃত্তে। যুদ্ধাপরাধীদের বিচার হবে, হতেই হবে- প্রতিশ্রুতি দিয়ে রাষ্ট্রীয় ক্ষমতায় এলো মুক্তিযুদ্ধে রাজনৈতিক নেতৃত্ব দেয়া দলটি( যদি ও রামের নামে নগর হলেও রামনগরে রাম থাকেনা সবসময়)। আমরা শুনছি, বিচারের প্রক্রিয়া চলছে, চলুক। শান্তিকামী নাগরিক আমরা ও চাই, খুনীদের বিচার হোক আইনসম্মত ভাবেই- যদি ও গনহত্যার কোন আইন ছিলোনা, আইন ছিলোনা জাতিশোধনের, আইন ছিলোনা ধর্ষন ও শিশু হত্যার।
তবু আমরা অপেক্ষায় আছি, শুভবোধ সম্পন্ন সকল মানুষেরা অপেক্ষায় আছেন- চোখের বদলে চোখ উপড়ে নিয়ে সর্বগ্রাসী অন্ধত্ব নয় বরং সময় নিয়ে আইনসম্মত ভাবেই প্রকাশ্য বিচার হোক যেনো আমদের আগামীর ইতিহাস হয় আলোক যাত্রার।
আমি  এখন '৭১ এর গনহত্যার কথা বলছিনা, একটা জাতিকে উপুর্যপুরি ধর্ষনের বিচারের কথা ও বলছিনা- আমি তিন যুগ দুবছর আগের ইতিহাস ও খুঁড়ছিনা- আমি কেবল একটি বিস্মৃত মুখের কথা মনে করছি, একটি অপমানকে স্মরন করছি, মাত্র এক বছর আগে ঘটে যাওয়া ঘটনাকে স্বাক্ষী মানছি।
জুলাই '০৮ এ জামাতের চামুন্ডাদের হাতে নিগৃহীত হয়েছিলেন মুক্তিযোদ্ধা আলী আমান। ক্ষোভে উত্তাল হয়েছিলেন বংগবাসী, যেমন হয়ে থাকে যে কোন ঘটনা-দূর্ঘটনায়। ক্ষুব্দ প্রতিক্রিয়া জানিয়েছিলেন সেক্টর কমান্ডার্স, নির্মুল কমিটি, আওয়ামী নেতৃত্ব, সাংস্কৃতিক ব্যক্তিত্ব- অমুক তমুক। আহা- মুক্তিযুদ্ধের পক্ষের শক্তি ক্ষমতায় না থাকায় এতো বাড়াবাড়ি! কারা যেনো শহীদ মিনারে বেচারা আলী আমান রঙমিস্ত্রির গলায় মালা ও ঝুলিয়েছিলেন।
তারপর? পক্ষশক্তি তো এলো ক্ষমতায়!
যে রাষ্ট্র এক বছর আগের অপরাধের বিচার করতে পারেনা সেই রাষ্ট্র ৩৮ বছর আগের বিচার করার প্রতিশ্রুতি দেয় কোন সাহসে? একজন মানুষকে শারীরিক নিগৃহ ও মানসিক অপমানের শাস্তি দিতে পারেনা যে বিচার ব্যবস্থা, সে কি করে গনহত্যার বিচার আয়োজন করবে? যে নাগরিক দল সাম্প্রতিক ক্ষোভকে পরিনতির দিকে নিয়ে যেতে জানেনা তারা কি করে পূর্ব পুরুষের হত্যার বিচারে রাষ্ট্রকে বাধ্য করতে পারবে?
একটা সামান্য জামাতী ইতর যে আলী আমানকে লাথি দিয়েছিল, তাকেই খুঁজে বের করে শাস্তি দেয়া গেলোনা আর বড় বড় খুনীদের বিচারের স্বপ্নে বিভোর হয়েছি আমরা।  

কেউ কি বলতে পারি, আলী আমান এখন কোথায় আছেন-কেমন আছেন?
আমাদের নিহত স্বজনদের হাড় ও জেনে গেছে, বিচারের নামে ফাঁপা বুলি আওড়ানোই বিনোদন আমাদের; ক্ষোভ, ক্ষোভ-বিক্ষোভ বুদ্বুদ খেলা শুধু, এর বেশী কিছু নয়। 
 

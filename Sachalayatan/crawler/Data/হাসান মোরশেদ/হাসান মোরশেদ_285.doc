অধোগামী দিনের পঞ্জিকা



. 
।।১।।
দেশে যাচ্ছি জানুয়ারীর ৩য় সপ্তাহে ।
দেশে যাচ্ছি নাকি দেশে আসছি? যাওয়া কিংবা আসার মাঝে প্রকৃত ব্যবধান  আসলে কতোটুকু?
 একদা শহর সিলেট দাপিয়ে বেড়ানো,এখন নগর ঢাকায় নির্বাসিত একজন কবির সাথে কথা হলো সম্প্রতি । জানালেন -যে শহরের সুর্যোদয়ের ডাকনাম ছিলো ভালোবাসা ,তার পোষ্টমর্টেম হয়ে গেছে ।  সেই শহরে আর কোন বন্ধু নেই ইদানিং,কিছু মধ্যবিত্ত ঘরগেরস্থ ছাড়া ।
সেখানেই যাচ্ছি তবু ।
যাচ্ছি,ফিরে আসার জন্য?
।।২।।
একুশে বইমেলায় উপন্যাস প্রকাশের সম্ভাবনা আছে ।
প্রথম বই প্রকাশের অনুভূতি নাকি প্রথম সন্তান হবার মতোই দ্যোতনাময় ।
কই,কিছু টের পাচ্ছি নাতো!
বরং সুনীলের একটা কবিতার লাইন মনে পড়ছে বারবার
'রোদ্দুর মহৎ করে মন,আমার চাই ক্লান্ত অন্ধকার'
আরিফ (আরিফ জেবতিক) উপন্যাস লিখছে 'তাকে ডেকেছিলো ধুলিমাখা চাঁদ'  । পড়ছি ।  
পড়তে গিয়ে জয় গোস্বামী ভর করে
আকাশে তখন ঘোড়া ভেসে যায়,ভাসতে ভাসতে থমকে দাঁড়ায় চন্দ্রে
অমনি ক্ষেপেছে,ক্ষেপে গেছে ঘোড়া,এক পা ঠুকছে চাঁদের মাথায়
তিনপা উড়ছে শূন্যে...
।।৩।।
সচলায়তনে লিখিনি সপ্তাহখানেক ।
প্রি ক্রিসমাস ও পোষ্টক্রিসমাস ছুটি ও পার্টি মিলিয়ে অবস্থা ছিলো নিমনাখারা ।
ক্রিসমাসের আগের রাতে এক পার্টিতে ভালো লাগলো পান করতে  'বেইলিস আলেক্সান্ডার'  । ডাবল মেসার বেইলিস ক্রীম, সিংগল মেসার ব্রান্ডি আর বেশী করে বরফ কুচি । হিম হিম ঠান্ডায় দুর্দান্ত ।
সচলের নতুন বন্ধুরা লিখছেন চমৎকার ।
মুখর থাকুক সচলায়তন । 
।।৪।।
বেনজির খুন হলেন । আলকায়েদা সহজেই দায় নিলো ।
কোরবানী উৎসবে র‌্যাঙ্গস ভবনে লটকে থাকা  লাশগুলো নতুন ডাইমেশন আনলো । রাষ্ট্রের নাগরগন হজ্জ্বব্রত পালন করে আসলেন । লাশের গন্ধ সহজেই ভুলে যাওয়া গেলো ।
বিষ্ণুমুর্তির দ্বাদশী দশা হলো । এতো চিৎকার,এতো প্রতিবাদ,এতো আশংকা সকলই গরল ভেল ।  ঘটনা আদতে সহজ সরল । বিমানবন্দরের ছিচকে  চোর দল মোবাইলের চালান ভেবে তুলে নিয়ে গিয়েছিলো!
বাহ,আদমের পুত্রকন্যাগন এদানিং বড় সহজিয়া হয়ে উঠছে ।  বড় বিশ্বাসপ্রবন । নিশ্চয়ই বিশ্বাসীগনের জন্য রয়েছে দুজাহানের কল্যান ও অফুরন্ত পুরস্কার । 
ছবি কৃতজ্ঞতা 
 

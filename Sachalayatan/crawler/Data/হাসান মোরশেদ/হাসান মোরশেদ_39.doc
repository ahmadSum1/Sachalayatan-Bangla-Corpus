তবু কোথাও নিঃশ্বাস আছে, আছে পরিত্রান  [ পর্ব তিন ]



মৃন্ময়কে গল্প বলি।
ঐ যে নীল পাহাড় ঘিরে আছে আমাদের শহর, কাছে যেতে যেতে সেটা ক্রমশঃ সবুজ হতে থাকে। সেই পাহাড়ের ঢালে বসতি মৃন্ময়ের বয়সী এক শিশু মনা। মনার মা-বাবা-দাদা-দাদী সবাই মিলে চাষবাস করে, মনা ও কাজ করে-গুরুত্বপূর্ণ কাজ।
পাহাড়ের ঐ ঢাল ভাগ হয়ে গেছে দুই দেশে। আলাদা কোন সীমান্ত নেই। দুইপাশের মানুষ নিজেদের সমঝোতায় একটা বাঁশের বেড়া দিয়েছেন। মনা থাকে বেড়ার ঐপাড়ে, এই পাড়ে  তার বন্ধুরা। এইপাড়ের গরু-ছাগল প্রায়শঃ চলে যায় ঐ পাড়ে। মনার কাজ লাঠি নিয়ে পাহারা দেয়া, এপাড়ের গরু ছাগল তাদের কষ্টের ফসল নষ্ট করতে না পারে সতর্ক চোখ রাখা । মনাকে ফাঁকি দিয়ে বেড়ার ফাঁক দিয়ে দুএকটা চলে গেলে তখনই বিপত্তি। বাবা-দাদারা ধরে নিয়ে আটকে রাখে। তখন মনার এপাড়ের বন্ধুদের বাবা-চাচারা ও বেড়া ডিঙ্গিয়ে ঐপাড়ে গিয়ে অনুরোধ করে, টাকা পয়সার বিনিময়ে ছুটিয়ে নিয়ে আসে তাদের গরু-ছাগল।
মনা'রা স্নান করে, মনা'রা পান করে এক আশ্চর্য্য রূপবতী ঝর্ণার জল।
দৃশ্যতঃ নয় তবু সীমান্ত নামের শক্ত দেয়াল সেই রূপবতীকে অধরা করে রাখে আমাদের জন্য। ঐপাড়ের মনা আর এপারের মনার বন্ধুরা এখনো নিজেদের মধ্যে সীমান্তের দেয়াল গড়ে তুলেনি। তাই আমরা ও এক অত্যাশ্চর্য্য সুযোগ পেয়ে যাই এই শিশুদের কল্যানে- সেই রূপবতীকে স্পর্শের। 
















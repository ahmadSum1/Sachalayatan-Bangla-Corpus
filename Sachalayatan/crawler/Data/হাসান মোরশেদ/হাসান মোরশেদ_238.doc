রাষ্ট্র মহাশয় যখন ইশ্বর হয়ে উঠেন...



.
বরং ইশ্বর মহাশয়ের জন্য আমার মাঝে মাঝে করুণা হয় । বেচারা তাঁর অতিবশংবদ ফেরেশতাকুলের আপত্তিওজর উপেক্ষা সৃষ্টিশীলতা মেতে মানুষ গড়লেন । সৃষ্টিশীলতার বড় হ্যাপা ।
নিজের সৃষ্টিকে নিজের তাবে রাখতে ইশ্বর মহাশয়কে সদা ব্যতিব্যাস্ত থাকতে হয় । ক্ষনে দেখান স্বর্গের লোভ,ক্ষনে রৌরব নরকের ভয় । আর আদি পাপের গল্প তো আছেই । শেষ পর্যন্ত পৃথিবী শাসন করে কিছু রূপকথা ।
ইশ্বর তার বানানো মানুষের জন্মক্ষনেই তার মাথা ও মগজে ঢুকিয়ে দেন হীনমন্যতা । আদিপাপের গল্প মুখস্ত করান-বুঝলে হে আদমসন্তান তুমি কিন্তু পাপের ফসল, তোমার আদিপিতামাতাকে কন্সেন্ট্রেশন ক্যাম্পে পাঠানো হয়েছে গুয়ান্তানামো বে- বসুন্ধরায় । অতএব মাথা বেশী উঁচ্য করোনা বাপেরা, সারা জীবন ধরে ইশ্বর নাম জপতে থাকো,তাঁহার করুণা হইলে পাপমুক্তি ঘটিতে ও পারে, জান্নাতুল ফেরদৌস পাইতেও পারো তবে রৌরব নরকের কথা ও বিস্মৃত হইওনা ।
গতবইমেলার একটি যেনতেন উপন্যাসের খসড়া করেছিলাম । বীর প্রসবিনী বাংলাভাষা কতো সাহসী,দুর্দান্ত উচ্চারন প্রকাশিত হয় এই ভাষায় । আমি সামান্য মানুষের অতিসামান্য লেখা সেই তালিকার যোগ্য নয় কোনমতেই । তবু শুভাকাংখী বন্ধুগন,সুহৃদ প্রকাশক শংকা প্রকাশ করেন । আমি তুড়ি মারি--দূর আপনারা বেশী বেশী ভয় পান, হাজার হাজার লেখকের লাখ লাখ বই বের হবে , আমার মতো নামহীন লেখকের বইয়ের খোঁজ করার জন্য বসে আছেন তেনারা ।
এক বন্ধু মেইলে জানান- কি করা যাবে আর কি করা যাবেনা সেটা অস্পষ্ট রেখে দেয়া হয় বলেই তো এই অন্ধকার সময়ে এতো ভয় । অসামান্য ছাড় পেতে পারে, সামান্যকে উপড়ে ফেলা হবে শেকড়শুদ্ধ ।
আমি ঘুম থেকে জেগে উঠে চোখের সামনে উদাহরন দেখি । রাজধানীর বাঘা বাঘা সাংবাদিকদের ডেকে ডেকে দাওয়াত খাওয়ানো হয় আর মফস্বলের  আহমেদ নূরকে পিটিয়ে হাড়গোড় ভেংগে দেয়া হয়, সুশীল সমাজভুক্ত হন নামী শিল্পীগন আর বেচারা আরিফ-কারাগারের অন্ধকারে!
সচলায়তন কিছুই নয় । সচলায়তন জন্ম দেয়ার পিছনে ও বিশাল কোন উদ্দেশ্য ছিলোনা, এখনো নেই । যারা লিখতে ভালোবাসেন নির্ঝঞ্ঝাট, তাদের জন্য লেখার জায়গা করে দেয়া-যারা মত প্রকাশ করতে চান অসংকোচে তাদের মত প্রকাশের সুযোগ করে দেয়া । এই তো । কারো সাথে প্রতিযোগীতায় গিয়ে নাম্বার ওয়ান হয়ে উঠা কিংবা রাষ্ট্রশক্তির প্রতিদ্বন্ধি হয়ে উঠা কোন কিছুই নয় ।
তবু আমাদের রাষ্ট্রমহাশয় ইশ্বর হয়ে উঠেন । তিনি বন্দনার লোভে ভয় ও দেখান লোভ  ও দেখান , তিনি শংকায় পতিত করেন, তিনি সংশয়গ্রস্ত করে মেরুদন্ড ভেংগে দিতে ভালোবাসেন ।
কিন্তু মাটির বানানো মানুষের মেরুদন্ড মাঝে মাঝে এতো শক্ত হয়ে উঠে কেমনে , প্রভূ? 
 

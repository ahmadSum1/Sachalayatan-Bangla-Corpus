খুন রাঙ্গা আজ অলস দুপুর 



মৃন্ময়ের স্কুল বন্ধ এই সপ্তাহ।
বাইরে চমৎকার রোদ উঠে এখন। আমরা প্রতিদিন বের হই। কোনদিন সমুদ্র তীর,কোনদিন লেক,কোনদিন উদ্দেশ্যহীন হাঁটাহাটি।  আজ মৃন্ময়ের আবদার ছিলো ম্যাকডোনাল্ডসে যাওয়া। বার্গার নয়, 'হ্যাপী মিলস' প্যাকেজের খেলনাতেই লোভ তার।
পাড়ার মুখে বের হতেই চেনা রাস্তা। পরিচিত নির্জনতা। না, ঠিক পরিচিত নয়-স্বাভাবিক নির্জনতার চেয়ে একটু বেশী সুনসান। কোন মানুষ নেই। কেবল 'সেন্ট্রাল পাব'স' এর দরজায় ওয়েস্টার্ন হিরোদের মতো দীর্ঘদেহ নিয়ে জন স্টুয়ার্ট।
পরিচিত হাসির বদলে তার চোখে উৎকন্ঠা এবং আমাদের প্রতি প্রশ্নবোধ। 'তোমরা বাইরে কি করো? তাড়াতাড়ি ঘরে যাও। দরজা লক করে বসে থাকো'
আমাদের  কাছে অবিশ্বাস্য ঠেকে। স্কটিশ বর্ডারের এই মায়াময় শহর, পরিচিত পাশ্চাত্য ধারনার বিপরীত।  গোটা যুক্তরাজ্যের অপরাধ পরিসংখ্যানে এই এলাকার অবস্থান একেবারেই নিচের দিকে, সবাই সবাইকে চেনে, আমাদের গ্রামগুলোর মতো একজন আরেকজনের কুশল জিজ্ঞেস করে, হাসিমুখে কথা বলে-এমনকি আমাদের ছোট্ট মৃন্ময়ের নাম ও জানে একমাত্র সুপারস্টোরের ম্যানেজার।
জন স্টুয়ার্ট আবারো ঘরে ফেরার তাড়া দিতে দিতে সংক্ষেপে ঘটনা যা জানালো তা ভয়ংকর বিভৎস। এক বদ্ধ উন্মাদ গুলীভরা বন্দুক নিয়ে গাড়ীতে করে ছুটছে আশেপাশের শহরগুলোতে। পাশের শহরে পড়ে আছে দুজনের লাশ, আমাদের শহরে আরো দুজন-যে রাস্তার মুখে দাঁড়িয়ে কথা বলছিলাম তার শেষ মাথায়, খুনী চলে গেছে পরের শহরে, পুলিশের সতর্ক নির্দেশ ঘর থেকে যেনো কেউ বের না হয়...
দ্রুত ঘরে ফিরে রিমোট টিপি নিউজ চ্যানেলে। লাইভ কাভারেজ চলছে। ডেরিক বার্ড এর চেহারা দেখি। হাসি-খুশী প্রানবন্ত কাম্ব্রিয়ান। শহরের চেনামুখ ট্যাক্সি ড্রাইভার। কোন তাড়নায় হঠাৎ সে খুনী হয়ে গেলো?
আরো দুই গ্রামে গুলী চালিয়ে ডেরিকের গাড়ী চলে গেছে জঙ্গলের পথে। সরু পথ দিয়ে ছুটতে ছুটতে আটকে গেছে ডেরিকের গাড়ী। বন্দুক হাতে ডেরেক চলে গেছে গভীর জঙ্গলের ভেতর। কয়েক শত পুলিশ ঘিরে ফেলেছে জঙ্গল। আকাশে চক্কর দিচ্ছে হেলিকপ্টার।
ডেরিক বার্ড নিজেকে খুন করেছে। তার আগে খুন করেছে অন্ততঃ বারো জনকে যাদের কারো সাথেই তার কোন শত্রুতা কিংবা বন্ধুতা ছিলোনা। হাসপাতালে ভর্তি ২৫ জন, তিনজনের অবস্থা আশংকাজনক।
সদ্য নির্বাচিত প্রধানমন্ত্রীর প্রথম প্রশ্নোত্তর পর্ব ছিলো আজ, বেচারাকে তার বদলে কথা বলতে হচ্ছে ঘটে যাওয়া ঘটনা নিয়ে। স্কাই, বিবিসি, সিএনএন একটানা রিপোর্টিং চলছে।
 মৃতের সংখ্যা বেড়ে ২২ , উদ্ধার কাজ চলছে বাংলাদেশে। মিডিয়া কাঁপছে মুসা ইব্রাহিম, ফেসবুক, মাহমুদুরে- আমাদের ডলস হাউজের নায়ক, প্রতিনায়কে।  


ব্যক্তিগত নাব্যতা



'সমস্ত নদীপথ বন্ধ হয়ে যাচ্ছে' -ঘোষনা দিয়ে শোকাতুর হলেন জলপোতের অধিপতি ।
তাবৎ পতিদের অবিশ্বাসে কোন ক্ষতিবৃদ্ধি নেই নিরীহ নাগরিকের,তবু এই বেলা দেখি-ঠিকই আছে;
আমার শৈশবের পাশ ঘেঁষে বয়ে  যেতো যে স্রোতস্বিনী সে আজ বড় জীর্নপ্রিয়,যদি ও তদানীন লাবন্যহীন
বালিকাগন ইদানিং হয়েগেছেন সুশোভন মাংসের প্যাকেট।
ঝলক ও ঝিলিকে তারা বড় জমকালো,হাস্য ও লাস্যে অহেতুক গড়াগাড়ি তবু বহমান নয়,তবু স্রোতস্বীনি নয়,তবু বড় নাব্যতাহীন ।
এইসব ব্যক্তিগত শোকে জলপোত বন্দরে ফিরে গেলে এইবার বলি-গোপনে কিন্তু জল বাড়ছে কোথাও...
কোথাও ফিরেছে নাব্যতা,পাড় ভাঙ্গার তীব্র সম্মোহনে প্রতিরোধহীন কেউ ।
আমি তলিয়ে যাবার প্রহর গুনছি এবার ।।

***শানে নুযুল
----------------
দীর্ঘ ক'দিন কবিতা আমাকে ধরা দেয়নি । গদ্য নিয়ে ব্যস্ত ছিলাম । গদ্য নির্মান করা যায়,কিন্তু কবিতা বড় স্বৈরিনী। নিজ থেকে ধরা না দিলে কিচ্ছু করার নেই!
আমি ও তাই কিছুটা কৌশলী হয়েছি । সরে গেলে আমি মিছে ডাকাডাকি করিনা । 'ইচ্ছে হলে ফিরে এসো,ইচ্ছে না হলে ও আপত্তি নেই' 
দেশে যাবার গোছগাছ শেষ করে ঘুমোতে গেলাম প্রায় শেষ রাতে । ঘন্টা দুয়েক ঘুমের মাঝে টের পেলাম সেই স্বৈ্রিনীর ডানা ঝাপ্টানো ।
ঠিকাছে -এলেই যখন স্পর্শ করলাম ।
এবার এক কাপ কালো কফিতে চুমুক দেয়া যায় ।
জানুয়ারী ২০,২০০৮
বিলেতের ঘড়ি সকাল ৮ ।


‹ বৃষ্টিমগ্ন রূপকথা
উপরে
মেঘসাঁতার ›




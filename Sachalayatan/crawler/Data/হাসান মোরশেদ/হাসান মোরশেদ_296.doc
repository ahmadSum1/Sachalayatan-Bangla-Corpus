না ফেরা



যদি আজ রাতে ফিরি না বাড়ী?
খুব কি ব্যাকুল হবে,ভুল করে লুটাবে শাড়ী?
শোকে ও শংকায় চোখের পাতায় আঁকবেনা আলপনা?
তবে তাই হোক-আজ রাতে বাড়ী ফিরবোনা ।
আপিস শেষে যদি না যাই রেঁস্তোরায়?
দৈনিকী কালিঝুলি মাখা ক্লান্ত আড্ডায়?
একটি চায়ের কাপে কি এতটুকু বিষাদ জমবেনা?
তবে তাই হোক-আজ সন্ধ্যায় আড্ডায় ফিরবোনা ।
কাল রাতে নিয়মমতো রমণশেষে তুমি
পাশ ফিরে শুয়েছিলে আর জানালার ওপাশে
আমাকে ডেকেছিলো সে ।
ভুলেছিলাম বহুদিন,আরো বহুদিন দেখা হয়না
আজ তার কাছে যাবো-আজ কোথাও ফিরবোনা ।। 
নভেম্বর আটাশ । দুহাজার সাত
সকাল সাড়ে নয় । বিলেতবেলা । 


‹ পানপর্ব ও অন্যান্য কবিতা
উপরে
নোনতা ›




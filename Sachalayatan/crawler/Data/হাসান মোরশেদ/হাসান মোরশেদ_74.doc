এই শোক বহনের ও অধিক 




মানুষ জন্মের ভার মানুষের বহনের অধিক হয়ে উঠে। প্রায়শঃ। শোকের রং কি ভীষন প্রগাঢ়।বহমান রক্তের সাথে মিশে গিয়ে নিয়ত জানান দেয় এতো হাসি, এতো উচ্ছ্বাস, এতো আয়োজন-কতো তুচ্ছ, তুচ্ছ সব!
যখন এই লেখাটা লিখছি তখন ঘন্টা দশেক পেরিয়ে গেছে। নিথর শরীর নিয়ে রাজীব শুয়ে আছে তার বছর পঁয়ত্রিশ এর জীবন নিয়ে। 
রাজীব দে মান্না- মারা গেছে আজ ভোরে, লন্ডনে, হৃদযন্ত্রের ক্রিয়া বন্ধ হয়ে । চ্যানেল 'এস' এর হেড অফ প্রোডাকশন ছিলো সে। 'ছিলো' এই সত্য- আর থাকবেনা রাজীব মিছিলে, থিয়েটারে,  চালিবন্দর, প্রান্তিক, এমসি কলেজে, পৃথিবীর যাবতীয় হাসি-আড্ডা-উচ্ছ্বাসে!
দিন অনেক চলে গেছে রে রাজীব। '৯১ এ নূর হোসেন দিবসে এমসি কলেজের কলাভবনে এসে শেষ হলো শেষ হলো সর্বদলীয় ছাত্র ঐক্যের মিছিল। আমরা পাশাপাশি ছিলাম। জাসদ ছাত্রলীগের লড়াকু কর্মী ছিলি তুই!
চালিবন্দরে কতো দীর্ঘবিকেল কেটেছে আমার, তোর আর বাছিতের আড্ডায়!
তারপর নান্দিক। নাটক পাড়ায় তোর মতো এতো কমিটমেন্ট কতো জনের ছিলো বল?
কোন স্মৃতির আর তর্পণ করি বন্ধু? বছর দুয়েক আগে তোর বাবার মৃত্যু, বার্মিংহামে বাছিতের বাসায়  ব্লগ, সচলায়তন, লেখালেখি এইসব নিয়ে কথাবার্তা, মাত্র ক'দিন আগে তোদের চ্যানেলের পাঁচবছর পূর্তি অনুষ্ঠানের আমন্ত্রন?
মাঝে মাঝে 'প্রিয়ক' নামে তুই মন্তব্য করতি সচলায়তনে। এখানে ও তোর বন্ধুরা মনে করবে তোকে- আরিফ, লীলেন, আলবাব, মির্জা-রা!
তোকে মনে রাখবে শহর সিলেট,থিয়েটারের আলো, পংকী ভাই'র দোকান,চৌহাট্টা দুপাশ থেকে উজাড় হয়ে কৃষ্ণচুড়া সকল।
যারা বেঁচে থাকবো তারা বুড়ো হবো, আরো শোক রক্তে বহন করতে করতে ফুরিয়ে যাবো, ঘোলাটে চোখে আর কোন স্বপ্ন থাকবেনা আমাদের!
তুই বড় জিতে গেলি ব্যাটা। তোর তারুন্য, তোর উচ্ছ্বাস, তোর হাসি, স্বপ্নমাখা চোখে বার্ধক্য স্পর্শ করবেনা আর!
শরীরের ভেতরে এতো জল, চোখে জল তো আজ আসবেই- রক্তে শোকের উথাল পাতাল থামবে না সহজে, তবু সমস্ত ভার বহন করেই বন্ধুরা সকলে  আজ তোকে বিদায় স্যালুট জানাবে রাজীব-
ভালো থাকিস বন্ধু!


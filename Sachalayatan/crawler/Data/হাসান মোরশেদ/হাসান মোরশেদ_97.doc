মুক্তিযোদ্ধা এসএম খালেদের চিকিৎসা প্রয়োজনে গৃহীত 'সচল উদ্যোগ' এর পর্যালোচনা 



পোস্টার
আজ ২৯ মে, ২০০৯।
ঠিক এক মাস আগে ২৯ এপ্রিল তারিখে নজরুল ইসলামের পোষ্ট ডোমজীবন, সেই পোষ্টে দৃশার কমেন্ট এবং তার প্রেক্ষিতে মৃদুল আহমেদের জরুরী পোষ্ট- এভাবেই 'সচল উদ্যোগ' এর শুরু। হঠাৎ এবং হঠাৎ করেই...  
মুক্তিযোদ্ধা এসএম খালেদের চিকিৎসার জন্য টাকার প্রয়োজন, অনেক টাকা। সচলায়তনের কোন কর্পোরেট শক্তি নেই , এর নেই কোন রাজনৈতিক যোগাযোগ- এটি কেবল মাত্র কিছু মানুষের সম্মিলিত প্লাটফর্ম, শুভবোধের প্রতি যাদের প্রবল পক্ষপাত, দুঃসময় দুর্যোগে যারা যে কোন ধরনের ধান্দাবাজির তোয়াক্কা না করে পরস্পরের হাত  আঁকড়ে ধরার সাহস রাখে।তারা কেউ সচলায়তনের সদস্য, কেউ সচলায়তনের শুভানুধ্যায়ী-সকলকে নিয়েই আমাদের সচল পরিবার। 
ঠিক একমাস আগে, এই মানুষগুলো নিজেদের সামর্থ্য অনুযায়ী এসএম খালেদের চিকিৎসা আয়োজনে তাদের প্রতিশ্রুতি প্রদান করতে শুরু করেন। সেদিনই মৃদুল আহমেদের পোষ্টে প্রতিশ্রুতিবদ্ধদের একটি তালিকা তৈরী করা হয়। পরবর্তীদিন গুলোতে এই তালিকা দীর্ঘ হয়েছে। 
প্রতিশ্রুত অর্থ সংগ্রহ হয়েছে  বিশ্বের নানা প্রান্ত থেকে- তাইওয়ান, কানাডা, সিংগাপুর, আমেরিকা, অস্ট্রেলিয়া, ইংল্যান্ড, জার্মানী, নেদারল্যান্ড, বাংলাদেশে ।
বিভিন্ন মুদ্রায় এখন পর্যন্ত সংগৃহীত অর্থের পরিমান আনুমানিক ৪,৫০,০০০ টাকা।

সম্পূর্ন চিকিৎসার জন্য প্রয়োজনীয় অর্থের তুলনায় সংগৃহীত অর্থের পরিমান বেশী নয়। কিন্তু আমরা শেষপর্যন্ত আশাবাদী- দেশের জন্য লড়েছেন যিনি, তার জন্য আমাদের এ লড়াই শেষ নয়- চলছে এবং চলবে।
 তালিকাভূক্ত যারা এখনো অর্থ প্রদান করেননি তাদের কাছে বিনীত অনুরোধ-যতো দ্রুত সম্ভব আপনারা উদ্যোগী হোন। সময় খুব জরুরী একটা বিষয়  চিকিৎসার জন্য। আর যারা ইতিমধ্যেই অর্থ প্রদান করেছেন তারা ও চেষ্টা করুন যদি সম্ভব হয় আরো অধিক  সংগ্রহের।

একজন  ঢাকাবাসী নজরুল ইসলাম কিংবা তাইওয়ান প্রবাসী মামুন হক যিনি তার বিদেশী বন্ধুদের কাছ থেকে অর্থ সংগ্রহ করেছেন- ক্রমাগতঃপরিকল্পনা করছেন আরো কার্যকর কোন উদ্যোগ নেয়ার, 'সচল জাহিদ' ও 'স্বাধীন'- যারা অর্থ সংগ্রহ করেছেন কানাডার বিশ্ববিদ্যালয় ছাত্রদের কাছ থেকে, 'অচল আনি'  ও তার বন্ধুরা- যারা উদ্যোগ নিয়েছেন সিংগাপুরে অথবা  কুয়াকাটার শিবলী, তার হ্যাচারীর কর্মী ও প্রশিক্ষনার্থীগন যারা ২০টাকা ,৫০ টাকা করে জমা দিয়েছেন তাদের কারো নাম আলাদা করে উচ্চারনের কোন প্রয়োজন দেখিনা। কাউকে ধন্যবাদ জানানোর ও কিছু নেই। সচলায়তনের বাইরে নানা প্লাটফর্ম থেকে ও আরো অনেকে উদ্যোগ নিচ্ছেন- তাদের প্রতি ও কৃতজ্ঞতা  প্রকাশের কোন বাহুল্য নেই।
এ আমাদের দায়িত্বমাত্র , জন্মঋন একতিল পরিশোধের দারুন সুযোগ।  
যিনি লড়েছেন দেশের জন্য, আমরা লড়ছি তার জন্য-  সংগে থাকুন।  
 

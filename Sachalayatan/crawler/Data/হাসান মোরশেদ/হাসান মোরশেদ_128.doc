এই মৃত্যু উপত্যকাই তবে দেশ আমার...



বয়স বাড়ছে । টের পাই । আজকাল স্মৃতিকাতর হই বড়বেশী । কৈশোরের নীলাভ দিনগুলোর মতো ছোপছোপ অনুভূতিগুলো ফিরে আসে বারবার । পার্থক্য এই , সেই বয়সে রাগ হতো খুব । খুব একটা ভাংচুর টের পেতাম, বিশ্বাস করতাম-বদলাবে এইসব ।
বদলায়নি । দিনবদলের কোন তুচ্ছ রেখা ও দিগন্তে নেই বলে বয়স আরো বেড়ে যায় প্রতিরোজ, প্রতিরোজ আক্রান্ত হই । টের পাই-কিছুই হলোনা শেষ পর্যন্ত । 
ফয়সল ছেলেটা চলে গেলো ।
সকাল বেলা খবরটা পেয়েই সারাদিন স্তব্দ হয়েছিলাম । এক একটা মৃত্যু, এক একটা মানুষের চলে যাওয়া ... এক একটা মানুষের পেছনে কতো প্রস্তুতি, কতো স্বপ্ন, কতো আয়োজন, প্রেম, স্নেহ, ভালোবাসা, বন্ধুতা ।
এতোই তুচ্ছ সব, এতো মুল্যহীন ?
একি  মৃত্যু, নাকি হত্যা? ফয়সলকে কি হত্যা করা হয়নি?
এতো সন্ত্রাস, এতো অরাজকতা, এতো স্বেচ্ছাচার, এতো যাচ্ছেতাই- কে জবাব দেবে? কারো জবাবদিহীতার কোন নিয়মই নেই ।
কতো আয়োজ়ন, কতো সংলাপ, কতো রংঢং- রাজদরবারে নতুন সজ্জার প্রস্তুতি, জাতীয় বিনোদন ।
জীবনের এতো অসহ্য অপচয়ে- কারোরই  কিছুই আসে যায়না এই মৃত্যু উপত্যকায় । 

এ শহর ছেড়ে তুমি পালালে কোথায়? 
----------------------------------------------- 
গতকাল ছিলো মউজদীনের মৃত্যুর প্রথম বার্ষিকী । এও কি মৃত্যু? এ ও কি হত্যা নয়?
কবি মমিনুল মউজদীন লিখেছিলেন:
এ শহর ছেড়ে আমি পালাবো কোথায়
যেদিকে তাকাই দেখি সারাটি ভুবনময়
আলো আর মৃত্তিকার বুকের ভিতর
তোমার দু’চোখ
সুরভিত শস্যময় সজল দু’চোখ।
বোকা কবি জানতেন না- পালিয়ে না বাঁচলে বড় ক্রুরতায় হত্যা করে এই শহর, এই দেশ, এই মৃত্যু উপত্যকা ।  



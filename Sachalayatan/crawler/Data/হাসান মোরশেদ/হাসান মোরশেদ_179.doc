যাপনচাতুর্য ।। গল্পের কবিতা,কবিতার গল্প




ক'দিন আগে সচলায়তনে গল্প লিখেছিলামযাপনচাতুর্য
গল্পলেখা শেষে তার নামকরন নিয়ে আমি যন্ত্রনায় ভুগি । যন্ত্রনাটা অবশ্য উপভোগ ও করি । শুধু নামকরনই কেনো,লেখালেখিটাই তো বিরাট উপভোগ্য যন্ত্রনা । নিজের লেখা গল্প পড়ি, একবার দুবার তিনবার..., পড়তে পড়তে হঠাৎ করে কোন শব্দ ধরা দেয়, সেই শব্দ কিংবা শব্দমালাকেই নাম হিসেবে গ্রহন করি ।
এই গল্পটারে ক্ষেত্রে ও তাই হয়েছিল । হঠাৎ করেই 'যাপনচাতুর্য' এসে ধরা দিয়েছিল, তাৎক্ষনিক সেই নামেই প্রকাশ ।
কিন্তু প্রকাশ মাত্রই আমার যন্ত্রনার শেষ ঘটেনা । এই শব্দ আমাকে ভোগায় দীর্ঘসময় । এই শব্দ আমার নিজস্ব উদ্ভাবন নয় অথচ মনে ও করতে পারিনা কই থেকে উড়ে এসে বসলো আমার বোধে?
তারপর হঠাৎ,হঠাৎ করেওই মনে পড়ে যায়-এটা আবু হাসান শাহরিয়ারের  একটা কবিতা । দেশে আমার বইয়ের শেলফে প্রিয় কবিতাগুলো এখনো ঘুমায় । দীর্ঘ বিরহের পর ঘুম থেকে জাগিয়ে খুব আদর করেছিলাম ।
আবু হাসান শাহরিয়ারের ঐ কবিতাটাই আমার স্মৃতিতে থেকে গিয়েছিল


আমাদের হাতে আর সময় ছিলনা
ঘড়ি ধরে সময় মেপেছি আর ক্যালেন্ডার ধরে
দিন মাস বছর গুনেছি
আমাদের হাতে ছিল ঘড়ি আর দেয়ালে-দেয়ালে ছিল ক্যালেন্ডার
সময় ছিলনা

অথবা সময় ছিল,আমাদেরই অস্তিত্ব ছিলনা ।


আরেক হাসান, আবুল হাসানের কতোগুলো কবিতার নামে গল্প লিখেছিলাম একসময়
কবি ও কবিতার কাছে থেকে গেলো এক জনমের ঋন । 


মেয়েটিকে বাঘে ধরেছিল ।। সুমাত্রা রহমান এর কবিতা



.
ধানক্ষেত আল বেয়ে যেই সে নেমেছে একা ঢালের গভীরে,
তখনই তাকে ও এক জাপটেছে ডোরাকাটা পতন গভীর
দেখেনি তা কাকপক্ষী...
ধানক্ষেত?
সে দেখেনা । সে তো বড় মৌন উদাস
দূরের বিন্দুগ্রাম সে জানেনি নির্জন মাঠ প্রান্তে একটি দুপুর
কিভাবে বাঘ হলো-কাকে খেলো-কে এলো প্রেতনী
হয়ে গ্রামে
তবু হাওয়া বয়ে গেছে বটের তলায়-হুকো লুপ্ত হলেও
তা বিড়ির ধোঁয়ায়-পিঁপড়ে ,কথায়...
বাঘ সে নমস্যজাত-ডোরাকাটা
মেয়েলোক ফ্যালগে ভাগাড়ে ।
***
***
কবিপরিচিতিঃ
---------------
'মাস্তুল'-- ক্ষীনদেহী ছিমছাম সাহিত্যপত্রিকা হাতে এসে পৌঁছেছিল মাস কয়েক আগে । 'মাস্তুল' সিলেট থেকে প্রকাশিত হয় । 'বন্ধুসভা' বন্ধুরা বের করেন । প্রথম সংখ্যা হয়েছিল বেশ কয়েকবছর আগে । আমি নিজে ও জড়িত ছিলাম আকারে প্রকারে, সম্ভবতঃ নজমুল আলবাব সম্পাদনা করেছিলেন ।
ও না । সম্পাদক ছিলো রিয়াদ । রিয়াদ আউয়াল । আমাদের আরেক সুহৃদ ।
এটা দেখছি তৃতীয় সংখ্যা ।
নজমুল আলবাব,সজল ছত্রী এরকম পরিচিত(এবং অবশ্যই ভালো লাগা) লেখকদের লেখাপাঠ শেষে 'মাস্তুল' তুলে রেখেছিলাম । পুরোটা পড়া হয়ে উঠেনি ।
নিজের লেখালেখি হচ্ছেনা । একেবারেই হচ্ছেনা । মাঝেমাঝে লেখা না হলে,পড়ার সুযোগ মেলে । মাঝে মাঝে লেখা এবং পড়া দুটোই অসহ্য ঠেকে । কি হয় লেখে,কি হয় পড়ে এরকম ত্যাঁদড়ামী মাথা ছাড়া দিয়ে উঠে ।
পুরনো কাগজপত্র উলটে পালটে দেখছি । 'মাস্তুল' বের হয়ে এলো কোন ফাঁক থেকে । প্রথম থেকে শেষ পড়ে ফেললাম।
সুমাত্রা রহমান এর কবিতাটা ভালো লাগলো ।
কে তিনি? জানি না ।
হয়তো কোনো বন্ধুর ছোটবোন,কোন ছোটভাইয়ের বান্ধবী, একযুগ আগে আমাদের আড্ডায় বড়বোনের হাত ধরে আসতো এমন কোনো পিচিচ । 
অথবা আমার অনুমানের সম্পুর্ন বাইরের অন্য কেউ ।
সে যেই হোক ।
ভালো লাগা কবিতা এক তুলে রাখলাম নিজের ব্লগে, এই যা ।
 

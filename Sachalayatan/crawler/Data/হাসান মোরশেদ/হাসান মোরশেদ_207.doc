ঢাবি'র নতুন কর্মসুচী ।। প্রত্যাহারের জন্য ডিজিএফ আই এর চাপ ও শিক্ষকদেরকে হুমকী



.
ঢাকা ও রাজশাহী বিশ্ববিদ্যালয়ের কারারুদ্ধ শিক্ষক ও ছাত্রদের মুক্তির দাবীতে নতুন কর্মসুচী ঘোষনা করেছে ঢাকা বিশ্ববিদ্যালয় শিক্ষক সমিতি ।
কর্মসুচীর অংশ হিসেবে আজ রোববার  ঢাবি শিক্ষকেরা প্রতিবাদী কালো ব্যাজ ধারন করে ক্লাশ নেবেন এবং  আগামীকাল সোমবার অপরাজেয় বাংলার পাদদেশে এক প্রতিবাদ সমাবেশে মিলিত হবেন ।
এই কর্মসুচী বাতিল করানোর জন্য সরকারের গোয়েন্দা সংস্থা সমুহ বিশেষ করে ডিজিএফআই শিক্ষকদের উপর বিভিন্নমুখী চাপ  ও হুমকী প্রদান করছে বলে জানা যায় ।
বিশ্বস্ত সুত্রে জানা গেছে গতকাল শনিবার ডিজি এফ আই এর তিন শীর্ষ কর্মকর্তা -ব্রিগেডিয়ার জেনারেল এটিএম আমিন,কর্নেল আবু সালেহ,কর্নেল আলমাস রাইসুল গনি -বিশ্ববিদ্যালয় প্রশাসন ও শিক্ষক সমিতির সাথে এক বৈঠকে মিলিত হন । সিনেট বিল্ডিং এ অনুষ্ঠিত এ সভায় উপাচার্য  এসএমএ ফায়েজ,শিক্ষক সমিতির ভারপ্রাপ্ত সভাপতি তাজমেরী এসএ আলম, ভারপ্রাপ্ত সাধারন সম্পাদক  মামুন আহমেদ,অধ্যাপক আআমস আরেফিন সিদ্দিকী,অধ্যাপক আক্তারুজ্জামান সহ আরো কয়েকজন উপস্থিত ছিলেন ।  উপস্থিত একজন শিক্ষকের সুত্রে জানা যায়-ডিজি এফ আই অফিসাররা শিক্ষকদের কর্মসুচী প্রত্যাহারের জন্য প্রথমে অনুরোধ জানান । এই অনুরোধ প্রত্যাখান করে ,শিক্ষক ও ছাত্রদের নিঃশর্ত মুক্তি দাবী করা হলে পরে প্রচ্ছন্ন হুমকী দেয়া হয় ।
সন্ধার দিকে আবার শিক্ষা উপদেষ্টা আইয়ুব কাদরীর সাথে উপাচার্য্য ও শিক্ষক নেতাদের  বৈঠক হয় । বৈঠক শেষে তাজমেরী আলম সংবাদ মাধ্যমকে বলেনঃ- ' শিক্ষা উপদেষ্টা ও সেনা কর্মকর্তাদের বৈঠকের পর আশা করছি সরকার  আমাদের দাবীর প্রতি ইতিবাচক মনোভাব পোষন করবেন এবং দ্রুত কারাবন্দী শিক্ষক ও ছাত্রদের মুক্তি দেবেন । শুক্রবারের সাধারন সভার সিদ্ধান্ত অনুযায়ি কর্মসুচী গৃহীত হয়েছে । পরবর্তী সভার সিদ্ধান্ত ছাড়া এই কর্মসুচী বদলানো যাবেনা ।  রোববার সন্ধায় আরেকটি জরুরী সাধারন সভা ডাকা হয়েছে । সেখানে আমরা সরকারের মনোভাব ও পরিস্থিতি বুঝে পরবর্তী কর্মসুচী গ্রহন করবো '
এদিকে নম্বর গোপন রেখে কল  করে ও মেসেজের মাধ্যমে শিক্ষকদের হুমকী দেবার অভিযোগ পাওয়া গেছে । কালোব্যাজ ধারন ও ঘোষিত সমাবেশ বন্ধ করার জন্যই এইসব হুমকী দেয়া হচ্ছে । বিশ্ববিদ্যালয়ের একজন শিক্ষক তার মোবাইল ফোনে আসা মেসেজ দেখান, যেখানে লেখা হয়েছেঃ
ক্যাম্পাস রাজনীতি বন্ধ করো,শিক্ষক সমিতির কর্মসুচী প্রত্যাহার করো । 
সংবাদ সুত্রঃ
ই-বাংলাদেশ 
 

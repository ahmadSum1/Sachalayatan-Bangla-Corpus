বন্ধু তোমার ছাড়ো উদ্বেগ,সুতীক্ষ্ণ করো চিত্ত



ভাংগনের বেদনা বোধ করি সৃষ্টিশীল মানুষেরই থাকে । ভাংগনের ব্যথা তার একাকী অলংকার বলেই সৃষ্টির উল্লাস ও তার নিজস্ব অহংকার হয়ে উঠে । বিনাশ ও বিন্যাস তীব্র নান্দনিকতা এই সব মানুষের জন্যি । 'ভেংগে আবার গড়তে জানে  সে চির সুন্দর '

আমরা কি সেই সব মানুষের স্বপ্ন ধারন করিনা আমাদের মননে? আমরা ভেড়ার পাল নই বলেই আমরা প্রশ্ন করতে জানি, প্রশ্নের উত্তর না পেলে পাহাড় কেটে নিজেদের পথ তৈরী করে নিতে জানি ।

যারা ভেড়ার পাল কিংবা বড়জোর ভেড়ার রাখাল, তারা প্রথমে অবাক হয়, পরে কুৎসা রচনা করে আরো পরে হয়তো আঘাত ও করে--যখন দেখে ভেড়ার পাল থেকে বের হয়ে চলে যায় কিছু ব্যাঘ্রশাবক!

আমাদের বিচলিত হওয়ার কি আছে বন্ধুরা? কাদের নিয়ে বিচলিত হবো আমরা? আমাদের নিয়ে ওরাক আলোচনা করুক-সমালোচনা করুক । কি আসে যায় আমাদের? কিচ্ছু না ! আমাদের সৃষ্টি, আমাদের সৃজনশীলতা দিয়ে আমরা পুর্ন করে রাখবো আমাদের নিজস্ব আঙ্গিনা ।
খেয়াল করুন তো, ওইখানে ভালো লেখে কারা? একজন আরিফ জেবতিক ছাড়া ভালো কাজের নেতৃত্ব দেয় ওখানে কে? একজন আনোয়ার সাদাত শিমুল কিংবা মুহাম্মদ জুবায়ের ছাড়া খাঁটি সাহিত্য ওখানে উপহার দেয় কারা? একজন অরূপ কামাল কিংবা এস এম মুর্শেদ ছাড়া প্রযুক্তির গুরু ওখানে কে? হিজিবিজি হিজিবিজি? হাহ!
একজন কনফুসিয়াস, একজন সৌরভ, একজন চোর, একজন হাসিবের মতো প্রানবন্ত লেখক কে আছে ওখানে?

নেই! নেই বলেই এতো ভয় ওদের । নেই বলেই এতো কুৎসা । 
আমরা প্রত্যেকেই এখানে একএকজন পোড়খাওয়া পরিনত মানুষ । জানি, জীবনটা এবসুল্যাট সুন্দর নয় । তেমন হলে ভালো হতো । কিন্তু হায়, হয়না এমন । কতো প্রতিশ্রতিময় যাত্রা শুরু করে, শুরুতেই কিংবা মাঝপথে কতো জন ঝরে যায় । যারা ঝরে যায় তাদের জন্য শুভ কামনা । একজন হাসান মোরশেদ কিংবা অরূপ কামালই অন্য পথে যায় কি করার আছে? থেমে যাবো সবাই? বুকে হাত দিয়ে বলুন তো জীবন কি আসলে এমন?


আমাদের এখন সৃষ্টিসুখের উল্লাসে মাতার সময় বন্ধুরা । সেই বাজারের গন্ডগোলে, আমরা হারাতে বসেছিলাম আমাদের নিজস্বতা । নিজেদের ফিরিয়ে আনতেই আমাদের এই নিজস্ব বিন্যাস । 
অতএব,বন্ধুরা সকলে আসুন আরো বেশী ঘন হয়ে আসি পরস্পর । আমাদের সচলায়তনের নিজের বাড়ীতে স্থিত হবার মুহুর্ত থেকেই শুরু হোক আমাদের বোধ ও বুননের চর্চা । 
বিগত কয়দিনে কেবল ওয়ার্ম আপ টুকু সেরে নেয়া হলো ।

মাহেন্দ্রক্ষনের অপেক্ষায় কমরেডস!


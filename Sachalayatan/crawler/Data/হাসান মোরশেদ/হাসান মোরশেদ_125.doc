ও গুরুদাসী, তুমি বুঝি আমার জননী ছিলে... 



.
ভালোই হলো ।
কপিলমুনির রাস্তায় কোন সুভদ্র পথিক বিব্রত হবেনা আর । পথ আগলে দাঁড়াবেনা আর দারুন অস্বস্তি । 
গুরুদাসী চলে গেছেন । আমাদের তিনযুগের অস্বস্তি ও অপরাধ, দায় ও দীনতাকে করুণা করে গুরুদাসী চলে গেছেন ।
যেতে পারতেন আরো বছর সাঁইত্রিশ আগেই । যেভাবে গেছেন পরিবারের আর সকলে- গুলীতে ঝাঁঝরা, বেয়নেটে বিদ্ধ - যেভাবে গেছেন তিরিশ লক্ষ ।
শ্বাপদ ও শুকরের, শেয়াল ও শকুনের কামড়ে কামড়ে ক্ষতবিক্ষত হয়ে ও আপনি বড় তীব্রভাবে বেঁচে ছিলেন । দুর্দান্ত উপহাসে তুড়ি মেরে  জীবন ছুঁড়ে দিয়েছিলেন ছাপ্পান্ন হাজার বর্গমাইলের কোটি কয়েক ক্লীবের প্রতি । 
এই পাগলী ,হেই পাগলী-গোটা মানচিত্রই তো সিজোফ্রেনিক রে মা ।
কপিলমুনির আটপৌরে রাস্তাও একদিন মাল্টিলেন মহাসড়ক হবে । যা কিছু অবশিষ্ট আছে তলানীতে-অস্বস্তি ও অপরাধ-মুছে যাবে বিস্মরন ও বিকৃতিতে , সমস্ত বধ্যভূমিগুলো ঢেকে যাবে সুরম্য বিপনীবিতানে, শ্বাপদ ও শুকরেরা শেয়াল ও শকুনেরা ঘোষনা করবে মানবতা ও মুক্তির নতুন ফরমান ।
গুরুদাসী- ওপাড়ে থেকে আপনি এতোটুকু উৎকন্ঠিত হবেননা যেনো আপনার সন্তানদের জন্য । আত্না বিক্রী করে বেঁচে থাকা তারা শিখে গেছে বেশ ।
এবার দেখবেন আপনার সন্তানেরাই শর্মিলা বোসকে ডেকে আনবে ইতিহাসের নতুন পাঠের জন্য ।
গুরুদাসী মন্ডল মরে গেছে ।
শর্মিলা বোস- সংখ্যাটা এবার আপনি আরো কমিয়ে আনতে পারেন । 
 

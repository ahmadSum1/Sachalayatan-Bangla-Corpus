মা আমায় তুই আনলি কেন, ফিরিয়ে নে



।


আহা, যদি সব জননীরা জরায়ূতে ফিরিয়ে নিতে পারতেন নিজ নিজ ভ্রুণ। ভ্রুণ থেকে জন্ম নেয়া এক একটা প্রান, একটা একটা শরীর-এক একটা মানুষ। এক একটা নাম।
একটা একটা নামের গভীরে জনক জননীর প্রোথিত স্বপ্ন, একটা একটা নামকে ঘিরে বন্ধুদের উচ্ছ্বাস, এক একটা নামকে জড়িয়ে প্রেমিকার ভেজা ঠোঁট, এক একটা নামের দাম ঘাতকের  বুলেট! 
যদি শুধু নামের অপরাধে খুন হয়ে যেতে হয় এই তীব্র ক্ষ্যাপাটে মৃত্যুর দেশে তবে জনক জননীগন বন্ধ করে দিন সন্তানের নামধারন, থেমে যাক সন্তান উৎপাদন- কি মানে আছে জীবনের এই অসহ্য অপচয়ের?
গনগনে লোহা পুড়িয়ে যেমন ক্রীতদাসে্র পিঠে চিহ্ন দেয়া হতো- তেমনি মৃত্যুর, তেমনি হত্যা্‌ তেমনি খুনের বিভৎস চিহ্ন হয়ে ঝুলছে নামগুলো আমাদের কপালের কার্নিশে। আমরা হাসছি, আমরা খেলছি, প্রেম করছি, চুমো খাচ্ছি- দারুন উপহাসে চাঁদমারি হয়ে চিৎ হয়ে পড়ছি এক একটা রঙ্গশালায়! 
সঙেরা কোরাস গায়, তামাদি খুনের বিচার চায়। আজকে যে খুন হলো বেহুদা, তার বিচারের কি হবে?

 

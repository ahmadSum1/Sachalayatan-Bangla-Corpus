খেলারামের খেলা ।। আদালতের ভাঙ্গা  ঘুম 



এজলাসে আসন গ্রহণের পর বিচারক আইনজীবীদের চেয়ারে বসে থাকা নিজামী ও মুজাহিদের দৃষ্টি আকর্ষণ করে তাদের আসামির কাঠগড়ায় গিয়ে দাঁড়াতে বলেন। বিচারকের এ নির্দেশে কিছুটা হতভম্ব হয়েই তারা দুজনে কাঠগড়ায় দাঁড়ান। 
বিডিনিউজ জানায়  জনাবেরা কিছুটা হতভম্ব হয়ে পড়েছিলেন । তা তারা হতেই পারেন । বাংলাদেশ মাল্টিন্যাশনাল কোম্পানীর প্রধান নির্বাহী কর্মকর্তা  যেখানে পলাতক 'তাহাদের' সাথে 'হৃদ্যতাপূর্ন' বৈঠক করেন ,সেখানে নিম্ন আদালতের 'সামান্য' বিচারক কাঠগড়ায় দাঁড়ানোর নির্দেশ দেন!
কিন্তু প্রশ্ন দাঁড়ায় খেলারামের এই আচম্বিত দান কেনো? 
অনেকবছর আগে জামাত-বিএনপির আনুষ্ঠানিক সখ্যতা( অনানুষ্ঠনিক তো সকলের সাথেই)'র শুরু পর্বে আবেদ খান লিখেছিলেন-'তোমাকে বধিবে যে গোকূলে বাড়িছে সে'
সে যথেষ্টই বেড়েছে । অবস্থাদৃষ্টে মনে হচ্ছিল জামাতকে এবার জাতীয় সংসদের প্রধান বিরোধীদল  বানানোর খেলাটা জমছে । সবকিছুতে 'আপোষহীন' নেত্রী নির্বাচনে যাবেননা কিন্তু তাদের মেনটর জামাত যাবে । জাতীয় পার্টি মৃতঘোড়া । আওয়ামী লীগ বিরোধী ৪০% ভোটের একটা বড় অংশ যাবে জামাতের পকেটে ।
প্রথম প্রথম বিএনপি'র সাধারন সমর্থকদের, জামাতনির্ভরতা নিয়ে অস্বস্তি থাকলে ও সময়ে তা কেটে গেছে । ছাত্রদলের সেই জামাতবিরোধী অংশ ও বিলীন এখন । এই সেদিন সিলেটে ছাত্রশিবিরের হাতে প্রচন্ড মার খেয়েছে ছাত্র দলের ছেলেরা ।  যে কোন টার্নিং মুহুর্তেই দেখেছি জামাত-শিবির নানা অজুহাতে নিজেদের  শক্তি প্রমান করতে চায় । তাদের অস্ত্বিত্ব টিকিয়ে রাখার জন্য এই কৌশল জরুরী নিঃসন্দেহে ।
অস্বাভাবিকের সাথে সহবাস করতে করতে স্বাভাবিক কোন কিছুতে আমরা ঠিক স্বস্তি পাইনা । গ্যাটকো মামলায় নিজামী, মুজাহিদ, সাইফুরদের কারাগারে যাওয়াটা্তোই স্বাভাবিক । জরুরী বিধিমালায় জামিন হয়না- এটা তো এসরকারেরই জারি করা অধ্যাদেশ । তাহলে?
বরং পলাতক আসামীর সরকার প্রধানের সাথে 'হৃদ্যতাপূর্ন' বৈঠক আমাদের কাছে খুব অস্বাভাবিক ঠেকেনা । এই রংগভরা বংগ দেশে এটাই তো স্বাভাবিক ।
বরং অস্বাভাবিক ঠেকতো যদি পলাতক আসামীর সাথে বৈঠকের মতো অনৈতিক কাজের জন্য আদালত সরকারপ্রধানের কাছে ব্যাখ্যা চাইতো ।
মহামান্য 'তাঁহাদের' মতো নগন্য আমরা ও এইসব কৃষ্ণলীলায় 'হতভম্ব' হই ।
ভাবি, কি আছে তাহাদের মনে? 


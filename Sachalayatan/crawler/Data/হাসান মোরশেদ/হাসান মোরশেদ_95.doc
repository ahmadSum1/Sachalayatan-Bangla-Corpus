।।প্রণমহি পিতা, এই মাটি আপনাকে গ্রহন করুক।।  



কোন কোন নাম ধরে তিনি ডেকে উঠতেন, কারো কারো সাথে কথা বলতেন, কাউকে কাউকে কোন নির্দেশ দিতেন, কারোর জন্য কাঁদতেন।
তার উচ্চারিত নামগুলো চেনাজানা কারো নয়, অন্ততঃ তার আশে পাশে সে সময়ে যারা থাকতেন তাদের কারো কাছে।
পাঁচ সন্তানের চারজনই স্থায়ীভাবে অভিবাসী। পঞ্চম জন ও পাসপোর্টে ভিসা লাগানো , যেতে পারছেনা শুধু তার জন্য। হৃদযন্ত্র ক্রমশঃ অকার্যকর হয়ে যাচ্ছে, শ্বাসকষ্ট তীব্র হয়, মাসে দুয়েক বার ক্লিনিকে ভর্তি করতে হয়। সন্তানেরা নিজেদের কাছে নিয়ে যেতে চায় আরো ভালো চিকিৎসা, নিশ্চিত শুশ্রুষার জন্য।
আশি পেরুনো শরীরে তার দারুন জেদ। কাদের কাদের নাম উচ্চারন করে বলতেন- এই মাটিতে ওদের কবর হয়েছে, অন্য মাটিতে তিনি শুতে পারবেন না।
ছোট মেয়েটাকে এবার চলে আসতেই হবে। তার ছেলেটার ও স্কুলে যাবার সময় হয়ে এলো। সবার উদ্বেগ, উৎকন্ঠা- এই জেদী, একগুঁয়ে, ক্ষ্যাপাটে বুড়োর এখন কি হবে? মাত্র এক সপ্তাহ পর মেয়েটার ফ্লাইট!
জীবন মাঝে মাঝে বড় অদ্ভূত প্রহসনের মতো সকল হিসেব মিলিয়ে দেয় সকলের। সবার সব উৎকন্ঠা ছাপিয়ে চলে গেলেন, চলে গেলেন তিনি কাল বিকেলে। গেলেন, আর ফিরবেন না। 
আরেক বার গিয়েছিলেন তিনি, যুদ্ধে গিয়েছিলেন। মধ্যবয়সে।  তিন সন্তানের জনক  তখন। তার দু বছর আগে সশস্ত্র বাহিনী থেকে বেরিয়ে এসেছিলেন উর্ধ্বতনের জাতঘৃণার প্রতিবাদ জানিয়ে। 
সশস্ত্র বাহিনীর অভিজ্ঞতায় তিনি হয়ে উঠেছিলেন  মেলাঘর মুক্তিযোদ্ধা প্রশিক্ষন শিবিরের একজন প্রশিক্ষক। কিশোর আর সদ্য তরুন যোদ্ধাদের  দক্ষ হাতে  গ্রেনেড ছুঁড়তে শেখাতেন, কখনো প্রিয় এসএমজি কাঁধে নিজেই কোন অপারেশনে।
যুদ্ধ শেষে ফিরে এসে পোড়া ছাই পেয়েছিলেন পৈতৃক ভিটের। স্ত্রী ও সন্তানদের তখনো সন্ধান নেই। মাস দুয়েক পর খোঁজে পেয়েছিলেন মেঘালয়ের এক আশ্রয় শিবিরে।
পরিবহন শ্রমিকদের দাবী আদায়ের সংগ্রামে শামিল হয়েছিলেন পরে।  বাইপাস সার্জারী হয়েছে কয়দিন আগে, ডাক্তার বলে দিয়েছে পুর্ন বিশ্রাম। অথচ  সকাল বেলা বাড়ির লোকেরা তাকে আর খোঁজে পেলোনা। চট্রগ্রাম থেকে ফোন তার- চলে গেছেন পহেলা মে'র শ্রমিক সমাবেশে। 
যুদ্ধদিনের কথা বলতেন না কখনো। কেবল শরীর ভাঙ্গছে যখন আরো, সময় ঘনিয়ে আসছে অন্তিম যাত্রার- তখন ঐ সব নাম ধরে ডাকতেন, ঐ সব নামদের সাথে কথা বলতেন, তাদের নাম ধরে  ফুঁপিয়ে ফুঁপিয়ে কাঁদতেন-  'বাচ্চা বাচ্চা ছেলেগুলো অস্ত্র হাতে মরতে পাঠালাম! '
তার নামে কোন শোকগাঁথা রচিত হবেনা আজ, অর্ধনমিত হবেনা পতাকা, বাজবেনা বিউগলের করুন সুর--  তবু নিশ্চিত এই মাটি পরম মমতায় গ্রহন করবে আজ দুপুরে তার শ্রেষ্ঠ সন্তানদের একজনকে;  যিনি নিজে ও অপেক্ষায় ছিলেন এই মাটির স্পর্শের, যে মাটিতে  সমাহিত তার আরো সহযোদ্ধাগন। 
জন্মদাতা নন, তবু পিতা ছিলেন তিনি।
পিতা, এই সামান্য সন্তানের প্রণতি গ্রহন করুন। 


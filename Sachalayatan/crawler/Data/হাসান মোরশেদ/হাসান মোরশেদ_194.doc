যারা দেশে বসে ব্লগিং করেন,তারা আমার অভিবাদন গ্রহন করুন



এবার দেশে আসার পর অনেকগুলো আনন্দময় ঘটনার একটি হলো অতিদ্রুত নেটসংযোগ পাওয়া ।
ঘরের পাশে গ্রামীন ফোনের নতুন কাস্টমার সার্ভিস সেন্টার । আসার পরদিন কাঁধে ল্যাপ্টপ ঝুলিয়ে বিস্মিল্লাহ বলে ঢুকে গেলাম সেই সুশোভন অফিসে ।
চমৎকার স্মার্ট যে তরুন এগিয়ে এলো হাসিমুখে,অবাক করে দিয়ে সে সালাম জানালো । ছেলেটা আমার ছাত্র ছিলো!
সো কাজ ঝটপট । কফি খেতে খেতে সে আমার মোবাইলে সেটকে মডেম বানিয়ে নেট সংযৈগ করে দিলো । ১১৫০ টাকায় সারামাস আনলিমিটেড ইন্টারনেট!
আমাকে আর পায় কে? প্ল্যান করে ফেললাম যতোদিন দেশে আছি,যেখানেই যাই একটা সিরিজ ব্লগিং করে যাবো ।
দুদিন কাটলো ও ভালো ।
তারপর?
হা হতোস্মি! যা স্পীড...
সাইটওপেন করে এক পাতা থেকে আরেক পাতায় যেতে যেতে চা ঠান্ডা হয়ে যায় । ওখানে ৭ এম বি পি এসের নেত কানেকশন ইউজ করি তবু মাঝে মাঝে মনে হয় আরো দ্রুত হোক সব । আরো দ্রুত...
কোন এজেন্ডা নেই এই সময়টাতে । বই প্রকাশ হলোনা শেষ পর্যন্ত । তাই এ নিয়ে ব্যস্ততা ও নেই । শহর সিলেট এখন স্মৃতির ছাইদানীমাত্র । বন্ধুদের প্রায় সবাই দেশএর বাইরে । তাই সেরকম তুমুল আড্ডা ও দিচ্ছিনা । একেবারে নিতান্ত ঘরগেরস্থালী । তবু সময়,সময় খুঁজে পাচ্ছিনা । ঘর থেকে বেরুলে রিক্সা খোঁজা,ট্রাফিক জ্যাম এইসবে কেটে যাচ্ছে দীর্ঘ অংশ ।
অর্থনৈতিক অবস্থা আগের যে কোন সম্যের চেয়ে খারাপ । একজন রিক্সাওয়ালার সাথে কথা হলো । লোকটা হাস্পাতাল গেটে প্রায় ২৫ বছর ধরে দোকানদারী করতো । অবৈধ স্থাপনা উচ্ছেদের সময় তার দোকান ভেংগে দেয়া হয়েছে । জমানো টাকা দিয়ে রিক্সা কিনেছে । প্রতিদিন রোজগার করে প্রায় আড়াইশো । ৩৫ টাকা কিনতে হয় চার কেজি চাল । রোজগারের বেশি অর্ধেক শুধু চাল কিনতেই ফুরায় ।
পাড়ার মুদি দোকানের সাথে আমাদের বহুবছরের লেনদেন ছিলো । সারা মাসের বাজার তারা বাকীতে দিয়ে দিতো । পরের মাসের শুরুতে আগের মাসের সব টাকা দেয়া হতো । পাড়ার কোন দোকানই এখন আর বাকী দিতে পারছেনা ।
মানুষ আগের চেয়ে আরো বেশী ভেংগে গেছে । কোথাও কোনো সংগঠন নেই । ঘুরে দাঁড়ানো নেই । মানুষ বড় বেশী একা হয়ে গেছে । একাকী নিঃসংগ মানুষেরা ব্যক্তিগত শোকভোগে দিন কাটাচ্ছে ।  বাইরে থেকে যতো সহজে সবকিছু নিয়ে কথা বলা যাচ্ছে,দেশের ভেতর থেকে একেবারেই না । ভয়ংকর নীরবতা,সুনশান চারদিন ।
মানুষ হিসেবে আমি খুব প্রত্যয়ী না । আমি লেগে থাকিনা । আমি সহজে বিরক্ত হই,বিরক্ত হয়ে ছেড়ে দেই ।  এতোসব বিরক্তি মাথায় নিয়ে কি আমি ব্লগিং করতাম?
সম্ভবতঃ না ।
দেশে থেকে এতো বিরক্তি,এতো চাপ,এতো ধীরগতির মাঝে ও যারা লেখালেখি করেন,ব্লগিং করেন-নিজেদের কথা বলেন,দেশের কথা ভাবেন- তারা সময়ের সাহসী সন্তান ।
তারা আমার অভিবাদন গ্রহন করুন ।


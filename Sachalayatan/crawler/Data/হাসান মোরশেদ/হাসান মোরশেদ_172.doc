আমি আমার সন্তানকে যে গল্প বলে যাবো



আজ থেকে বছর পনের পর, দুহাজার তেইশ সালের এপ্রিলের তেরো তারিখ,চৈত্রের শেষদিনে আমার ছেলে মৃন্ময়ের বয়স হবে আঠারো । আর আমি তখন আটচল্লিশ ।
ছেলেকে একটা গল্প শুনাবো সেদিন । সেদিনের গল্পের ড্রাফট লিখে রাখি আজ ।
'তোমার বয়স তখনো তিন পূর্ন হয়নি । তোমাকে নিয়ে ঢাকায় ফেব্রুয়ারীর বইমেলায় গিয়েছিলাম আমি ও তোমার মা । তার আগের সপ্তাহে গিয়েছিলাম সমুদ্র দেখতে । কক্সবাজার,সেন্টমার্টিন । তুমি জিজ্ঞেস করছিলে-'বাবা সমুদ্র কি?' আমি বলছিলাম-'জল,অনেক জল বাবা' । তোমার বিস্ময় চোখে তুমি জল দেখেছিলে,সমুদ্র ছুঁয়েছিলে ।
বইমেলার সেই সন্ধ্যায় বন্ধুদের সাথে আমরা আড্ডা দিচ্ছিলাম,তুমি আমার কোলে । হঠাৎ তাকিয়ে দেখলাম-তুমি চোখে চোখে কথা বলছো,হাত নাড়ছো,হাসছো আরেক শিশুর সাথে । বিরাট সে শিশু,বিশাল তার গোঁফ,কাধ ছাঁড়িয়ে তার ঝাঁকড়া ধবল চুল । সেই বিরাট শিশু   এগিয়ে এলেন তোমার দিকে । আমাকে পাত্তা না দিয়ে কথা বললেন তোমার সাথে
'আমার নাম সমুদ্র'
তুমি বোধহয় তোমার বয়সের চেয়ে বেশী চৌকস ছিলে তখন । আড়াই বছরের তুমি,তোমার স্মৃতিতে তখনো সমুদ্র মানে জল । তুমি তাকে বললে
'তুমি সমুদ্র,আমি জল '
সেই বিরাট শিশু মেলার মাঠ কাপিয়ে হাহা করে হেসে উঠলেন ।  তোমাকে কোলে নিলেন, আশাপাশের অন্যদের ডেকে বললেন-দেখো,দেখো এই ছেলেটা আমাকে কথায় হারিয়ে দিয়েছে'
গল্পের এই এতোটুকু তোমাকে বলবো আমি ।
গল্পের গহীনে আরো গল্প জন্ম নেবে । সেই বিরাটশিশু একজন কবি ছিলেন এক পোড়াদেশের । সেই দেশ কবিকে হত্যা করে আর ঘাতককে দেয় বরমাল্য । সেই সমুদ্র কবি বড় অসহায় হয়ে পড়ে ছিলেন হাসপাতালের বেডে ।
আর তোমার জনক, মানুষ হয়ে জন্ম নিতে গিয়ে যে প্রথম কেঁদেছিল আর তারপর সারাটা জীবন কাঁদছে মানুষ হয়ে বাঁচতে না পারার কষ্টে-সে এই গল্পের ড্রাফট লিখেছিল সমুদ্র কবির অসহায়ত্বকে ধারন করে ।
গল্পের এই অংশটুকু না হয় তোমাকে আমি নাই বললাম কোনদিন । 


'পৃথিবীর শেষ গ্রাম' পরিভ্রমন হেতু...



.

'আমরা ও চেয়েছিলাম পাহাড়ে পৌঁছে যাই সমান্তরাল
যদি পথ হারাতে পারি তবেই হয়তো অমরত্বের পথে
মৃত্যু আমাদের ঠাঁই করে দিতে পারে গ্রামে তবু কেনো সাবধানে
বিজ্ঞানীর ঘর থেকে তুলে আনি টর্চ? কেনো কোমড়ে বাঁধা
আরো একদিন বেঁচে ক্ষীন দড়ি? কেনো মনে হয়
ভোরের আগে যেতে পারলে পেয়ে যাবো গ্রাম?'


এ যেন কোন জাতকের বলে যাওয়া গল্প । পুনর্জন্মের পর এক জাতিস্মরের স্মৃতিচারন যে শোনিতে বয়ে এনেছে তার হারিয়ে যাওয়া গ্রামের ঘ্রান । মনে পড়ে তারঃ


'আমরা আগে গ্রামে থাকতাম । নদীর খুব কাছে না অবশ্য । পাহাড় ছিলো পাশে । দূরে শিলঙের রাস্তায় খাবি খাওয়া মেঘ । আমাদের অনেক বন্ধুরা সেইখানে বেড়াতে যেতো পয়সা দিয়ে । আমার পয়সা ছিলো না, ছিলো ঘরে ঢোকার এক কিলোমিটার রাস্তা
গেট দিয়ে ঢুকতেই পয়সায় নাগাল না-পাওয়া শিলঙ আমদের ডাকতো,
নাকি ডাকতো শিলঙের খাবি খাওয়া'


তারপর? কি হল সেই গ্রামের? সবুজ চিনতে ভুলে যাওয়া মানুষেরা ফসিল গ্রামের গল্প শুনতে আগ্রহী হলে সেই গ্রামীন জাতক বলে যায় আরোঃ

এখন গ্রামে দুটো রাস্তা । একদিন থেকে আসে আর একদিক দিয়ে যায়
যে যার রিকশায়,কেউ দ্যাখে না কারো পরিচিত মুখ । আগে এই  রাস্তায় একটাই রাস্তা ছিলো । যে যায় সে যায় যে আসে সে ও আসে । তখন
দূর থেকেই বোঝা যেতো কে আসে । চেনাচেনা । ভাই কিংবা বোন
প্রেম কিংবা অপ্রেম-সব নিজের দখলে । চেনা মানুষ দেখা  যাবেই-ভরসায় সবাই দিয়েছে কিলোকিলো পথ পাড়ি

কিন্তু দুই রাস্তার সুবিধা ও আছে । এক রাস্তায় যখন গ্রামের এক ছেলেকে মারতে মারতে লাশ অন্য ছেলেরা । তখন অন্য রাস্তায় গাড়ি চলতে পারে
গ্রামের বাকি সবাই ওই রাস্তায় গাড়িতে পালিয়ে যেতে পারে । তরুন
মার খেতে খেতে লাশ সহানুভূতির চাদরে । অন্য রাস্তায় খেলা দ্যাখার মতো নিরাপদে দূরে দাঁড়িয়ে আর সবাই দ্যাখে । গ্লাডিয়েটর গ্ল্যাডিয়েটর ।
গ্রামের হন্তারক ছেলেরা আরামে বিনাশাস্তিতে ঘোরে । ডাবল রাস্তার এই সুবিধা
যে যে পারে সুযোগ নেবে বুঝে । তাতে তো আমাদের কোন অপরাধ হবেনা । জীবন ও যাবেনা আমাদের কারো । আমরা এখন
ওই গ্রাম ছেড়ে পালিয়ে বাঁচা স্টার সঞ্চালক । মনে মনে দুঃখ করি
মনে মনে তোমাকে স্মরন করি ।
পুরনো একটি মাত্র রাস্তা,তোমাকে

তুমি ভূমি ধ'সে পুনরুজ্জীবিত হও

আমরা চেনা মুখ খুঁজতে খুঁজতে এক রাস্তায়
দুই বিপরীত দিক থেকে ফিরি আবার । আমরা জাদুমন্ত্রে লাশটাকে
মায়ের কোলে পিছিয়ে দিয়ে আসি । ব'লে আসি মা,
দুই রাস্তার গ্রামে সন্তানকে পাঠাবেননা ।



এইবার মৃদু গুঞ্জন উঠে আসরে -এ তুমি কোন গল্প শুনাও হে বাপু । আমরা তো গ্রাম হত্যা করেছি গত শতকে রোশনাই এর লোভে,তবু নিহত গ্রামের অভিশাপ কেনো আমাদের যাপিত জীবনে ?
আসরে বিস্ময় রেখে কবি ফিরে যায়- পৃথিবীর শেষ গ্রাম এ ।
যেতে পারে কি? 
 

সচল দিনের ভাবনা ।। ব্লগ হোক ব্লগারদের



'পিপলস রিপাবলিক' কি করে 'প্রাইভেট লিমিটেড কোম্পানী' হয়ে যায় সে বৃত্তান্ত লেখা আছে আমাদের হাড়-মাংসে ।
রাজনীতি গেছে,অর্থনীতি গেছে, মিডিয়া গেছে, নদী-জংগল,তেল গ্যাস গেছে -কৃষি ও যেতে দেরী নেই কর্পোরেট হাংগরের পেটে ।
প্রযুক্তির কল্যানে-মত প্রকাশের নতুন মাধ্যম ব্লগিং -তার ও  বিস্তার ঘটিয়েছে  বাংলায়,এক কর্পোরেট । বিস্তারের পেছনে  ধান্দা ছিলো সেই আদি অকৃত্রিম-সঠিক সময়ে নিয়ন্ত্রন করে ভিটে মাটি সহ বিক্রী করে দিয়ে মুনাফা তুলে নেয়া ।
তাই দেখা যায় তারা সদম্ভে ঘোষনা করে-' যে কোন লেখা তারা লেখকের অনুমতি ব্যতিরেকে যে কোন জায়গায় প্রকাশের অধিকার রাখে'
লেখার ফাঁকে ফাঁকে পণ্যের বিজ্ঞাপন ঝুলিয়ে দেয় আর ব্লগারদের কে ও লোভ দেখায় মুনাফার ঝোল খাবার । 
কিন্তু 'দুঃখিনী বর্নমালা' টিকে ছিলো  হাজার বছর ধরে উচ্চবর্গীয় অস্পৃশ্যতাকে তুচ্ছ করেই  । তাই এই ভাষায় মত প্রকাশের স্বাধীনতা ও টিকে থাকবে কর্পোরেট ধান্দাবাজিকে অস্বীকার করেই ।
'সচলায়তন ' জন্ম নিয়েছি ব্লগারদের ব্লগ হয়ে ।
ব্লগারদের উদ্যোগে আরো নতুন নতুন ব্লগিং প্লাটফর্ম গড়ে উঠছে । প্রত্যেকের নীতিমালা,দর্শন,ধারা ভিন্ন ভিন্ন ।
হোক ভিন্ন,হোক আলাদা । বাংলা ব্লগিং এর শতফুল ফুটুক ।
কর্পোরেট ধান্দাবাজিকে তুড়ি মেরে উড়িয়ে দিয়ে  ব্লগগুলো হোক ব্লগারদের ।। 


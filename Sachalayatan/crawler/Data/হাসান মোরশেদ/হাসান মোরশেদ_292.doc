সূর্যের দিন অথবা বনপোড়া হরিনীর আর্তনাদ



.
লিখতে গিয়ে মনে হচ্ছে এ স্মৃতিতর্পণ  বড় নির্লজ্জ্ব উপহাস।
জলপাই শেকলে যখন বাধা পড়েছে পুরো দেশ,গনতন্ত্রকামী শিক্ষকদের দেয়া হয়েছে সশ্রম কারাদণ্ড আর পতিত স্বৈরাচার আদালতের রায়েই নির্দোষ প্রমানিত হয়ে হাসছে তার বিশ্ববেহায়ার পুরনো হাসি-তখন আর এই সব কেনো মনে পড়া?
কেনো এইসব হাতছানি ।
১৭বছর আগের এইদিন খুব কি আলাদা কিছু ছিল? সূর্য কি আরো বেশী দেদীপ্যমান ছিলো? পুরুষের পেশীতে কি আরো বেশী শৌর্য্য ছিলো? আরো বেশী উদ্দীপনাময় ছিলো নারীর প্রেম,শিশুর সারল্য? বাংগালীর ঘুমভাংগা কবিতা ও গান?
আমরা যারা কৈশোর তারুন্যের সেই দৃপ্ত সময়ে শ্লোগানমুখর ছিলাম, কেউ স্কুলের গন্ডী পেরিয়েছি,কেউ পেরুবো,কেউ বা কলেজের প্রথম বর্ষে-আমাদের সময় স্বাক্ষী, প্রমিথিউসের দ্রোহ আমরা ধারন করেছিলাম শোনিতে ।
সেই ডিসেম্বরের ৬ তারিখে বাংলাদেশ হেসে উঠেছিলো । স্বৈরাচার বিদায় নিয়েছে,এবার বিদায় নেবে সাম্প্রদায়িক মৌলবাদ । সারাদিন জুড়ে বিজয়োৎসব,রং ছিটানো, মঞ্চে মঞ্চে বিজয়ের গান,এলাকায় এলাকায় কালো তালিকা তৈরী হচ্ছে ছাত্র সংগ্রাম পরিষদের নেতৃত্বে । '৭১ এর পর একবার ভুল হয়েছে, এইবার ভুল না । স্বৈরাচারের দোসরদের চিহ্নিত করে বিচার করা হবেই এবার ।
তারপর,হায়!
মাস না পেরুতেই এরশাদের ডানহাত মৌদুদ আর কেবিনেট সচিব এম কে আনোয়ার জাতীয়তাবাদের কোলে, অভির সেকেন্ড ইন কমান্ড সজল মুজিববাদী শিবিরে...
আমরা খুব সহজেই পুর্বসুরীদের প্রশ্নবিদ্ধ করি ।
৭১ এর যোদ্ধাদের  সমালোচনা করি । এতো ত্যাগে দেশ স্বাধীন করলে বাপু,তবু স্বাধীনতাবিরোধীদের শেষ করতে পারলেনা?
আমরাই কি পারলাম?
আমরা ও তো গনতন্ত্রের যোদ্ধা ছিলাম ,আমরা ও তো গনতন্ত্র অর্জন করেছিলাম । আমাদের সামনেই তো আমাদের অর্জন ক্রমশঃ ম্লান হয়ে গেলো । ম্লান হতে হতে মুছে গেলো বড় সহজেই ।
একদিন ডিসেম্বরের ৬ তারিখে যে বাংলাদেশ হেসে উঠেছিলো-সেই বাংলাদেশই কাঁদছে এখন,বড় বেশী শোকাবহ সেই কান্না ।
জলপাই শাসনে বাংলাদেশ বনপোড়া হরিনীর মতো আর্তনাদ করে উঠে ।
 

ছোটপাখী,ছোট নীলপাখী



.     একটি পাখী,ছোট পাখী,ছোট নীল পাখী
    যতনে লুকিয়ে রাখি,আমার গভীর গোপনে ।
   উন্মনা পাখী তার ডানা ঝাপটায়, দুরবাসী সাদা মেঘ
   তাকে ডেকে যায় । আমি বলি-'চুপ থাকো,ছোট পাখী,
 ছোট থাকো ছোটপাখী,নিরাপদে থাকো তুমি এই গোপনে'
আমি তাকে ঢেলে দেই নির্জলা স্কচ,আমি তাকে পান করাই
হাভানার ধোঁয়া, তাকে নিয়ে যাই কবিতা ও গনিকা গমনে;
পানশালার বুড়ো মাতাল,অফিসের কেরানী,শয্যার রমনী
কেউ দেখেনা । সবাইকে দিয়ে ফাঁকি, আরো গোপনে রাখি
আমার সে পাখী, ছোট পাখী,নীল পাখী, ছোট নীল পাখী ।
মাঝে মাঝে বড় বেশী ডানা ঝাপ্টায়,দুরবাসী মেঘ যবে দূরে
দূরে আরো দূরে সরে যায় । আমি রেগে উঠি-'ডোবাবে নাকি?
উল্টে দেবে দাবার ছক? সাজানো সন্ন্যাস? শো-কেসের পুতুল?'
আরো বেশী ঢেলে দেই নির্জলা স্কচ,আরো বেশী ধোঁয়ায় ঢাকি
আমার সে পাখী, ছোট পাখী,নীল পাখী, ছোট নীল পাখী ।
কেবল রাতের বেলা সবাই ঘুমোলে পর,বের করে এনে তাকে
বুকের উপর জড়িয়ে ধরে বলি-'ও পাখি, ভালোবাসি তাই খুব
গোপনে তোমাকে বাঁচিয়ে রাখি' । পাখী হাসে,খাঁচায় ফিরে যায় ।
গান শোনায় । কান্না নাকি? আমি কাঁদিনা । কে তবে কাঁদে বলো-
পাখী? মেঘবিলাসী, ছোট পাখী,নীল পাখী, ছোট নীল পাখী ।

Charles  Bukowski'র 'Blue Bird' পড়ার পর
 

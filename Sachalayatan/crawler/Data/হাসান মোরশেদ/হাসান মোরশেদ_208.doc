দাঁড়িয়ে থাকা মানুষের গান ।। স্নিগ্ধা'র জন্য



.
দাঁড়িয়ে থাকা মানুষ তুমি দাঁড়িয়ে থাকা মানুষ,
তুমি ভাঙ্গলে কেন? পড়লে কেন? দাঁড়িয়ে থাকা মানুষ?
তুমি দাঁড়িয়ে থাকা মানুষ?
ইয়াসমিনের সঙ্গে তুমি দিনাজপুরের বাসে
তুমি ও বাড়ি যাচ্ছিলে তো ইয়াসমিনের পাশে ।
কুত্তারা সব ঝাঁপিয়ে পড়ে-কাপড় ধরে টান ।
খুবলে খেয়েছিল মেয়ের গোলাপ এবং প্রান ।
তখন তুমি করতে কিছুই পারলে না তো মানুষ!
তাই কি তুমি ভাঙ্গলে মানুষ?
তাই কি তুমি পড়লে মানুষ  দাঁড়িয়ে থাকা মানুষ?
তুমি দাঁড়িয়ে থাকা মানুষ ।
তুমি ভাঙ্গলে কেন? পড়লে কেন? দাঁড়িয়ে থাকা মানুষ?
শাহজালালের দেশে বাবার মেয়ে নূরজাহান ।
সমাজ বলে অসতী সে! বিচার অনুষ্ঠান !
সেই বিচারে পাথর মেরে হত্যা করার রায়!
আর কারো নয় নারীর প্রান নূরজাহানের যায় !--
তখন তুমি করতে কিছুই পারলে না তো মানুষ!
তাই কি তুমি ভাঙ্গলে মানুষ?
তাই কি তুমি পড়লে মানুষ  দাঁড়িয়ে থাকা মানুষ?
তুমি দাঁড়িয়ে থাকা মানুষ ।
তুমি ভাঙ্গলে কেন? পড়লে কেন? দাঁড়িয়ে থাকা মানুষ?
জাহাজ ভেড়ে চট্রগ্রামে মাল হচ্ছে খালাস ।
বন্দরে আজ পড়ে আছে মেয়ে মানুষের লাশ ।
ধর্ষিতা সে মেয়ে মানূষ- নাম ছিল তার সীমা ।
ভগবানের দিকেই ঘৃনায় তুই তাকালি মা !
তখন তুমি করতে কিছুই পারলে না তো মানুষ!
তাই কি তুমি ভাঙ্গলে মানুষ?
তাই কি তুমি পড়লে মানুষ  দাঁড়িয়ে থাকা মানুষ?
তুমি দাঁড়িয়ে থাকা মানুষ ।
তুমি ভাঙ্গলে কেন? পড়লে কেন? দাঁড়িয়ে থাকা মানুষ?
অসতী আজ আমার মেয়ে যদিও সতী সে!
ধর্ষিতা আজ আমার বোন একলা যদি সে!
ধর্ষকেরা লাফিয়ে বসে সিঙ্ঘাসনে আজ ।
আল্লা তোমার চক্ষু তুলে খাচ্ছে শকুন বাজ ।
তখন তুমি করতে কিছুই পারলে না তো মানুষ!
তাই কি তুমি ভাঙ্গলে মানুষ?
তাই কি তুমি পড়লে মানুষ  দাঁড়িয়ে থাকা মানুষ?
তুমি দাঁড়িয়ে থাকা মানুষ ।
তুমি ভাঙ্গলে কেন? পড়লে কেন? দাঁড়িয়ে থাকা মানুষ?
দাঁড়িয়ে থাকা মানুষ তুমি দাঁড়িয়ে থাকা মানুষ ।
ইয়াসমিনের পাশে তুমি,নুরজাহানের পাশে তুমি,
সীমার পাশে দাঁড়িয়ে ছিলে মানুষ ।
অপমানের বোঝা মাথায় অপঘাতেই শেষ ।
তারপর ও কি বলবে তুমি সমাজ,মানুষ,দেশ?
তারপর ও কি মায়ের দিকে চোখ ফেরাতে পারো?
মাতৃভূমি,মাতৃভাষা বলতে তুমি পারো?
বলতে তুমি পারো মানুষ দাঁড়িয়ে থাকা মানুষ?
দাঁড়িয়ে ছিলে ভাঙ্গছো কেন পড়ছো কেন তুমি?
দাঁড়িয়ে থাকা মানুষ তুমি দাঁড়িয়ে থাকা মানুষ ।
তুমি দাঁড়িয়ে থাকা মানুষ ।। 
সৈয়দ শামসুল হক এর কবিতা 
 

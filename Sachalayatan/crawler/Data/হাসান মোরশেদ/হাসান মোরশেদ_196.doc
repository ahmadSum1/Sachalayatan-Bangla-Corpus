যে শহরে ফিরিনি আমি-১



২২।০১।০৮
সিদ্ধান্তটা বদলে ফেললাম নিউক্যাসেল এয়ারপোর্টে এসে ।
দুপুর একটা দশ এ এমিরেটস এর ফ্লাইট । আগের দিন চলে এসেছিলাম নিউক্যাসেলের আউটস্কার্ট সাউথ শিল্ড এ ।
কথা ছিলো মামা এসে পিক করবেন নিউক্যাসেল ট্রেন স্টেশনে,পরদিন এয়ারপোর্টে সি অফ করবেনা ।  নানী হঠাৎ অসুস্থ । সম্ভব হলোনা ।
সাউথ শিল্ড থেকে মেট্রোতে চড়ে চলে এলাম সোজা এয়ারপোর্ট এ । অনলাইনে টিকিট করেছিলাম, অনলাইনেই চেকইন  করলাম সময় বাঁচানোর জন্য । নিউক্যাসেল ভীষন তুষারপাত হয়েছে আগের রাতে । চারদিক ধবধবে সাদা ,তবু ভালো বিরক্তিকর প্যাঁচপ্যাঁচে বৃষ্টি নেই ।
শিডিউল অনুযায়ী দুবাইয়ে প্রায় বারোঘন্টা যাত্রাবিরতি ছিলো ।
এর আগে কখনো দুবাই হয়ে দেশে যাইনি । আমার পছন্দের এয়ারলাইন্স বৃটিশ এয়ারওয়েজ । হিথ্রো থেকে উঠে নয়ঘন্টা পর সোজ়া ঢাকা । মাঝখানে নো হাংকি ।
এবার বাড়ীর কাছ থেকে এমিরেটস এর নতুন ফ্লাইট । এছাড়া দুবাইর এতো গল্প শুনেছি, ইচ্ছে হলো দেখে যাই ।
কিন্তু নিউক্যাসেল থেকে যাত্রা শুরুর আগে হঠাৎ করে কি জানি কি মনে হলো। এরকম কি জানি কি আমার হঠাৎ করে হুটহাট হয়ে যায় । এমিরেটস এর কাউন্টারে গিয়ে জিজ্ঞেস করলাম -দুবাইয়ে সময় নষ্ট না করে দ্রুত ঢাকা পৌঁছার ব্যবস্থা কি?
সকল এয়ারলাইন্সের মধ্যে সম্ভবতঃ এমিরেটস এর বায়ূবালিকাগনই সবচেয়ে অধিক চিত্তহানিকর । এরকম এক বালিকা হেসে জানালেন-সম্ভব,দুবাইয়ে মাত্র ২ ঘন্টা থাকতে হবে । কিন্তু এরজন্য কাফফারা দিতে হবে  ৭৫ পাউন্ড ।
ঘর থেকে বেরুনোর আগে একটা বেশ স্বাস্থ্যবান ক্রেডিট কার্ড পেয়েছি । ১৩ মাস পর টাকা ফেরত দিতে হবে ।
সো, নো ওরিস । ১৩ মাস পর কি হবে,সে ভাবা যাবে ১২ মাস পরে ।
অতএব নতুন শিডিউলে চড়ে বসলাম এমিরেটস এর বায়ূযানে ।
---------
নিউক্যাসেল টু দুবাই নির্বিঘ্ন এবং গতানুগতিক যাত্রা ।  প্রথম বিমানে চড়ার সেই অদ্ভূত অনুভূতি এখন আর টের পাইনা । এখন বরং বিরক্ত লাগে একটানা গুমগুম আওয়াজ ।
এমিরেটস এর বিনোদন ব্যবস্থা বৃটিশ এর চেয়ে ভালো । প্রায় ৫০০ চ্যানেল দেখা যায় । খাবার খারাপ না । পানীয় ও ভালো । অনেকদিন পর হ্যানিকেল গিললাম ।
সেবার মান যথেষ্টভালো (অন্ততঃ দুবাই পর্যন্ত)
দুবাই এসে পৌঁছলাম স্থানীয় সময় রাত ১২.৫৫।
পৌঁছলাম এবং শুরু হলো মেজাজ খারাপ পর্ব ।
সেই গল্প না হয় বলি পরে ।
সিলেটে এখন প্যাঁচপেচে বৃষ্টি এবং কিছুটা ঠান্ডা । ইংল্যান্ডের বিশ্রী আবহাওয়া পিছু ধাওয়া করে চলে এসেছে এই কয়হাজার মাইল । ভাল্লাগছেনা এটা ।
বৃষ্টি ও ঠান্ডা উপেক্ষা করেই ঘর থেকে  বেরুবো এখন ।  


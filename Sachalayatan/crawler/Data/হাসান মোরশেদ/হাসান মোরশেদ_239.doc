।। ঘৃনামাতৃক ।।



মানুষ হিসেবে বড় সামান্য আমি।সমষ্টির জন্য কৃত কোন কর্ম নেই আমার । জীবনের তলানী ঘেঁটে খুঁজে পাই,শেষ কৈশোরে স্বৈরাচারের বিরুদ্ধে মিছিলে নামা আর প্রথম তারুন্যে শহীদ জননীর ডাকে প্রস্তুত হওয়া-এ ছাড়া আর কোন অর্জন ও নেই । আর যা কিছু তা কেবলই ব্যক্তিগত স্বার্থপরতা,একটু ভালো করে বাঁচার তাগিদ আর আরেকটু আয়েশ । 
আমার বাবার মতো যে মানুষেরা নিঃস্ব থেকে থেকে ফুরিয়ে গেছে,সেইসব আপাতঃগুরুত্বহীন নিম্নমানের মানুষদের ও একটা রাষ্ট্র জন্মদেয়ার অহংবোধ ছিলো । পরাজয়ের বলয়ের মধ্যে  বড় হতে হতে আমাদের অন্তরাত্না শুকিয়ে গেছে, ক্ষুদ্র থেকে ক্ষুদ্রতর হয়ে গেছে বোধ । 
আমার মানুষ জন্ম ফুরিয়ে যাবার আগেই এইসব উপহাস শুনে ফেলতে হয়েছে -জন্মযোদ্ধারা যুদ্ধে গিয়েছিলো নারীলোভে! প্রচারযন্ত্র এইসব প্রচারকরে, রাষ্ট্রযন্ত্র তাদের রক্ষা করে । ময়মনসিংহের ইশ্বরগঞ্জের  যুদ্ধে আমার যে চাচাতো ভাই গুলীতে ঝাঁঝরা হয়ে  গিয়েছিলো অথবা আমার যে মামাকে দালালেরা টুকরো টুকরো করে ঝুলিয়ে রেখেছিলো সুনামগঞ্জের এক বাজারে- আহা,সেই মানুষেরা বড় তুচ্ছ ছিলো!
আমি পরাজিত মানুষ, আমি জেনে গেছি পরাজয়ের গোপন ইতিবৃত্ত । একাত্তরের ডিসেম্বর ষোল বিকেলে যারা বিজয়ী হয়েছিল, আদতে তারা হেরে গেছে মাত্র তিনবছর আটমাস পরের সকালে । তারপর থেকে যা কিছু,যতোসব বিজয় বিজয় ভাণ,গল্প ও কবিতা, পতাকা উত্তোলন,স্মৃতির সৌধে পুস্পমাল্য,হুইলচেয়ার সম্বর্ধণা এইসব আর কিছুই নয়-উপহাস, কেবলই উপহাস মাত্র ।
মুক্তিযোদ্ধার ভাংগা কোমরে আরো কষে জোরালো লাথি তাই আর নতুন করে ব্যথিত করেনা, যেহেতু মোদাচ্ছের একা নয় । ঐ যে রাষ্টের কর্ণ ধরে আছে লোল-চর্ম, নিরাপত্তার দায়িত্ব নিয়েছে হায়েনা-শাবক, ধর্মের ধ্বজা উড়ায় পুরনো শকুন, সুগন্ধী রুমাল উড়ায় সুশীল শৃগাল- সকলে মিলেই তো ফেটে পড়ে অট্টহাসিতে । 
আমি জেনে গেছি পরাজয়ের তকমা মুছে ফেলার সুযোগ আমাকে দেবেনা জীবন, সম্মিলিত কোন প্রতিরোধ আর হবেনা সহসা,গর্জে উঠবেনা আর অভিজ্ঞ হাতিয়ার-ভাংতে ভাংতে নিঃশেষ হয়ে যাবে সবটুকু স্মৃতিচিহ্ণ ।
আমি ও ফুরিয়ে যাবার আগে খুব গোপনে আমার সন্তানদের কাছে পাচার করে যাবো  ঘৃনার বীজমন্ত্র । তারা দিয়ে যাবে তাদের সন্তানদের,সেই সন্তানেরা তাদের পরম্পরাকে ।এই নিষিদ্ধ চাষাবাদ থেকে একদিন জানবে তারা- পুর্বপুরুষেরা ঘৃনাটুকু বাঁচিয়ে রাখতে পারেনি বলেই  ভালোবাসাটুকু হারিয়ে ফেলেছিলো  বড় অবেলায় ।  


 । । বাবা ও তাঁর নি:শ্বাস এবং 'বু জি'র জন্য এলিজি । ।



 .
  মারা যাওয়ার আগে,শীতরাত গুলোতে
 বাবা খুব কষ্ট পেতেন । পৃথিবী জুড়ে এতো হাওয়া
 তবু তাঁর নি:শ্বাস আটকে যেতো । আরা বাবা ডুকরে
 কেঁদে উঠতেন--'বুজি গো' 'বুজি গো' বলে ।
 সেই কবে কোন কৈশোরে চলে যাওয়া
 সহোদরার জন্য বাবা কাঁদতেন । যেনো সেই
 'বু জি ' এসে তাঁর নি:শ্বাস ফিরিয়ে দেবেন ।
 আমি তখন কিনেছি নতুন মোবাইল ফোন
 সুদূর মিনাসোটা থেকে এসেছে কল,
 অথবা প্রতীতি শুনাচ্ছে প্রেমের পংক্তিমালা ।
 ... বিব্রত আমি । একটু থামোনা, বাবা!
 মাঝরাতে কাশির দমক,বিবেকের বদ্ধ তালা ।
আমার সহোদরাকে আমি নাম ধরেই ডাকি ।
 কখনো আহ্লাদে- 'সিস' ; তার জন্মদিনে কার্ড পাঠাই
 সে ও মাঝে মাঝে কল ব্যাক করে ।
 নিজের সংসার,স্বচ্ছলতা নিয়ে -'সিস' ভালো আছে ।
 আমার ভালো লাগে । সহোদরা ভালো আছে ।
 আমি তাকে -'বু জি' ডাকি না ।
 আরো কোনো শীতের রাতে, মৃত্যু ঘনালে পর
 জানি আমারো কষ্ট হবে বাবার মতো ।
 জানি হায়, তাঁর মতো আমি কারো নাম ধরে
 কেঁদে উঠবোনা । জীবন ফুরালো প্রায়
 কারো জন্য আজো কান্না জমলোনা ।
 ভাঙনের বেদনায় বাবা ডুঁকরে কাঁদতেন
 আর আমি?
ভাংগার মতো কিছু গড়াই  হলোনা আমার  ।।
 ডিসেম্বর 7 , 2006
 প্রথম প্রহর । ।
 [ এই লেখাটার বয়স আজ একবছর হয়ে গেলো ।
ডিসেম্বর ৭, আমার বোনের জন্মদিন । পিঠাপিঠি ভাইবোন আমরা,এক সাথে বড় হয়েছি । গতবছর এইসময়ে খুব মিস করছিলাম ওকে । আর মনে পড়ছিলো বাবাকে ও ।
এরকম এক অদ্ভূত বিষন্নতার ঘোরে এই লেখাটার জন্ম ।
একবছর হয়ে গেলো আজ ।
বয়স বাড়লো আমারো, কতটুকু বাড়লাম আমি?]  
 

এইসব মায়ামুগ্ধতা, ধূলোপাঠ, এইসব... 



আমাদের বিছানার প্রান্তে এসে লুটোপুটি খায় সোনা সোনা রোদ। রোদের ঘ্রান। পাখীর কিচিরমিচির। আমাদের ছোট্ট পাখীটার ঘুম ভেঙ্গে যায় ভোর বেলা। 'বাবা উঠো, মা উঠো, দিন হয়ে গেছে...'
আমাদের তিনজনের দিন শুরু হয় টস করে। আজ কোথায় বেড়াতে যাওয়া হবে?পাহাড়, সমুদ্র নাকি লেক? আমরা বড় হয়ে উঠা দুজন বড় হতে থাকা তৃতীয়জনকে গোপনে জিতিয়ে দেই প্রতিদিন । এইসব ছোটখাট টসে জিতে যাক, বড় হতে হতে  আরো কতো বড়ো বড়ো টসে হারতে হবে, হারতে হারতে মানুষকে বড় হতে হয়।এইভাবে...

পাহাড় তার সুমহান গাম্ভীর্য নিয়ে কেমন সবুজ হতে হতে নীল হয়ে উঠে। কৈশোরের নীল পাহাড়ের সেই তীব্র হাতছানি। সেই পাহাড়ে রোদ ঝলসালে অনেক দূরের এপাড় থেকে ঝর্ণার আবহ ভাসতো চোখে। রাত নামলে পাহাড়ের গায়ে থোকা থোকা জোনাক পুঞ্জি সেমেটিক মিথের মতো গতজন্মের কথা মনে করিয়ে দিতো কেবল।

পাহাড়ের নীল কেমন করে হয়ে উঠে সমুদ্র!  সমুদ্রের ঐ অপার বিস্তার যেনো হারিয়ে ফেলা সেই নীল শার্ট, পরা হয়নি বলে কেউ নাবিক বলেনি অথচ পুরোটা জীবন কেটে গেলো পতন ও উদ্ধারে।

লেকের জলে থিরথির  কাঁপে বুড়ো পাহাড়ের ছায়া, মেঘেরা ভেসে যায় দূরে। ময়ূরকন্ঠী হাঁস জল কেটে এগিয়ে যায় ছানাপোনা সমেত। ঈশ্বর পুত্র যীশুর মতো তীব্র ভালোবাসায় দু ডানা বিস্তার করে একাকী রাজহাঁস। এতো প্রেম তার জল ও জলহীনতায়।  
আমরা তিনজন এইসব মায়ামুগ্ধতায় জড়োসড়ো হয়ে থাকি। পৃথিবীর ছায়া অনেক বিশাল হয়ে উঠে- দেশের চেয়ে,মানচিত্রের চেয়ে।এই সব সীমানা সামান্য মাত্র। পৃথিবীটা পাখি, গাছ, মানুষ সবার। 
 এই বিশাল ছায়া কতোকিছু ভুলিয়ে দেয়। কোথাও ধ্বংস নেই, ষড়যন্ত্র নেই, 'স্যানেটারী ন্যাপকিন ছাড়া আর কোথাও কোন রক্তপাত নেই'। তেহরানের রাস্তায় রক্তাক্ত লুটিয়ে পড়ছেনা এক কিশোরী,  পন্থাবন্দী বন্ধুরা এই আত্নত্যাগকে তুচ্ছ করছেনা মতাদর্শের পরাধীনতায়,  কোথাও নদীহত্যার বাহারী আয়োজন চলছেনা...
আমাদের বিছানার প্রান্ত থেকে সরে সরে যায় সোনা সোনা রোদ। পৃথিবী জুড়ে এতো রক্তপাত,মানুষে মানুষে এতো আস্থাহীনতা-  ভাল্লাগেনা। 


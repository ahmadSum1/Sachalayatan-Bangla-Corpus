'এই মিছা কবি জীবন'-কার সাথে তার তবে হয়েছিলো দেখা?



.

আমাদের সময় সমুদ্রের তীরে
পড়ে থাকা মৃত তিমির মত,ফেনার থেকে দূরে ।
তাকে ঘিরে উড়ছে মাছি ।
জোয়ার ভাঁটা বুঝে মানুষেরা সাঁতার কাটতে নামে,
ভাঁটার সময় লাল নিশান হাতে দৌঁড়ায় লাইফগার্ড
মুটিয়ে যাওয়া সুন্দরীরা হন্তদন্ত
চর্বি কমাতে আসে নুনের বাতাসে ।
বিকালে শত পায়ের ভীড়
পশ্চিম সমুদ্রের আকাশে অফিস ফেরত মেঘ
আহা আমাদের সময় দীর্ঘতম সমুদ্রচরে
পড়ে থাকা মৃত তিমি মাছ

আমাদের সময়,যাপিতজীবনকে এইভাবে সংজ্ঞায়িত করে কোন কবি?
যেই হোক সে,বৌ বাচ্চার সাথে এই কবির কবিতা গুলো ও আমি পকেটে ঢুকিয়ে ছুটে চলি সিলেট থেকে চট্রগ্রাম,চট্রগ্রাম থেকে কক্সবাজ়ার,কক্সবাজার থেকে বাংলাদেশের শেষ সবুজ বিন্দু সেন্টমার্টিন ।
যেতে যেতে রাস্তাগুলো নদী হয়ে  যায়,নদী হয় সমুদ্র,সমুদ্রের জল নীল থেকে ক্রমশঃ সবুজ । এই সব শব্দ-শব্দের ও অধিক,বাক্য-বাক্যের ও অতীত আমাকে নেশাতুর করে রাখে । নারিকেল জিঞ্জিরার ধবল বালিয়াড়িতে শুয়ে মাঝরাতে আমি পাঠ করি 

কেন তুমি ভালবেসেছিলে সমুদ্রকে
যখন সে বয়ে চলে নিরন্তর
কেন তুমি বলেছিলে বালুকারাশির কথা
যখন বাতাস তাদের উড়িয়ে নিয়ে চলে দিগন্তে
কেন তুমি গেয়েছিলে নারীদের গান
যখন তাদের শরীর উৎপাদন করে কস্তুরীর ঘ্রান
ছুটে আসে সেই ঘ্রানে বিমোহিত নাবিকের দল
কেন তুমি হতে চেয়েছিলে সে নাবিক
যার রয়েছে প্রত্যেক নারীসঙ্গমের অভিজ্ঞতা...
তুমি বরং গান গাও মৃত ঘাসফুলের
যখন তার থ্যাঁতলানো দেহ আর রস পড়ে থাকে
তোমার পায়ের নিচে
তুমি বরং গাও মরাঝিনুকের গান
নাবিকেরা যার খোলস ভেঙ্গে নিয়ে গেছে মাংসপেশী
বরং তুমি লিখো 'স্থবিরতা সবচেয়ে ভালো'
কারন তুমি জন্মেছো তৃতীয় বিশ্বের এক অচল জাহাজে
যার প্রতিটা কেবিন স্বপ্নের ছদ্মবেশী গণগোরস্তান

এইসব মোহক শব্দগুচ্ছ জন্মদেয় যে কবি,আমি তাকে ইর্ষা করি ।
সেই কবির নাম জাহেদ সারওয়ার ।
তার কবিতার বইয়ের নাম ' এই মিছা কবি জীবন'
প্রকাশ পেয়েছে এই বইমেলায় ।
ও হ্যাঁ,এই জাহেদ সারওয়ারই আমাদের সচলবন্ধু 'মাশা'
শুভকামনা হে কবি!
 

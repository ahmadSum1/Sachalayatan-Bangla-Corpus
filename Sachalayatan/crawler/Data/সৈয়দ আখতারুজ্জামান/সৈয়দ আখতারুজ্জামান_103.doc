ঘুরে এলাম সিঙ্গাপুর (পর্ব - ২)



২. প্রথম দিনের অভিজ্ঞতা
একঘণ্টার গভীর (!) নিদ্রা শেষে সকাল সাড়ে সাতটায় ঘুম থেকে উঠলাম। সিঙ্গাপুরে আমার প্রথম দিন। শরীর ঝরঝরে লাগছে। গরম পানি দিয়ে দ্রুত শাওয়ার সেরে নেয়ায় ক্লান্তির লেশমাত্র আর অনুভব করলাম না। কর্মক্ষেত্রের দীর্ঘদিনের অভিজ্ঞতায় নানা সময়ে নানা বিষয়ে নানা প্রশিক্ষণ নিতে হয়েছে। তারমধ্যে একটা বিষয় ছিলো এনএলপি, নিউরো লিঙ্গুয়িষ্টিক প্রোগ্রাম। যেখানে শেখানো হয়েছিলো কিভাবে অল্প বিশ্রামে শরীরের স্বাভাবিক সতেজতা ফিরিয়ে আনা যায়। ইতিপূর্বে মাঝে মাঝে সেটা কাজেও লাগিয়েছি। প্রথম দিকে পুরো বিষয়টা গাজাখুরি মনে হতো। না ঘুমিয়ে আমার একটানা ৮৪ ঘণ্টা কাজ করার অভিজ্ঞতা আছে। এনএলপির সাহায্য ছাড়াই। মনে আছে শেষদিনে আমি প্রলাপ বকতে শুরু করেছিলাম। আর এনএলপির সাহায্য নিয়ে প্রতিদিন ৪ ঘণ্টা ঘুমিয়ে আমি দীর্ঘদিন (প্রায় ১ মাস) কাজ করেছি এমন ঘটনা আছে। তবে এবার যে অতীতের সব রেকর্ড ভাঙতে যাচ্ছি কে জানতো!
সিঙ্গাপুর জেনারেল হাসপাতালে
পনের মিনিটে কাপড় পরে নাস্তা সেরে ঠিক আটটায় হোটেল লবিতে হাজির হলাম। ড্যানি তার আগেই উপস্থিত। জামার্ন বংশোদ্ভূত ড্যানির গাইড হিসেবে দীর্ঘদিনের অভিজ্ঞতা। সিঙ্গাপুরের ইতিহাস এবং দর্শনীয় স্থান সম্পর্কের তার চমৎকার বর্ণনা আমার আজীবন মনে থাকবে। ড্যানি স্বাগত জানিয়ে অল্প কথায় আমাদের আজকের কর্ম পরিকল্পনা ব্যাখ্যা করলো। দেখলাম হোটেলের সামনেই সিঙ্গাপুর ট্যুরিজম বোর্ডের মার্সিডিজ বাস দাঁড়ানো। বাসে ওঠার জন্য অনুরোধ করলো ড্যানি। আমি আমার ছোট্ট দল  নিয়ে বাসে উঠেই দেখলাম অন্যরাও আগেই উঠে বসে আছে। পাকিস্তান, ভারত আর শ্রীলঙ্কা থেকে আরো চারটা টিম এসেছে। সবার থাকার ব্যবস্থা এই পার্ক হোটেলেই। সব মিলিয়ে আমরা মোট ১২জনের এক মাঝারি দল। সবাই আমাদের স্বাগত জানালো। প্রথম দিনে আমাদের ফ্লাইট মিসের দুঘর্টনা সবাই জেনে গেছে। আমি একটু লজ্জাই পেলাম। তবে আমরা তেমন গুরুত্বপূর্ণ কিছু মিস করিনি বলে ড্যনি আমাদের আস্বস্ত করলো। প্রথম দিনে আবহাওয়া খারাপ থাকায় দর্শনীয় স্থান ভ্রমণ বাতিল হয়েছিলো। যাই হোক বাস ছেড়ে দিলো। আমাদের গন্তব্য বিখ্যাত সিঙ্গাপুর জেনারেল হসপিটাল।
প্রায় প্রত্যেক বড় হাসপাতালের নিচতলাতেই আছে গিফট শপ, ফুড কোর্ট ইত্যাদি। সিঙ্গাপুর জেনারেল হসপিটালের নিচে তেমনি একটা শপের সামনে
বাস দ্রুত গন্তব্যের উদ্দেশ্যে ছুটলো। আমি ব্যাগ থেকে ক্যামেরা বের করে ক্লিক ক্লিক বিরামহীন ছবি তুলতে থাকলাম। রাস্তা, গাছ, দুপাশের আকাশচুম্বী অট্টালিকা, সবুজ ঘাসের অসাধারণ পার্ক, শপিংমল, মানুষের চলাচল, মন্যুমেন্ট কিছুই বাদ থাকলো না। সবই নতুন, সবই সুন্দর, সবই  যেন অবাক বিস্ময়ের অতলান্ত আধার। 
সিঙ্গাপুর জেনারেল হসপিটালের সেমিনার শেষে আমরা হসপিটাল ঘুরে দেখতে বের হলাম। সে আরেক এলাহী ব্যাপার। এক একটা হসপিটাল এতো বড় যে সবগুলো বিভাগ হেঁটে ঘুরে দেখা মোটেও সুখকর ব্যাপার নয়। আমরা বিশেষ বিশেষ বিভাগগুলো ঘুরে দেখলাম কেবল। এরপর গেলাম সিঙ্গাপুরের সবচেয়ে বিখ্যাত, পুরাতন এবং ঐতিহ্যবাহী মা-শিশু বিষয়ক হাসপাতাল কে কে উইমেন এন্ড চিলড্রেন হসপিটালে, সংক্ষেপে কেকেএইচ নামেই হাসপাতালটি বিখ্যাত। প্রতিটি সেমিনার শেষে নানা ধরনের জার্নাল, লিফলেট আর ব্রোসিয়ারে ব্যাগ ভরে উঠতে লাগলো। অভিভূত হলাম বিখ্যাতসব প্রফেসরদের সাথে পরিচিত হয়ে। প্রথমে প্রফেসরদের নাম, পদবী আর কৃতিত্বের ফিরিস্তি শুনে মনে হতো - ডাক্তার সাহেবের বয়েস বোধকরি আশির কম এক মাসও না। কিন্তু দর্শনলাভের পর দেখলাম কারো বয়েসই বোধকরি পয়তাল্লিশের ওপর হবে না। নানা বিষয়ে এক একজন দিকপাল। আর হরেক রকম অত্যাধুনিক চিকিৎসা সরঞ্জামাদি দেখে ভাবছিলাম, চিকিৎসাবিজ্ঞান কোথায় চলে গেছে আর আমরা কোথায় বাস করছি।  এ নিয়ে দীর্ঘ আলোচনা হতে পারে। ভাবছি সিঙ্গাপুরের হেলথ কেয়ার সার্ভিস সম্পর্কে আলাদা একটা লেখায় পুরো বিষয়টা তুলে ধরবো। এখানে তুলে ধরলে ব্যাপারটা আর ভ্রমণ কাহিনীতে সীমাবদ্ধ থাকবে বলে মনে হয় না। 
সিঙ্গাপুরের বিখ্যাত মা ও শিশু হাসপাতাল কেকেএইচ, শপিংমলের সামনে দাঁড়িয়ে, মা ও শিশুর জন্য বলতে গেলে সবকিছুই এখানে পাওয়া যায়
সন্ধ্যায় হোটেলে ফিরে এলাম। ঘণ্টখানেক পরেই ডিনারে যেতে হবে। রুমে ব্যাগ রেখে, ফ্রেশ হয়ে, কাপড় পাল্টে দ্রুত লবিতে নেমে এলাম। অন্যরা তখনো লবিতে নামেনি দেখে তাড়াতাড়ি ব্যক্তিগত কিছু টেলিফোন সেরে নিলাম। সিঙ্গাপুরে আমার এক আতœীয় আছেন, খায়রুল ভাই, তাকে রাত দশটায় হোটেলে আসতে বললাম। ইতিমধ্যে অন্যরা চলে এসেছে। আর দেরি না করে বাস আমাদের নিয়ে কাছের এক রেষ্টুরেন্টের উদ্দেশ্যে ছুটলো। ড্যানি সময়ের ব্যাপারে খুবই কঠোর। শুধু ড্যানি নয়, পুরো সিঙ্গাপুর শহরটাই যেন ঘড়ির কাটায় চলে। সময় মেনে জীবন কিভাবে চলে এর চেয়ে ভালো উদাহরণ আমার আর চোখে পড়ে নি। পুরো ভ্রমণে এতটাই সময় মেনে চলা হয়েছে আমাদের মধ্যে কেউ কেউ অনভ্যাসের জন্য তাল মেলাতে গিয়ে হাপিয়ে উঠছিলো। রেষ্টুরেন্টার নাম ভুলে গেছি। বহুতল ভবন। আমাদের জন্য চর্তুথ তলায় আগে থেকেই জানালার পাশে একটা টেবিল বুক করা ছিলো। আমি স্বভাবতই জানালার পাশে গিয়ে বসলাম। একটু পরেই রেষ্টুরেন্টের মালিক এসে আমাদের সাথে দেখা করে শুভেচ্ছা বিনিময় করে গেলেন। আমরা তার ব্যবহারে  অভিভূত হলাম। ডিনার শেষে রেষ্টুরেন্ট থেকে বের হওয়ার সময় আমি যা দেখলাম তাতে নিজের চোখকে বিশ্বাস করতে পারছিলাম না। ভদ্রলোক (রেষ্টুরেন্ট মালিক) নিজে বালতিতে পানি নিয়ে মপ দিয়ে রেষ্টুরেন্ট ফ্লোর পরিস্কার করছেন। বাংলাদেশে উহা স্বপ্নেও সম্ভব না। মালিকতো দূরের কথা রেস্টুরেন্ট স্টাফ পর্ষন্ত কোনো কিছু মোছা বা পরিস্কার করাকে চরম মানহানীকর মনে করে। যাই হোক সে আরেক কাহিনী।
ডিনার শেষে সবার সাথে গল্প করতে করতে কখন যে দশটা বেজে গেছে টের পাই নি। খায়রুল ভাইয়ের ফোন পেয়ে সম্বিত ফিরে পেলাম। সোজা হোটেলে চলে এলাম। তারপর তাকে নিয়ে বেরিয়ে গেলাম রাতের সিঙ্গাপুর ঘুরতে। হোটেলে সাংবাদিক সফরসঙ্গীদের গভীর নিদ্রায় রেখে, সেমিনার, হাসপাতাল, তথ্য-উপাত্ত সব ভুলে গিয়ে বেরিয়ে পড়লাম রাস্তায়। ট্যাক্সি নিয়ে সোজা চলে এলাম লিটল ইন্ডিয়া।
লিটল ইন্ডিয়া বাঙালী অধ্যুষিত এলাকা। বাংলাদেশীদের জন্য লিটল ইন্ডিয়া হচ্ছে এক রকম মিলন কেন্দ্র। বাঙালীদের ভিড় এই এলাকায় সবচেয়ে বেশি। প্রতি সপ্তাহের রোববার ছুটির দিনে সিঙ্গাপুরবাসী সব বাঙালীদের এক মিলন মেলায় পরিনত হয় লিটল ইন্ডিয়া এলাকা। বিশেষ করে সেরাঙ্গুনের মোস্তফা সেন্টারকে ঘিরেই এই আড্ডাস্থল। মোস্তফা সেন্টার সিঙ্গাপুরের দিন রাত ২৪ ঘণ্টা খোলা সবচেয়ে বড় শপিংমল। কী পাওয়া যায় না সেখানে! দামও তুলনামূলক সস্তা। অচার্ড রোড, সানটেক সিটি কিংবা ভিভো সিটির তুলনায় পানির দর। রাত চারটা পর্যন্ত লিটল ইন্ডিয়ার প্রায় সব রাস্তা এবং পার্শ্ববর্তী এলাকাগুলো ঘুরে বেড়ালাম। 
সেরাঙ্গুনের এক দোকান মালিকের সাথে। দেখে বোঝার উপায় নাই। প্রথমে ভেবেছিলাম ফুটপাথের বিক্রেতা।
আমার মনে হলো সিঙ্গাপুরবাসী জানে কিভাবে তাদের দেশের সম্পদকে পৃথিবীর সামনে তুলে ধরতে হয়। সাধারণ একটা উদাহরণ দেয়া যাক (দর্শনীয় স্থান তো দূরের কথা), কাম্পং গ্লামের সুলতান মসজিদ। ঐতিহাসিক গুরুত্ব ছাড়া তেমন দেখার কিছু নাই। আকারে বিশাল। সিঙ্গাপুরের প্রথম মসজিদ। আঠেরশ শতকের শুরুর দিকে (সম্ভবত ১৮২৬ সালে) মসজিদটি তৈরি করা করে ইষ্ট ইন্ডিয়া কোম্পানী। সুলতান হুসেইন শাহ্ - এর সাথে চুক্তির অংশ হিসেবে এ মসজিদটির তারা তৈরি করে দেয় সেখানকার মুসলীম জনগোষ্ঠি আর মালয়দের জন্য। এতো অসাধারণ করে তুলে ধরা হয়েছে এই মসজিদ যা বলে শেষ করা যাবে না। পাশেই ছোট ছোট দোকানে বিক্রি হচ্ছে মুসলমান ট্যুরিস্টদের জন্য নানা ধরনের সুভ্যিনিয়র, সুলতান মসজিদের ভিউকার্ড। বিনামূল্যে পাওয়া যাচ্ছে সুলতান মসজিদের ওপর বুকলেট।  আরো কত কী! ঢাকায় এ রকম ঐতিহ্যবাহী মসজিদের অভাব নেই। বায়তুল মোকররম মসজিদ, খান মোহাম্মদ মৃধা মসজিদ, সাত মসজিদ, হাজী খাজা শাহবাজ মসজিদ ইত্যাদি ইত্যাদি কয়েক ডজন মসজিদের নাম বলা যাবে। শুধু মসজিদ কেনো ট্যুরিস্টদের জন্য আমাদের দেশে অমিত সম্ভাবনার এমন অসংখ্য উদাহরণ আছে যা অবহেলায়, পর্যাপ্ত গুরুত্বের অভাবে স্রেফ পড়ে আছে। 
সুলতান মসজিদের সামনে
খায়রুল ভাই সাথে থাকায় ম্যাপের সাহায্য তেমন নিতে হয় নি। লিটল ইন্ডিয়া পুরোটা চষে বেড়ালাম। মাঝে মধ্যেই নোটবুকে গুরুত্বপূর্ণ তথ্য টুকে নিচ্ছিলাম। হোটেলে যখন ফিরলাম তখন ভোর হতে তেমন আর বাকি নেই।
সিঙ্গাপুরের রিক্সা, ছুটির দিনে চায়না টাউন এলাকায় চোখে পড়ে বেশি
(পর্ব তিন - এ আছে আরো অনেক কথা)
 

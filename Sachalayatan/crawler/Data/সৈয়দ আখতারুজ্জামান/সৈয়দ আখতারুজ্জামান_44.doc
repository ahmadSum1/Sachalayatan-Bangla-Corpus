তুই কাছে আসলেই 



তুই কাছে আসলেই আমার জগত কেন বৃষ্টিময় হয়ে ওঠে?
বুকের ভেতর ফিসফিস শুকনো পাতার ঝর ঝর শব্দ
আসমান ফালি ফালি করে শিহরিত বিজলির ফলা
বৃষ্টি বৃষ্টি দু‌’কূল ছাপিয়ে ওঠে বেসামাল জলরাশি
তুই কাছে আসলেই গা ছম ছম একলা আমার ঘর
এই বুঝি কেউ কলিংবেল বাজালো হঠাৎ
জানালার পর্দাগুলো ওড়াউড়ি করে আকাশ পাতাল
কার্নিশের বেড়ালটা আচমকা ম্যাঁও করে দৌড়ে পালায়
তু্‌ই কাছে আসলেই শুকনো পদ্মায় সুনামি আঘাত হানে
সারা শরীরের পেশী ঘেমে নেয়ে একাকার
হৃৎপিন্ডে ঢাক গুড় গুড় মেঘেদের পাগলামি
পাল তুলে জেগে ওঠে মরা জাহাজের মাস্তুল
পৃথিবীর আলো-আঁধারি শষ্যের মাঠে পাপাড়িরা খুলে খুলে পড়ে
উত্তপ্ত নিঃশ্বাস কুন্ডলী পাকায় শিয়রের কাছে
লাল নীল নরম পাতারা বেয়ে ওঠে পাজরের সিঁড়ি
অবাধ্য গুল্মলতারা পেঁচিয়ে ধরে মৃত আগ্নেয়গিরি
তুই কাছে আসলেই বুকের অরন্যে ফণা তোল কাল কেউটে শত শত
নীল বিষাক্ত হাতের তালুতে নাচে নেশাখোর চাঁদ
ওষ্ঠাধরে কী ভীষণ কী গভীর ক্ষত!


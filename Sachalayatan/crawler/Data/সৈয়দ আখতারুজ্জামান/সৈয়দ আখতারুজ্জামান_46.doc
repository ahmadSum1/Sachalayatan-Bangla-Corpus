যাচ্ছি সেন্ট মার্টিন, এই প্রথম



শুনলে লোকে হাসে। কাউরে কইতাম পারি না। বয়েসও তো কম হলো না। আর আমি কিনা জীবনে কোনদিন সেন্ট মার্টিন যাই নি। তার মধ্যে সদ্য একটি এ্যাডভেঞ্চার ক্লাব ফরম করেছি। নাম - বিয়ন্ড এ্যাডভেঞ্চার ক্লাব। লোকে একদম যা তা বলে। এ অপমান আর সহ্য হচ্ছে না। তাই আর দেড়ি নয়। সব ঠিক ঠাক। কাল সকাল নয়টায় বাস। সোহাগ। আফিসে চাপা মেরে দুই দিন ছুটি আদায় করেছি। বউ বলে,  শুধু তুমি ক্যান, আমিও তো আগে কোনদিন যাই নাই। এই বার আমিও আছি। আমার আড়াই বছরের ছেলে আরবিন আমাদের কথপোকথন শুনে একবার আমার দিকে তাকায়, একবার ওর মা'র দিকে তাকায়। আমি বললাম, বুঝছি ব্যাটা, চিন্তা করিস না, তুই ও যাবি। কী বুঝলো ও কে জানে! সে তার ছোট ব্যাটম্যান ব্যাগে গোটা তিনেক রেলগাড়ি আর একপাটি স্যান্ডেল ঢুকিয়ে এনে আমার হাত ধরে টানতে লাগলো। বললো, বাবা তলো। 
সুতরাং আমি যাচ্ছি। বউ, পোলাপাইনসহ। ফিরে এসে আনিস ভাইয়ের মতো আমারও একখান পোষ্ট হবে, সচিত্র। ততক্ষণ অপেক্ষায় থাকেন সবাই। আর একটা বিনীত অনুরোধ, আমি যে এই প্রথমবার সেন্ট মার্টিন যাইতাছি, এই কথা আর কাউরে কইয়েন না। ফিরে এসে এমন পোষ্ট দেব, কেউ বিশ্বাসই করতে পারবে না যে, এইবার প্রথম ছিলো। আর সচলায়তনে আমার এই ক্ষুদ্র সময়ে এই প্রথমবার একখান আবজাব লিখলাম, আর কখনো লিখি নাই। (হয়ত আর লিখবোও না কখোনো।) মন দিয়া খালি কোবতে লিখবো।  
বিঃদ্রঃ কীর্তিনাশাকে মিস করবো খুব। এইসব ভ্রমণ ওকে ছাড়া আমার সহজে জমতে চায় না। কীর্তি, তুই মন খারাপ করিস না। আমাদের নেক্সট এ্যাডভেঞ্চার ট্যুর হবে কেওকাড়াডং, খুব শীঘ্রই! তুই আর আমি। আছেন আর কেউ? আমাদের সাথে যেতে চান? তালি বাজান! আর কীর্তিনাশার কাছে নাম রেজিষ্ট্রেশান করান দ্রুত। হয়ে যাক প্রথম সচল এ্যাডভেঞ্চার ট্যুর। 


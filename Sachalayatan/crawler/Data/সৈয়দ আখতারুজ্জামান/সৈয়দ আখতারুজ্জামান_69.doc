হৃদয়ের আলো আজ তুফান তুলেছে



আকাশ ঝলসাতে চায় হৃদয়ের আলো, জ্বলে অন্তর্লোক
ভুলে যাই হৃদয়ের যতো পুরাতন ব্যথা, আছে যতো শোক
মাকড়সার জালের মতো বুকের অলিন্দগুলোতে
ঢাকা যতো আছে সুখস্মৃতি মলিন ধূলোতে
আজ দু'হাতে তাদের টেনে তুলে আনি বুকে
মেলে ধরি সকালের আলো দৃষ্টির সম্মুখে
ছুটে যাই দিগন্তের দিকে, পায়ে ঝর্ণা জলের গতি
বাহুতে গজিয়েছে ঈগলের ডানা, চোখে হারিয়ে যাওয়ার সম্মতি
আলোময় যতো অবিশ্রান্ত প্রাণ সবাইকে ডেকে আনি
ডাকে সময়ের কন্ঠস্বর, উদভ্রান্ত মেঘের দল দেয় হাতছানি।
হাঁক দেয় মেঘের পারানি - 'তোরা কে কে যাবি আয়'
হৃদয়ের আলো আজ তুফান তুলেছে, আকাশ ঝলসে যায়।


পৃথিবীতে প্রেম বলে কিছু নাই



মাঝে মাঝে আয়নায় চোখ রাখি; দেখি করুণার প্রতিবিম্ব
ভাবি, কতোদিন পাড় হলে আসল তোমাকে আমি চিনবো
নির্বাক প্রহর পালায় নিরবে, মিছে যতো ভালোবাসা বাসি
বার বার যার দূরে চলে যাই, বার বার তার কাছে আসি
শর্তের দড়ির ওপর সার্কাস, আমাদের দিন কেটে যায়
উজানের বৈঠা হয়ে ছুটে চলে অকূলের তীরে অবেলায়
মাঝে মাঝে আয়নায় চোখ রাখি; দেখি করুণার ছায়ারেখা
অন্ধের আঙুল ধরে আজীবন জীবনের পথ চলা শেখা
অসংকোচে ঠোঁটে ঠোঁট ঠেসে ধরি আঙুলের গতিপথ আরো দূরে
সূর্যের চুম্বনে ঝলসায় দেহ - সব কিছু ছাই হয় পুড়ে পুড়ে
তবুও পশে না চঞ্চল বাসনা মৈথুনে অবশ হয়ে আসে হাত
প্রেম কাকে বলে জেনেছে শরীর জেনে গেছে সবটুকু রাত
মাঝে মাঝে আয়নায় চোখ রাখি; দেখি করুণার হাসাহাসি
ভালোবাসা থাকে উলঙ্গ দাঁড়িয়ে দুটি শরীরের পাশাপাশি
সারারাত মাঠে চাষাবাদ করি, নরম মাটিতে কোদাল কোপাই
দিনে গুন গুন করে গান গাই - পৃথিবীতে প্রেম বলে কিছু নাই। 


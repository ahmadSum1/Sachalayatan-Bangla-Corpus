দুষ্টু প্রেমিক বনাম নিরেট সংসারী



বলতে তোমায় অনেক কিছুই পারি
বললে হতাম দুষ্টু প্রেমিক
না বলাতে হয়েছি সংসারী
তোমার বাড়ি নদীর ওপার গ্রামে
খেয়াঘাটে নৌকা ছবির মতো
প্রেমিক হলে হতাম খেয়ার মাঝি
স্বামী হয়ে রয়েছি সংযত
উথাল পাতাল বৃষ্টি যখন নামে
মেঘলা আকাশ ফুঁসে ওঠে জীবন সংগ্রামে
প্রেমিক হলে তোমায় আমি উড়িয়ে নিতাম এসে
দুটো হৃদয় হারিয়ে যেত স্বপ্নে বিভোর দেশে;
স্বামী আমি ভাবছি মরে - কোথায় অর্থ-কড়ি!
বৃষ্টি এলেই ঢোক গিলে খাই সর্দি-কাশির বড়ি
প্রেমিক আমি কেমন ছিলাম আছে তোমার মনে?
কথায় কথায় ছন্দ গাঁথি; সবাই আবাক বনে
তুমি মগ্ন হয়ে শুনতে চেয়ে চেয়ে -
এখন আমার দিন কেটে যায়, থাকি দুচোখ বুজে
তোমার মুখে ফোঁটে কথার খই, আমি শব্দ পাই না খুঁজে। 
বলতে তোমায় অনেক কিছুই পারি
বললে হতাম দুষ্টু প্রেমিক
না বলাতে হয়েছি সংসারী।


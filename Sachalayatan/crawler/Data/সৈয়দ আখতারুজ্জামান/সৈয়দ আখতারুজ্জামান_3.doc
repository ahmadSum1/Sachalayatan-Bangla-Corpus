শরত, তবুও টহল



ঘোর লাগা মন্থর দুপুর 
পল্লবহীন একটা পথের শাখা
সাঁই করে সটকে পড়েছে খাগড়ার বনে
আনসার থেকে এফবিআই সকলেই 
মুখ তুলে তাকালো অরণ্যে
কানখাড়াকরা সব ঘুঘুপাখি, না-মূক না-বধির তারা;
করতলে টলমল বিষাদ
ধবধবে কাশবনে টহলরত শরত
বাতাসের ম্যাজিক কার্পেটে পেতেছি শয্যা
ঝিমুনির প্রবল প্রতাপ সমগ্রজাতিময়
শরতের বারান্দায় টুল পেতে বসেছিলো গুরু হোরহে এ্যনড্রেডে
লাতিনের গল্পগুলো জমেছিলো বেশ
হঠাৎ কে বাজালো কলিংবেল? গুলিতে নিহত ইতালীয় নাগরিক 
দরজায় সটান দাঁড়িয়ে, ‘মে আই কাম ইন?’
তার নয় দিনের পুরনো মৃতদেহ থেকে 
সমূহ তদন্তের গন্ধ সারা ঘর শ্বাসরুদ্ধ করে তুলেছিলো; 
নাগরিক জমিনে পরাক্রমশীল বিষের আগাছা 
আজ, কাল ও পরশু
কোথায় ম্যাজিক? 
কার্পেটের ছোপ ছোপ রক্তের দাগ 
কতকাল চাপা দেবো বোধের পললে?


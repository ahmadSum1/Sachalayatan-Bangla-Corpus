জীবনের সুতীব্র ভুলগুলো



ভুলগুলো যেন এক-চোখা হরিণ
অপরাধী ভেবে শুধু আমাকেই আড় চোখে দেখছে বারবার
মরা শকুনের ঠোঁটের মতো কালো অন্ধকার
পা ফেলে স্মৃতির উঠানে
তাকাই পিছনে ফিরে
পিছনে, যতটা দূরবর্তী হয় দৃষ্টির নাগাল।
ভুলগুলো দেখা দেয় -
যেন চা-বাগান শিহরিত করা মোটা মোটা শেয়ালের চোখ
যেন মনান্তরের ঘৃণাদগ্ধ সেই চোখ
দৃষ্টি রেখেছে স্রষ্টার চোখের ওপর - স্থির।
আর আমার মনেপড়তে থাকে একে একে -
যেদিন আমার পিতৃশুক্র উল্লাসে ফেটে পড়েছিলো জরায়ুর ভেতর
যেদিন মাতা-যোনি উগড়ে দিয়েছিলো একতাল মাংসপিন্ড
যেদিন কলেমা তাইয়্যেব পড়ে
আর শিশ্নমুন্ডু কর্তন করে হয়েছিলাম মুসলমান
যেদিন কাজের ছেলেটা ডিম চুরি করেছিলো বলে
বলেছিলাম - 'শুয়োরের বাচ্চা'।
স্পষ্ট আমার মনেপড়তে থাকে একে একে
যেদিন ভুল করে কামাতুর কন্ঠে করেছিলাম
প্রেমের প্রথম পুঁথিপাঠ
যেদিন প্রথম নারী স্পর্শে
তেরাশি হাজার বাঘ গর্জে উঠেছিলো স্নায়ুর ভেতর
আর এই ঠোঁট পুড়ে পুড়ে ছারখার হয়েছিলো
স্তনবৃন্তে চুমু খেয়ে খেয়ে।
আমার মনেপড়তে থাকে একে একে সব
আর আচমকা উপলব্ধি করি
সমস্ত চরাচর জুড়ে অগণিত চোখ দৃষ্টি মেলেছে
অপরাধী ভেবে শুধু আমাকেই আড় চোখে দেখে বারবার।


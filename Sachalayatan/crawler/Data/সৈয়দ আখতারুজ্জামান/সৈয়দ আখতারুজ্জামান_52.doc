এক-জীবন সমান এক দীর্ঘশ্বাস



পেয়ারা গাছের একটা সবুজ ডাল
জানালায় উঁকি মেরে আছে
দোল দোল বাতাসের খেলা জানালায়
একটা গোলাপী প্রজাপতি শুধু শুধু ওড়াউড়ি করে
উড়ে চলে যায় - ফিরে আসে ফের - উড়ে চলে যায় - ফের আসে ফিরে
আকাশে জমাট মেঘের আস্তর
শেষ বিকেলের আলো জানালায় আলো-ছায়া আলো-ছায়া খেলে
মাছরাঙার ধ্যান নিয়ে চেয়ে থাকি সময়ের আয়ূর সমান
অনেক আলোকবর্ষ দূরে কোন এক অভিমানী পাখি
গোধূলীর গান গেয়ে যায়
অভিমান ভাঙানোর কেউ যেন নেই তার
নদীর জোয়ার এসে ভরে ফেলে ছোট খাল কানায় কানায়
জোয়ারের অদ্ভূত গন্ধ আসে নাকে
জানালার হলুদ আলো ভালোবাসে আলো-ছায়া খেলা
আমি চুপ চাপ বসে থাকি ক্লাসের শেষ বেঞ্চিতে
শতায়ু বটের ধ্যান নিয়ে চেয়ে থাকি হলুদ জানালায়
ছুটির ঘণ্টা বাজে স্কুলের বারান্দায়
একে একে ছুটি হয়ে গেল জীবনের সব বিদ্যাপীঠ
তবু আমি বসে আছি ঠায় ক্লাসের শেষ বেঞ্চিতে
চেয়ে দেখি গোধূলীর শেষ আলো মুছে নিশি-বাড়ি ফিরে গেছে দিনের পথিক
অন্ধকার বড় একা;
স্মৃতিগুলো অন্ধকারে জোনাকির মতো ওড়ে।


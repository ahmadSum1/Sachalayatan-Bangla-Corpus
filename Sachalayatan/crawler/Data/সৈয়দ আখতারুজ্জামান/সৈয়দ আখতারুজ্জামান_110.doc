অনন্ত সময় ধরে অন্ধ ও বধির



(সুদীর্ঘ প্রায় পাঁচ বছর কবিতা না লেখার পর প্রথম লেখা কবিতা)
বহুদিন মাথার ওপরে ছাদ
ছাদের ওপর আকাশ অন্ধকার
বহুদিন পূর্ণিমার চাঁদ দেখা হয়নি, অমাবস্যাও না
বহুদিন এই পা স্পর্শ করেনি মাটি
এই হাত ছোঁয়নি কোনো পাতার শরীর
বহুদিন নদীতে জোয়ার আসেনি
নৌকাগুলো বহুদিন মুখ থুবড়ে আটকে আছে চরে
বহুদিন গাছে ফুল ফোটেনি
একটা সবুজ পাতাও জন্মেনি কোনো ডালে
বহুদিন বাড়ির পুকুরে একটা পুঁটিও সাঁতার কাটেনি
দশদিক অন্ধকার করে কতকাল বৃষ্টি আসেনি
কতকাল এ দেহ ভেজে নাই বর্ষার জলে
কতদিন কতদিন কারো কোনো সাড়া শব্দ নেই
দরজার কড়া নাড়েনি নুলো ভিখিরিও
বহুদিন গাজী স্যারের কথা মনে পড়েনি
মনে পড়েনি পাড়াগাঁয়ের ছেলেবেলার কোনো মুখ
বহুদিন মনে পড়েনি আমাদের বাড়ির পাশের নদীটাকে
কিংবা রতন মাঝির ছই-তোলা নৌকার লম্বা বাঁশের লগি
অথবা পথ চলতে চলতে যাদের হাসির কাছে
ঋণী হয়ে আছি - একবার বিদ্যুত ঝলকের মতোও
তাদের মুখগুলো মনে পড়েনি -
সকাল-সন্ধ্যা যারা ছিলো প্রাণের দোসর -
তাদের কে কোথায় কিভাবে ছিটকে সরে গেছে স্ফুলিঙ্গের মতো
কতকাল কতকাল তাদের চিরউদ্দীপ্ত মুখ
আর চঞ্চল চোখের পলক আমার মনে পড়েনি
মনে হয় অনন্ত সময় ধরে অন্ধ ও বধির হয়ে আছি।  


যতিচিহ্নময় পদ্যমালা



এক. প্রশ্নবোধক
সব কিছু বলে দিতে হয়! 
বোঝ না?
এত চিৎকার এত প্রতিধ্বনি
কিছু কি শোন না?
রাজনীতি শিখে গ্যাছো, তাই না?

দুই. মাত্রা
সোহরোয়ার্দি উদ্যান, মুজিবনগর
কিংবা আজকের শাহবাগ
মাত্রাবোধে দুর্দান্ত নিশান
উড়েছিলো, আজও উড়ছে...

তিন. দাড়ি
পথে পথে ওৎ পেতে আছে দাড়ি-কমা
শব্দেরা সাবধানে চলো। 
রাজপথে অনেক পণ্ডিত
ব্যাকরণ বই হাতে।
চার. কোলন
উপসংহার: জ্বলে...জ্বলে...
সূচনা: যখন খেয়েছিলে তখন মনেছিলোনা?
পাঁচ. কমা
কী করে কমাবো?
বাড়ালামইবা কখন?
শাহবাগ বেড়েইছিলো - 
পার্থক্য শুধুই এটুকুই,
আগে বাইরে ছিলো - পাত্তা দাওনি
এখন ভেতরে ঢুকছে। 
কমাকে দাড়ি ভেবেছিলে নালায়েক!
ছয়. বিসর্গ
প্রতিপক্ষ বৃটিশ হলে সত্যাগ্রহ ঠিক আছে।
প্রতিপক্ষ সিরাজউদ্দৌলা হলে তোমাকেতো বৃটিশই হতে হবে।
নইলে তুমি মীরজাফরইবা পাবে কই, যুদ্ধজয়ইবা হবে কী করে!
সত্যাগ্রহে তো এইসব চরিত্র নাই!
ইতিহাস তো তাই-ই বলে, নাকি?
তাহলে শাহবাগ তুমি বলো - আমরা কি সত্যাগ্রহ করবো নাকি বৃটিশ হবো?
সাত. বিস্ময়বোধক 
কই তাদের দেখছি নাতো!
শুনছিও না!
এই যে ফসল পাকছে - তাহলে এর জন্য কে দায়ী?
কাকাতাড়ুয়ার কাক-তাড়ানো নাকি 
কাকের কাকতাড়ুয়া-ভয়?
আট. হসন্ত
ইস্! সিরাজ 
ইস্! জাফর
ইস্! মুজিব
ইস্! আজম, ইস্!
নয়. ড্যাশ
যত যতিচিহ্ন গতিরোধ করে - এই তার কাজ
তারাতো গতিই বাড়ায় মূলত
যারা গতি রোধ করেছিলো মতিঝিলে, কাওরান বাজারে
বায়তুল মোকাররম কিংবা অলি গলি রাজপথে
দ্যাখো তারা আসলে কতটা বাড়িয়েছে গতি
প্রতিটি দেহের শিখরে এখন দাউ দাউ মশাল জ্বলছে

দশ. ডট ডট ডট
সময়ের রক্তের ভেতর জাগরণ
সময়ই ডেকেছে রুখে দাঁড়ানোর কণ্ঠে
সময়ই বলেছে পতাকা ওড়াতে হবে
তোমাদের যাদের এসব ভালো লাগে নাই 
তারা সোফায় না বসে থেকে রাজপথে আসো
সময়ই বলে দেবে - তোমাদের প্রশ্নগুলোর সঠিক উত্তর ...
(২৩ ফেব্রুয়ারি থেকে ২৮ ফেব্রুয়ারি রাত সাড়ে ১১টা পর্যন্ত)


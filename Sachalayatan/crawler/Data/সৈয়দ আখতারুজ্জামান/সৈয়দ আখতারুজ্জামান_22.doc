উজান দিনের পদ্যমালা



তারা-মুখ তার
বহু রাত পর 
একটা রাতের তারাকে দেখছি
অনেক অনেক রাত
স্মৃতিতে খোদাই জ্বল জ্বল
এমন একটা রাত
যখন রাতের অতিথি তারারা
মশগুল পান-পাত্রে
গীটারের তারে ফুলকি ফুলকি জোনাকের ঝাঁক
সাগরের পাড়ে এমন একটা রাতের আকাশ
অন্ধকার করে দিয়ে
একটা তারার মুখ বারবার
মনে পড়ে - সেদিনের তারা-মুখ তার আর নাই। 
সীমানা
আমাকে যারা হাসায় কিংবা কাঁদায়
অথবা আমি একইভাবে যাদের কাছে দায়ী
পরিস্কার শব্দে বলে দাও
কোথায় আছে সীমানা কতটুকু কার 
আমারও পথ অনেক বাকি 
একই অংক এক জীবনে একইভাবে কত বার ...
 বোঝাবুঝি
এসো, ঠিক-বোঝাবুঝি নিয়ে পার করি বাকিটা জীবন
ভুল বোঝাবুঝি আর কত
ফেরে না বিগত দিন, কত রাত্তির ক্ষত-বিক্ষত
দশ নম্বর কবিতা
দশ-নম্বর কবিতাখানা লিখবো না
মনে মনে বাতাসে বাতাসে
শব্দের টুকরা ভাসায়ে ছড়ায়ে দেবো
এই রাত্রির মৌনতা 
আর এই স্ট্রীট ল্যাম্পের আলোয় 
পাহারাদারের সাথে উহারা খেলা করিবে
হায়রে আমার আটষট্টি হাজার গ্রামের পাহারাদার...!


দিঘীকাব্য অথবা না-ফোটা জোছনার ফুল



ভালো করে তাকালেই মনে হবে 
দিঘীটার জলে জোছনার ফুল ফুটে আছে
তখন অনেক রাত, তখন জোছনা পরিপক্ব
তখন জোছনা হীরার কুচির মতো 
কথার-খেই-হারিয়ে-ফেলা-কোন-বৃদ্ধের চোখের মতো জোছনা তখন...
অথবা-সে জোছনাই নয়, 
নগ্ন কোন যুবতীর মৃত লাশ জোছনার মতো
দীঘিটার এপাড় ওপাড় জোছনার মতো
তখন অনেক রাত, তখন জোছনা পাগলপারা
অথবা আপনি জীবনের সব অভিজ্ঞতা হাতের মুঠিতে 
নিয়ে সসংকোচে দাঁড়াতে পারেন দীঘিটার ঘাটে
স্মৃতিগুলো যেন জোছনার ঢেউ
ঠিক তখনই আপনার গত জীবনের সমস্ত অপরাধের প্রতীক হয়ে
একটা তক্ষক ডেকে উঠতে পারে দীঘিটার তলদেশ থেকে
অথবা এগুলো কিছুই আসল নয়
একটি জোছনা-স্বপ্ন রাতের গম্ভীর পথ ধরে হেঁটে চলে গেলো...
দীঘিতে তাহার ঘুমের শরীর লাশ হয়ে ভেসে আছে। 
ঘোর-লাগা-ফুলগুলো চিরদিন অরণ্যের অধিকারে 
হায়,
না-ফোটা জোছনার ফুল!


আমি তাকে দেখিনি কোনদিন আগে



আমি তাকে চিনি না তবুও
শুকতারার মতো এতো পরিচিত
উচ্ছ্বাসে হাসিতে একান্ত যেমন জানালার রোদ।
সপ্তর্ষীমণ্ডলের শেষ তারাটির কোল ঘেঁষে
সে দাঁড়িয়ে ছিলো আনমনে
আমি ঠিক চিনে গেছি তার শাশ্বত ভঙ্গিমা
বা হাত চিবুকে রেখে সে চোখ রেখেছিলো দিগন্ত রেখায়
গোলাপী গ্রীবার নিচে একটা বাদামী তিল
আমি ঠিক জানি নিঃশ্বাসের  কতটা কাছাকাছি।
আমি তাকে দেখিনি কোনদিন আগে
তবু তার অবয়ব অনিবার্য হয়ে ভেসে ওঠে অনুভবে
মনেহয় অনাদিকাল অমাবস্যার পর
পৃথিবীর মেরুপ্রান্ত হতে উঠেছে নতুন চাঁদ এক
চিরতপ্ত সাহারাকে ভাসিয়ে নিয়ে গেছে
তিনশ ফুট উঁচু জলোচ্ছ্বাস
আর আমি বাঁশপাতা হয়ে
পড়ে আছি তার মসৃন জোছনা শরীরে।
আমি তাকে চিনি না তবুও
নীলাম্বরী মেঘ-ভাসা ঐ চোখের সরোবরে
মনেহয় অবগাহনের উন্মুখ আহ্বানে
জন্মান্তর ভেসে ছিলাম তার জলজ শরীরে
আমি চিনি তার ঢেউয়ের গভীরতা
পৃথিবীর আদিকাল থেকে ঝরা শেফালীর মতো
আমি তাকে কুড়িয়েছি সকালের ভেজা রোদে
আমি জানি তার সুগন্ধ কতটা মদির
মনেহলো - এই সেই হারানো ফনীমনসা
স্কুল থেকে ফেরার পথে যাকে হারিয়েছিলাম
মুন্সীবাড়ির বাগানের ভিতর।
আরো কতো স্মৃতি ভিড় করে খরা রোদ্দুরের মাঠে -
মনেপড়ে যায় কতো ভুলে যাওয়া সুর ...
সমস্ত পুর্ণতা শূন্য করে
এক সময় সে হারিয়ে গেলো নিরব গোধূলীর আড়ালে
অস্তিত্বের পরমাণু জুড়ে রয়ে গেলো নিবিড় কম্পন।
আমি তাকে দেখিনি কোনদিন আগে
তবু মনেহয়েছিলো শুকতারার মতো কতোটা আপন।


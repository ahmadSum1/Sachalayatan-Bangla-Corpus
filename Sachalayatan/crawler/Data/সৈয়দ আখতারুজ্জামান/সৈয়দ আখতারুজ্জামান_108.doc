পয়দা হয়েছি দুর্ঘটনাক্রমে ১



এখন সেরকমই মনেহয় তোমাকে
জীবন এগুতে থাকে আর হিসেবের কম্পাস নির্দেশ করে
আচানক আজগুবি ফলাফল -
বিশ্বাস করতে মন চায় না সেসব!
তুমি দূরে সরে যাও অচিন অতিথি পাখির মতো
তুমি দূরে সরে যাও মেঘের ছায়ার মতো
আর এগিয়ে আসো বাবা-কুমিরের নিষ্পলক চোখ নিয়ে
তুমি এগিয়ে আসো বাবা-বাঘের নির্মম ক্ষুধা নিয়ে
আমরা যথেষ্ট ঝোপের অভাবে
এ শরীর লুকোতে  চেয়েছি মহাশূন্যের ভেতর
আমাদের অন্ধ বাঘিনী-মা কেবল প্রলয়ংকরী গর্জনে
কাঁপিয়ে তুলেছেন বনানীর ঝরাপাতা অব্দি
লুকোতে চেয়েছেন আমাদের ক্ষীণকায় দেহ
দীর্ঘশ্বাসের ছোট ছোট পাতার আড়ালে
তুমি বাবা-বাঘ জেনে ফেলেছিলে সবগুলো পাতার আড়াল!


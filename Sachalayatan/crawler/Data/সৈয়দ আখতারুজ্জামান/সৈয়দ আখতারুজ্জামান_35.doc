আজ শুধু কবিতার দিন



জেগেছে বাতাস তোলপাড় উত্তর জানালা
উঠেছে আকাশ ফুঁসে ঝরাপাতা-ঘূর্ণিমালা
ছুটে চলে ফেলে আসা পথের স্মৃতিতে, যেন
মাঠের সবুজ ওড়ে উদ্ভ্রান্ত মেঘ-ছায়া হয়ে 
বুকের প্রান্তরে পাখিদের বর্ণিল পালক
অগণিত পাখনায় অকারণ উচ্ছ্বল উড়াল
নদীর ডিঙিরা মেতেছে মাছের উতসবে
ঢেউয়ে ঢেউয়ে মাঝিদের গাঙচিল সুর
অসীমে হারাবো পথ, খেপেছে পাগলা নাও
বুক ভরা আকাশ আমার, গাঙচিল দুহাত বাড়াও
ফুঁসছে প্রেমের শিখা, কাশবনে মায়াবতী বাঘ
যৌবন বিরহ জলে কুন্ডলী পাকায় পদ্ম-পরাগ
আজ শুধু কবিতার দিন, পয়ারে মাতাল ছন্দ
দিনভর শব্দ-শঙ্খে আরতির আয়োজন হবে
আজ শুধু কবিতার দিন, দশ দিগন্তের ভাষা
কবিতায় পুড়ে খাক হবে আগুন-ভালোবাসা


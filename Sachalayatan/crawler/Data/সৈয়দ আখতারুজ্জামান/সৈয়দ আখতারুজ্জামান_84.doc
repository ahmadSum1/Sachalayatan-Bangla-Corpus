 প্রেমিকার প্রথম চুম্বন



সেদিন আগুনে পুড়েছিলো মুখ
ঘোর লাগা রাতের আলোয়
নেশাগ্রস্ত হয়ে উঠেছিলো সবটুকু অনুভব
আমার ভিখারি ঠোঁটে আলতো আঙুল রেখে
তুমি করেছিলে ব্রহ্মাণ্ড শাসন
মনে নেই সেদিন পূর্ণিমা ছিলো কিনা
তুমি নক্ষত্রের আলোয় আমাকে উদ্ভাসিত করেছিলে
অগণন বকুলের ঝরে-পরা-শব্দে
সেদিন মোহিত হয়েছিলো চরাচর
আমি শুনলাম আমার বুকের খুব কাছাকাছি
তোমার সঘন নিঃশ্বাসের শব্দ
প্রবল বর্ষণ হয়ে ঝরে পড়ছে আমার মেঘলা নদীতে
আর আমার হেমন্ত-শরীরটা ছোট হতে হতে
ঝড়ে দিকহারা বেড়াল ছানার মতো
খুঁজে নিলো নিরাপদ আশ্রয় তোমার
শঙ্খ-সাদা স্তনযুগলের মাঝখানে
তুমি সমুদ্রের মতো বুক প্রসারিত করে
আমার সমস্তটুকু ধারণ করলে
তারপর মুখ নামিয়ে আনলে আমার নিঃশ্বাসের কাছাকাছি
যেন কেওকেড়াডংয়ের মাথার ওপর দিয়ে
চাঁদ ঝুকে পড়লো বগা লেকের জলে
নিমজ্জিত হলো প্রগাঢ় ধ্যান মগ্নতায়
আর আমি পৃথিবীর তীব্রতম অমানিশার চেয়েও অন্ধকার
তোমার চুলের নিচে পড়ে রইলাম নিথর
আর উপভোগ করলাম অনন্ত ভালোবাসায় সিক্ত
আর মানব-সভ্যতার সমান সুদীর্ঘ তোমার প্রথম চুম্বন।
মনে নেই সেদিন পূর্ণিমা ছিলো কিনা
তুমি নক্ষত্রের আলোয় আমাকে উদভ্রান্ত করেছিলে।


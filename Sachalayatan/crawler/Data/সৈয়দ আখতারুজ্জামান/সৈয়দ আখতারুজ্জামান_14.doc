কথা ছিলো যাবো - যাইনি সেখানে



কথা ছিলো যাবো - যাইনি সেখানে
উড়ালের স্বপ্নে বিভোর বিস্তর ডানা 
গুটিয়ে নিয়েছি দেহের ভেতর
পাখা ঝাপটানোর আকাশ থেকে 
দিনান্তের অবশেষে...
তবুও তো পালকেরা উড়ে চলে
সূর্যের রশ্মি ঠোঁটে বয়ে
ঢলে পড়া কোন দিগন্তের খোঁজে
মেঘ..মেঘান্তরে..
স্বপ্ন-সে অদ্ভূত অক্লান্ত অসীম এক পাখি পৃথিবীর
নতুন চরের খোঁজে তবুও সে বসে থাকে
আকাশের কিনারে প্রতিদিন - 
নতুন ভোরের খোঁজে, প্রতিরাতে, অন্ধকারে
তবুও সে হাতরায় বিপুল নক্ষত্র
জীবন জানেনা থামা - ওৎ পেতে থাকে
একদিন ছোঁ মেরে ঈগল-নখড়ে 
তুলে নেয়...নিয়ে যায়...সমস্ত সঞ্চয়


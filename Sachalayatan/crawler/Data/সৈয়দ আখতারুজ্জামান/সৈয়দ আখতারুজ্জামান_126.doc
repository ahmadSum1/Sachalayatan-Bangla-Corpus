জীবনের জলছবি



জানি না চিনি না বুঝি না জীবন
জানি চলে যায়
চলে চলে যায় ...
কোথায়? কে জানে?
চলছে জলজ কলরোল কিছু
আমিও চলেছি হেঁটে
চলার নিয়তি লেখা আছে হাতে
জ্যোতিষী জানেনা হাতের রেখায় অতীত আগামী
আমিও জানি না কিছু
প্রতিদিন সূর্য আমাদের ছায়া ছোট বড় করে
বড় ছোট করে আমাদের ছায়া
প্রতিদিন...
আর জীবনের মানচিত্রে পাল্টে যায় বয়সের অক্ষাংশ
কোথায়? কিভাবে?
চলে নৈশ গাড়ি কোল ঘেঁষে নক্ষত্রবীথির
চলছে অন্ধের মতো বোধের মেঘেরা
রাতকানা চোখে আমিতো কিছুই দেখিনা তাদের
মৌন অনুভবে অমোঘ গন্তব্য এক ধেয়ে আসে
জীবনের গলি ‘অন্ধগলি’ বলে জানি
শেষ প্রান্তে এক মৃত্যুময় কালো দেয়াল দাঁড়িয়ে
জীবনের ছবি আমিতো জানিনা কিছু আর
শুনেছি প্রান্তিক সময় এভাবে সমাগত হলে
জীবনের গাঢ় স্মৃতিগুলো ভর করে চোখের পাতায়
রাতকানা চোখে আমিতো কিছুই দেখিনা তেমন
নাকি পারছিনা চিনতে সে সব অতি পরিচিত মুখগুলো আজ
ছায়াবতী বৃক্ষ, গর্ভবতী নদী, লতা-পাতা-পথ আর পাখিদের মুখ
আরো কিছু মুখ আবছায়া হয়ে কাছে আসে
জীবনের ছবি এরচেয়ে স্বচ্ছ আমিতো জানিনা কিছু আর
পদ্মার স্লুইজে শুকনো চরায় গোড়া-কাটা-গাছ
ছিন্ন শেকড়ের প্রকট হাসিতে লুটিয়ে পড়ছে আর
কালো কালো মেঘ লালদিয়া চর থেকে উড়ে এসে
বাবলার বন মাটিতে মিশিয়ে দিয়ে চলে গেলো
কোথায়? কে জানে?
কোরালিয়া হাটে লোকজন নেই কোনো
শুধু শতাব্দীর সমান বয়েসী বৃদ্ধ এক
মানকচু পাতা মাথার ওপর ধরে আছে
আকাশের দিকে ধ্যান-মগ্ন হয়ে করছে বাড়ির অপেক্ষা
কি হবে? কে জানে?
এদিকে ধরণী অন্ধকার করে নামছে সন্ধ্যার বিমূঢ়তা
জীবনের ছবি এরচেয়ে সত্যি আমিতো জানিনা কিছু আর
জীবনের স্রোত একমুখী শুধু বয়ে চলে যায়
জানি চলে যায়
কোথায়? কে জানে?


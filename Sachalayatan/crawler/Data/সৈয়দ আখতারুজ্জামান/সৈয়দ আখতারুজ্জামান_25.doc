এই বৈশাখে



এই বৈশাখে
রায়হানপুর গ্রামখানি কাত হয়ে শুয়ে আছে
ভারানি খালের পাড়ে
বিশখালি নদী-গর্ভ প্রসব করেছে এই জনপদ
এখানে ভয়াল সময় উত্তাল নৌকার পালে ভাসে
সূর্যের থাবার নীচে টাগরা শুকায়ে যায়
গ্যালো বছর আউশ-ধান উড়ে গেছে সিডরের তোড়ে
এই বছর আমন ধানের মাঠ খেয়ে গ্যাছে রিপু-রাজ
নদীতে রাখাল, খালে শিশুদের বৈকালিক খেলা যত
মুখে লালা নাই, বুকে দুধ নাই, দেহ মরা-মাছ
পেটে মাঠ জ্বলে, কাঁধে জোয়ালের ক্ষত
পানি নাই - জমিনের পিপাসা মেটে না
পোড়া মুখ - শকুনের ঠোঁটের চেয়েও ধারালো এখানে
যে-শিশু ক্ষুধার জ্বালা নিয়ে তরপায় আর 
ধনুকের সিনার মতো কম্পমান মেরুদন্ড বাঁকা করে
উর্ধ্বমুখী আকাশের দিকে চিতকার করে - - 
'এ-মা-ভাত-খামু'
সে-শিশুর ক্ষুধার শপথ -
সারাবিশ্বে ক্ষুধা নিয়া যারা প্রবন্ধ-পাঠ মারাইতেছেন 
তাহাদের এইসব গর্ভস্রাবের কসম -
ফাটা ঠোঁট আর চৌচির জিহ্বার ছবি নিয়া
আপনাদের মহাব্যবসা বন্ধ করুন...
এইখানে
ধানের বীজের নাম ধরে তিথি ডাকে
                                                 পহেলা বৈশাখে।


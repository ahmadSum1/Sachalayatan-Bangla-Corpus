বিবৃতি



রাতটুকু শেষ হয়ে যায় - মুহূর্তের স্বপ্ন-চূর্ণ
ডানা ঝাপটিয়ে উড়ে চলে যায়, শূণ্যে;
চোখ মেলে চেয়ে দেখি আলোর পসারা মেলেছে আকাশ।
আমাকে বিবর্ণ করে তোলে উজ্জ্বল ভোরের আলো
আলোর রেখায় ভেসে ওঠে রেললাইনের মতো পথ
তারপর পথ চলা - আগুনের ফুলকি উড়িয়ে পথে
তারপর পথ চলা - অবিশ্রান্ত প্রহরের সিঁড়ি গুনে
বুকের যন্ত্রণা ভুলে অক্লান্ত অর্থের দাসী
পাথরের বুক চিরে ছুটে চলি অমোঘ গন্তব্যে।
দিনটুকু শেষ হয়ে যায় - এ শরীর গ্রাস করে
নিয়তির ক্লান্ত অন্ধকার, অন্ধকারে জেগে থাকি
মৃত্যুর ঘ্রাণ আসে নাকে - স্বপ্নেরা বোঝেনা ব্যথা
গড়ে তোলে বুকের ভেতর অহেতুক শূণ্য ঘর-বাড়ি।


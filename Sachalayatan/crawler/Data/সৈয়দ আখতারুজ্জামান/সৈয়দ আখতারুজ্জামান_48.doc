প্রিয়ার কাছে চিঠি



আর কতো অপেক্ষার কষাঘাত, বলো -
দশদিগন্ত কাঁপিয়ে নামে অন্ধকার
মৌনতার দীপ জ্বেলে বসে থাকি ঠায়
আর কতদিন, বলো!
বারান্দায় সকালের আলো পড়ে
চড়ুই পাখিরা ওড়ে জানালার নকশায়, গ্রীলে
তোমার হাতের স্পর্শ পাবো বলে জেগে ওঠা হয়না আমার
কালনিদ্রায় আচ্ছন্ন রই হাজার প্রহর
কিন্তু আর কতো!
ভরা জোয়ারের তোড়ে ভেসে যায় দেহের তরনী
লাভা জলে টগবগ করে মন-প্রাণ
মধ্যগগনে মাথা তোলে পরাক্রম পাল
তোমার মেঘ-বৃষ্টির অপেক্ষায় চমকায় স্নায়ুর বিদ্যুত
বলো, আর কতো!
অপেক্ষায় থাকি, কবে
ঠোঁটে ঠোঁট রেখে শোনাবো তোমাকে নক্ষত্রের প্রিয় সুর
চুমোর সাগরে ভাসাবো তোমার অধর সাম্পান
পথ চেয়ে থাকি, আর
তুমিহীন ভাঙা ঘরে ওড়ে অপেক্ষার মৌমাছি
তোমার বুকের গন্ধ নেবো বলে
পৃথিবীর সব ফুল প্রত্যাখ্যান করে আছি।  


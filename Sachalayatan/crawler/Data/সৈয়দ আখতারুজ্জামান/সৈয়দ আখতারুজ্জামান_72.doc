বাবা এক ক্লান্ত গাধা



অফিস শেষ করে ক্লান্ত গাধার মতো হেঁটে হেঁটে বাড়ি ফিরে আসি
ছেলেবেলায় বাবাকে দেখতাম প্রখর রোদের নিচে
হলুদ হাতলওয়ালা কাঠের ছাতা মাথায় বাড়ি ফিরছেন
মাটিতে দৃষ্টি রেখে, কী অনন্ত দুর্ভানায় ডুবে ডুবে হাঁটতেন
সারা দেহ ভিজে একাকার, এ্যাতো ঘাম!
ঘরে ঢুকতেই আমরা ক'ভাইবোন ঝাঁপিয়ে পড়তাম কোলে-
চকলেট কই? মিষ্টি কই? আজকে তো হাটবার ছিলো!
চৈত্রের মাঠের চেয়েও চৌচির একটা পাথর হাসি বাবা ছড়িয়ে দিতেন
তার নিরুপার কয়লা-কালো অক্ষম চেহারায়;
আমরা বিদ্রুপ করে মনে-করতে-চাই-না কথাগুলো বলতাম
বাবা দৃষ্টি ঘোরাতেন মায়ের মুখের দিকে,
মাও কেমন হঠাৎ জানালার দিকে মুখ ঘুরিয়ে ফেলতেন
দু'জনার দু'টি বেদানর্ত অপরাধী দেহ বিপন্নতায় স্থির দাঁড়িয়ে থাকতো
মনেহতো বেহশ্ত থেকে নিক্ষিপ্ত আদম-হাওয়ার দুটি উলঙ্গ শরীর
অনুশোচনায় অগ্নিদগ্ধ হয়ে দাঁড়িয়ে আছে
আসমানের সব ফেরেশ্তাদের সামনে
আমরা প্রত্যাখ্যাত হয়ে আবার খেলায় হারিয়ে যেতাম
আমাদের সেই সব গ্রীস্মময় দিনগুলো অনেকটাই ছিলো
কলাপাতা-থির থির করা, না-বোঝা ভাষার কথাকলি
কালচে সবুজ শেওলায় ঢাকা পুকুরের জল
তালগাছের শুকনো পাতার শব্দে ভরা ঝন্ঝন্ বুক।
সেই সব দিনের দুর্বোধ্য শব্দেরা আজ ভাষা হয়ে ফিরে আসে
যন্ত্রণায় দগ্ধ হই, কিছুতেই মানে না মন, অশ্রুর সাগরে শুধু ভাসি
অফিস শেষ করে আমিও বাবার মতো হেঁটে হেঁটে বাড়ি ফিরে আসি।   


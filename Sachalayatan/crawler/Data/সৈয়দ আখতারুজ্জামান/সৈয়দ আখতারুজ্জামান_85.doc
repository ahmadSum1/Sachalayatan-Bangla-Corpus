উদাসীন ডানা পেতে দেবো অলস মেঘের দেশে



এবার দূরান্তে চলে যাবো - যেতে হবে
যাওয়ার আগে কিছু দায় ভার আছে
আমার বিদায় নেওয়ার আছে উত্তরে-দক্ষিণে
পুবে ও পশ্চিমে, ঘড়িতে-ঘন্টায় ...
বাড়ির পেছনে বেতবনে ডাহুকের দুটো ছানা আছে
যাদের মা নিহত হয়েছিলো আমার পূর্বপুরুষের হাতে
আর ভাতের মারের জন্য যে কুকুরটা
আমাদের বাড়ি আসে প্রতিদিন,
তেতুল গাছের ডালে যেসব শালিক বসে থাকে নিস্তেজ বিকেলে
এদের সবার কাছে আমি ঋণী হয়ে আছি;
যেসব ঘাসফড়িঙেরা স্বচ্ছ পাখনায় ওড়াউড়ি করে
শর্ষে ক্ষেতের হলুদ কুয়াশায়
যে ঝিঁঝিঁপোকাটা সবচেয়ে তাড়স্বরে ডাকে
জামরুল গাছটার সবচেয়ে নিচুডালে
এছাড়াও কিছু নাম-না-জানা ফুলের
আর পাখিদের জীবন-খুঁটে-খাওয়া ঠোঁটের কাছে
আমারও দায় ভার আছে,
আমার বিদায় নেওয়ার আছে উত্তরে-দক্ষিণে।
তারপর উদাসীন ডানা পেতে দেবো
অলস মেঘের দেশে।


প্যাচাল শো



- আমিও একটা নৌকা বানাইছি, কী দিয়া - কমু না 
(নৌকার প্রসঙ্গ উঠতেই সুশীলরা নড়েচড়ে বসলেন
কথাবার্তা কোনদিক দিয়া কোনদিকে যায় বোঝা চাই
আজকাল টকশোগুলা সব লাইভ, কাট-ফাট বাদ
ঝলসানো আলো; 
কী কইতে কী কইয়া পরে আদালত অবমাননার মামলায় পড়া যায়)
- হাজার বছর ধরে আমি খাল খুঁজিতেছি এই বাংলার প্রান্তরে
(খালের প্রসঙ্গ উঠতেই আবার উসখুস চারপাশে
নিরপেক্ষ থাকাটাই আজকাল জ্বালা, ব্যাবাক পক্ষেই কালি
তাহলে সুশীল কোন পক্ষ?)
- খালে নৌকা ভাসাইয়া আমি ধান কাটতে যামু
  আমি পাট-কাটতে যামু, আমি নুন-আনতে যামু
(তাহলে কি সুশীলরা সূর্যসেন, প্রীতিলতা, ক্ষুদিরাম?
কী কাম তাদের দেয়া হয়? নিরপেক্ষ থাকা একটা বিরাট কাম বটে।)
- আমার নৌকায় চড়ে যদি আমিই খালের খোঁজ পায়া যাই
  তাইলে তোমার চড়কায় তুমি তেল দ্যাও বাপু
  প্যাচাল বন্! বাড়ি গিয়া বই ল্যাখো...
নূরুলদীন হওয়া অতো সোজা না।


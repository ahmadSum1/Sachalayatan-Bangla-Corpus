কাঁঠাল গাছ



বহু দিন আমি শব্দের বড়শি ফেলে
কাঁঠাল গাছটারে 
স্মৃতির অতল-দেশ থেকে তুলে আনতে চেয়েছি
যে-গাছটার ডালে বসে
আমি তার সাথে পাখিদের মতো বচসা করতাম 
আর খুনসুটির মঞ্জুরী ফুটে উঠতো পাতায় পাতায়
আর শিখতাম বার-মাস-বছর আর বডি পার্টস-এর নাম 
সে-একটা গাছ ছিলো আমাদের
স্কুলের পাশেই, খালের কিনারে
একটা সবুজ অতিকায় পাহাড়ের মতো
একটা নিরীহ শামুকের মতো
সবুজ গাছটা এ-প্লাস-ডাবলু, এম-প্লাস-এস, 
আর-প্লাস-এল - জাতীয় সংকেত-প্রেমে ভাষাতুর হয়ে উঠেছিলো 
সেই নির্জন কাঁঠাল গাছের তলায়
পাতহীন শুকনো ভাঙা ডালের মতো পড়ে আছে 
আমাদের দুজনার মিছিমিছি সংসারের দিন...
হাহাকারের খামের ভেতর ভরে একখানা রক্তলাল চিঠি
আমি তারে পাঠায়েছি সাতাশ বছর হলো
আজও তার জবাব এলো না...


সভ্যদের উলঙ্গ থাকার ইতিহাস



মাঝে মাঝে ঘোরের মধ্যে ঠিক এ রকম একটা পথের দেখা পাই,
স্পষ্ট দেখি - একটা অন্ধগলির শেষ প্রান্তে এসে ঘুরে দাঁড়িয়েছি
একটা তীব্র যতিচিহ্ন এসে রোধ করেছে চলমান গতি
আর আদেশ পেয়েছি সমাপ্তের বন্দর থেকে নোঙর তুলে
আবার শুরুর দিকে ফিরে যাওয়ার
নিজেকে দেখতে পাই পরিষ্কার - অন্ধগলি থেকে ফিরছি ক্রমশ
আর অকস্মাৎ আমার টনক  নড়ে ওঠে -
অনুভূতির আকাশ খামচে ধরেছে দৃষ্টির নখর
একটু আগের সেই চেনা-পথ আর নেই
যে পথ চিরচেনা ছিলো -
শরীরের ছায়া গড়িয়েছে কত এর ধূলো মাটি ঘাসে
কত সহজেই অচেনা হয়ে গেছে সেই চেনা পরিপার্শ্ব
'আমি' আর 'সেই আমি' নেই - দীর্ণ, শীর্ণ, ক্লিষ্ট হয়ে গেছি
রাজপথ যেন পরিত্যক্ত ভূমি, খানা-খন্দের রাজত্ব
বুনো মহিষের জিভের মতো অমসৃন বাতাস ঝাপটা মারছে গালে
পায়ের তলায় ঢুকে যাচ্ছে বিষাক্ত ভাঙা শামুকের খোল্
রোদ্রের উজ্জ্বল পাখায় গজিয়ে উঠছে কালচে মেঘের পালক
আর সুরমার ব্রীজের তলায় চেয়ে দেখি
বাঁধ-না-মানা যুবতী-নদীটার দেহ মরাকটালের টানে
শুকিয়ে এখন মমি হয়ে আছে;
কীর্তনখোলা নদী ধরে আরেকটু  এগুলেই বিশখালি
দেখি তার হা-করা কংকাল মুখ কাত হয়ে আছে ধানক্ষেতের পাশে
বুকের ভেতর একটা সাপে ধরা ব্যাঙ মোচড় দিয়ে ওঠে;
গোসাই পাড়ায় দেখা পাই প্রথম প্রেমিকার -
পান-বরজের মতো মুখ তার পাথরকুচি ঝোপ
বজ্রাহত  হয়ে স্থির দাঁড়িয়ে পড়ি
ঘোলাটে চোখের ঝুলে পড়া চামড়ার নিচে
জমাট বেঁধেছে কবরের অন্ধকার;
দুই হাতে মুখ ঢাকি,
হারপুন-বিঁধে-যাওয়া হাঙরের গোঙানী দলা পাকিয়ে ওঠে গলার ভেতর;
রাস্তার ওপর ইতস্তত বাবলার পাতা আর ছইলার ভাঙা-ডাল পড়ে আছে
নতুন নিমগ্নতায় ফিরে যাচ্ছি পুরনো গন্তব্যে
এই সেই মাতৃদ্বারমুখী যাত্রাপথ
এই সেই সভ্যদের উলঙ্গ থাকার ইতিহাস
দেখতে দেখতে অবিশ্রাম অগ্রসর হচ্ছে দেহগাড়ি আর চোখের পানসি 
মাঝে মাঝে ঘোরের মধ্যে ঠিক এ রকম একটা পথের কথা ভাবি
যখন চোখের সামনে অস্তিত্ব বলি হতে দেখি
যখন নিগূঢ় সত্যটা মুখোশ খুলে ফেলে, আর বুঝে যাই
আসলে বেজন্মা কুকুরের মতো দু'মুঠো ভাতের জন্য এই বেঁচে আছি।  


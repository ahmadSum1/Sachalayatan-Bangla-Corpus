বর্তমান, জীবনের ভয়ঙ্করতম ক্ষণ



এই যে আলো ছায়া
এই যে ম্রিয়মান প্রিয় ঘর-বাড়ি
ছায়াগুলো ঘিরে বেড়ে ওঠা বসত-ভিটে
আর তার চারপাশ ঘিরে ঘড়ির কাটার মতো চক্রাকারে ঘোরা
এই যে প্রতিদিন দৌড়ানো রোদে পোড়া পৃথিবীর কপালের ওপর
তারপর ছুটতে ছুটতে চলতে চলতে
স্কুলের নদী পার হয়ে
কলেজের আদিগন্ত খোলা বিল
হাওয়ার ডানায় ভর করে পার হই বিশ্ববিদ্যালয়
তারপর টুনিদের গ্রামের বাড়ি পার হয়ে
টের পাই রুদ্র মরুভুমি আছড়ে পড়েছে জীবনের ওপর
যেখানে খরতাপ বালুঝড় কন্টকময় বৃক্ষের প্রতাপ
টের পাই জীবনের রেলগাড়ি পেরিয়ে যাচ্ছে
সময়ের উত্তাল ষ্টেশনগুলো ।
এই যে আলো ছায়া খেলা করে লেখার টেবিলে
আর ঘরে ঢোকে মরুময় ক্লান্ত হাওয়া
আর বসে বসে ভবিষ্যতের সৈকতে খেলি জলকেলি
নিরন্তর জাবর কাটি অতীতের খড়-কুটো
বাড়ির উঠানে ঘাসফুলের মতো উপেক্ষিত থাকে বর্তমান
বর্তমান, জীবনের ভয়ঙ্করতম ক্ষণ মনেহয়। 


নিস্পলক কবিতার খাতা



লিখবার খাতা হয়ে আছে রাতের আকাশ
শব্দ-নক্ষত্র অস্থির উদাসীন ধ্রুব ছায়াপথে
সোনালি বাতাসে অগ্রহায়ণের ধানের ঘ্রাণ ভাসে
সাদা কালো নীল মেঘ উবু হয়ে আছে ক্ষেতের উপর
আমারো অবশ সব, থিতু হয়ে আছে হাঁটুর বাকল
বুকের হাপরে ওম নাই, হিমেল কুয়াশা
কনকনে শীত চারপাশে
হৃদয়ে বড়শী ফেলে ঠায় বসে আছে জীবনের প্রখর শিকারী
বাতাসে পিদিম নড়ে, নড়ে অস্থি-মজ্জা
জমাট বাতাস ওত পেতে থাকে রাতের আড়ালে
থমথম করে ঝাউ গাছের বাদামী ডাল
অন্ধকার জাপটে বসে শিয়রের কাছে
আকাশের শতবর্শী থলথলে চামড়ায়
শীর্ণ স্তন হয়ে ঝুলে থাকে চাঁদ
মরা দিগন্তের নীচে জ্বলে ওঠে চিতার আগুন
পোড়া রাতের ছাই ওড়ে আকাশমুখী
আঙুল পাথর আজ, পাথর সময় ঘিরে বাঁচি
শূন্য চাকের ভেতর পড়ে আছে সব মৃত মৌমাছি


অনেকটা পথ পেরিয়ে



হাতে আজো রক্ত লেগে আছে
এই হাতে, আঙুলের সমষ্টিতে
আমি তাকে শ্বাস রোধ করে মেরেছি যৌবনে
বেহালা বেচেছি - বোনের কলেজে ভর্তি
বউয়ের বালা বেচেছি - বাসা ভাড়া তিন মাস বাকি
থিয়েটার স্কুলে আর যাইনি - চাকরিটাই দরকারি ছিলো বেশি
এক মধ্যরাতে
চারফর্মার লিটল ম্যাগাজিনটাকেও
গলাটিপে হত্যা করলাম - ‘জলছবি’ তার নাম ছিলো
এসব মৃত্যুর মিছিলের ছায়ায় পেয়েছি পূনর্জন্ম এক
এ জীবন আসন পেতেছে সূর্যশিখরে
আমার সাথে করমর্দন করতে হলে
তোমাকে পেরুতে হবে সাতাশটি মার্বেল পাথরের সিঁড়ি
আর তুমি পা মুছবে বলে
দম আটকানো এক মানবিক গুহার শেষপ্রান্তে
বাঘের চামড়ার পাপশ পেতে রেখেছি...
---------------------------------------------------------
১২ জুলাই, ২০১৩
ঢাকা


এ দেশ আমার হা করেছে  (উত্সর্গঃ মৃদুল আহমেদ এবং আকতার আহমেদ, সচলের দুই জাদরেল ছড়াকার)



রাজনীতি এক আজিব পেশা
হরেক রকম ক্যারেকটার
সুযোগ বুঝে এক চেহারা
পাল্টে করে আরেকটার!
নরম গরম চরম বুলি
মানুষ ফালায় ফান্দে
মাইনকা চিপায় পড়লে নিজে
বুক ভাসাইয়া কান্দে!
গদি পেলে হুঁশ থাকে না
আজ ধরে তো কাল মারে
মটকা ভরে পয়সা জমায়
মওকা বুঝে ফাল মারে।	
গড্ডালিকার স্রোতের ভেতর
ভালো আছে যে কয়জন
হাত-পা বাঁধা, নাইক্কা পাওয়ার
বুইজা আছে দুই নয়ন। 
দেশের রকম-সকম বুঝতাছিনা (!)
শংকা বুকে জাগতাছে
পেজগি মারা আলাপ-সালাপ
আউলা-ঝাউলা লাগতাছে।
সব দেখে কেউ চোখ বোজে আজ
কেউ ঢাকে মুখ লজ্জাতে
কেউবা বলে - 'আর পারি না -
জ্বলছে আগুন মজ্জাতে'!
আগুন গরম তারচে' গরম
বাজার গরম চরমে
রাজনীতিবিদ, সুশীল সমাজ
মরছেনা ক্যান শরমে?
কোথায় তোদের বজ্রবুলি,
কোথায় তোদের সিংহনাদ?
লেজ তুলে সব পালিয়ে বেড়াস্,
দিচ্ছে না কেউ সুসংবাদ?
অশ্রু ফেলে শ্রমিক আমার
দিন মজুর আর কৃষকে
মধ্যবিত্ত আর পারে না
লাইনে দাঁড়ায় কি শখে?
রাজনীতিবীদ, সুশীল সমাজ
চুপ করে ক্যান্, জবাব কী?
ওদের খাবার হজম করে
আজ বনেছো, নবাব কি?
নাস্তা করো ব্রেড-বাটারে
পোলাউ মাংস রাতে খাও!
এ দেশ আমার হা করেছে
এক নলা ভাত পাতে দাও!   


শুনশান নিরবতা



চোখের ভেতর নির্লিপ্ততা শুয়ে আছে
আয়নায় দেখি তার আয়েশী নিদ্রার আয়োজন
প্রাণের গহীন খামছে ধরেছে স্থবির প্রাচীণ শেকড়
উপলব্ধির অতলান্তে বসিয়ে দিয়েছে তার মোক্ষম কামড়
এ্যানাকোন্ডার পেশীশক্তি পেচিয়ে ধরেছে মননের সবুজ শাখা
কপালের ওপর ছায়া ফেলে তার বিষাক্ত গ্রাস
মহাশূন্যের খা খা ছড়িয়ে পড়েছে মগজের সমগ্র পরিসরে
এ কী দুর্ভিক্ষের মাতন মেতেছে অনুভবে
যাপিত অরণ্য অসহ্য ভীষণ নির্বাক কলরবে
এ কী খরা চারদিকে
নীল বাতায়ন সবুজ গালিচা সবকিছু ফিকে
এ কোন সে যাদুকর
নিমেষে আমার সবুজ বনানী হয়েছে ধূসর
আর জলতরঙ্গের হাওর শুকিয়ে শূন্য সরোবর
গ্রীস্মের জমিনে ছায়া ফেলে উড়ে চলে গেছে শব্দের পাখি
বর্ণশিল্পীর বনানী জুড়ে শুনশান নিরবতা।
বিঃদ্রঃ লেখাটা লিখেও শুনশান নিরব হয়ে রইলাম। বুঝতে পারছিলাম ভেতরের শূন্যতা আরো প্রকট হয়ে উঠছে। বেশি দেরি করলে হয়ত কবিতাটা ডিলিট করা ছাড়া উপায় থাকতো না। সময়ের ব্যবধান যতো বাড়তে থাকে শব্দ আর লাইনগুলোর প্রতি আমার অস্বস্তিও তেমন বাড়তে থাকে। তাই আর এপাশ ওপাশ চিন্তা না করে দ্রুত আপনাদের দরবারে পেশ করলাম। 


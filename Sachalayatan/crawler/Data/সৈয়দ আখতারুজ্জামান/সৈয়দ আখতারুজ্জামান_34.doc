লখিন্দরের লাশ



অনন্ত তারার মাঝে এখন তোমার মুখ স্থির
চোখের গভীরতর মৌনতায় পাথরের ঘুম
তাকাই আকাশ মুখে আচ্ছন্ন অতীত কাতরায়
অন্ধকার ছায়াপথে রজনীর শুকতারা নিঝঝুম
উন্মুখ বিষাদ স্মৃতি বিষের ফলার মতো বেঁধে
রণ-উত্তাল সংসার, কখোনো উচ্ছল চারপাশ
কী পেয়েছি কী পাইনি - সবকিছু যায় রসাতলে
মুখে গণিতশাস্ত্রের পাঠ, চোখ ভরা আদিম উল্লাস
অতীতের দাবদাহ আজ রক্তাক্ত মেঘের মতো
বজ্রের আঘাত হয়ে বুকের ওপর ধেয়ে আসে
আমার কাতর ধ্বণি ঝাউগাছের মৃত বাকল
চোখের লবন জলে পানসীর ভাঙা বৈঠা ভাসে
বারবার ফিরে যাই অনুতাপ বিদ্ধ ইতিহাসে
ইতিহাস ঘুরপাক খায় মরিচীকা বালুচরে
হৃদয়ের রক্তে লাল হয়ে আমার পলাশ ফোটে
পলাশের মৃতদেহ আজো শীতল বাসর ঘরে
অবশ দুহাত মেলে ধরি আদিগন্ত আসমানে
চাঁদের ভেলায় চড়ে আমার বেহুলা ফিরে আসে
চাঁদের আলোর নিচে তোমার সাথে দেখা হবে
আমার শরীর রক্ষিত আছে লখিন্দরের লাশে।


বিদায় দিনান্তের আলো



সারাদিন উদভ্রান্ত শেয়ালের মতো
ঘুরে ঘুরে সন্ধ্যায় বাড়ির পথ ধরলাম
ল্যাম্পপোষ্টে কেউ জ্বালিয়ে দিয়েছে গোধূলীর আলো
সারা পথ সন্ধ্যার জৌলুসে ঝিকিমিকি
মনুমেন্টের উজ্জ্বল আলো ঘিরে
উড়ছে সভ্যতার অভিলাষী পতঙ্গের ঝাঁক
কত বৈচিত্র ছড়ানো আলোর এই দূর্গের ভেতর
নিস্প্রাণ পাথর কী দারুণ প্রাণবন্ত করে সাজিয়ে রেখেছে কারা
রাজপথে শোভা পাচ্ছে নীল পাথরের ডলফিন
লাফিয়ে উঠেছে ঝর্ণা জলের সমুদ্র থেকে
বিশাল বিলবোর্ডের গায়ে আঁকা অতিকায় শিরীষের ডাল
তার নিচে গাঁয়ের বিজন পথ চুপচাপ শুয়ে আছে
কিছুটা এগিয়ে টের পাই নগরীতে পথনাট্যোতসব
শুরু হয়ে গেছে -
এক ছোকরা শাদা দাড়ি-গোঁফ লাগিয়ে সেজেছে লালন
জোনাকির মতো থোকা থোকা হয়ে জমাট বেঁধেছে পথচারীরা
আমি দিনান্তের আলোকে বিদায় জানিয়ে বাড়ির পথ ধরলাম।


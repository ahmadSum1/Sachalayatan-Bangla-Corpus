পয়দা হয়েছি দুর্ঘটনাক্রমে ২



তুমি যত দূরে ইচ্ছে থাকো আজ
একান্ত আপন কিংবা দূর সম্পর্কের আত্মীয় হিসেবে
বটবৃক্ষ কিংবা কচুরিপানা হিসেবে
নিয়ামত কিংবা অভিশাপ হিসেবে
সোনার সংসার বলতে বুঝেছি যা
যার দেখা মেলে নি কখনো তোমাদের
সেই নরকের খরতাপ থেকে তুমি
যত দূরে ইচ্ছে থাকো, যত খুশি ...
দৃশ্যতঃ কাটার বাকি নেই কোনো সুঁতো আর
তোমাদের গবেষণাগারে কিছু গিনিপিগ
পৃথিবীর আলো দেখেছিলো
তারপর উজ্জ্বল রূপালী চাকুতে
তাদের ব্যবচ্ছেদ করেছিলে নিজ হাতে
বাহ্! কী দারুণ!
গবেষণার অধিক কিছু তোমাদের অধিকারে নেই
ছিলো না কখনো
প্রেমের আকস্মিকতা কেবল রাতের অভিসারে বিবসনা হয়েছিলো।


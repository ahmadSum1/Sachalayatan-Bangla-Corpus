সচলের সব বন্ধুদের জানাচ্ছি...



ব্যাপারটা সচলের বন্ধুদের অনেক দিন ধরেই জানাবো জানাবো বলে ভাবছিলাম। কিন্তু নানা কাজের ঝামেলায় পেরে উঠিনি। বন্ধু কীর্তিনাশাকে বলতেই লেখাটা দাঁড় করিয়ে ফেলল। সে এ ব্যাপারে ওস্তাদ কিসিমের লোক। তার লেখাটা এতই ভালো লাগলো যে আমার আর কিছুই সংযোজন করতে হলো না। আশা করি ঘটনাটা তার লেখা থেকেই যথেষ্ট পরিস্কারভাবে আপনারা বুঝতে পারবেন। নিচে তার লেখাটা তুলে দিলাম। 
দ্বিতীয় দফার ১০০০ কিলোমিটার
সবাইকে ঈদ মোবারক এবং সেই সাথে গুরুতর সংবাদ, আমি আর সৈয়দ আখতারুজ্জামান সাইকেল ভ্রমণে বের হচ্ছি। 
ভ্রমণ আমাদের নেশা। নেশার চেয়েও বেশি কিছু। সেই স্কুল জীবনে যখন বন্ধুরা মিলে ক্লাস ফাঁকি দিয়ে বাসে করে প্রথম গুলিস্তান, সদরঘাট গিয়েছিলাম, সে স্মৃতিও জীবনের রোমাঞ্চকর ভ্রমনের তালিকায় রয়ে গেছে এখনো। তারপর বড় হয়েছি। ধীরে ধীরে বেড়েছে আমাদের পৃথিবীর পরিধি। কলেজ জীবনে অসংখ্যবার চষে বেড়িয়েছি দেশের আনাচে কানাচে ভ্রমনের তৃষ্ণায়, দেখার জানার আগ্রহে। তারপর স্নাতক পরীক্ষা দিয়ে হাতে পেলাম কিছু অবসর। ব্যাস, তিন বন্ধু মিলে সাইকেলে করে দেশ ঘুরতে বেড়িয়ে পড়লাম। তখন রুহুল আমীন নামে আমাদের আরেক বন্ধু সাথে ছিলো। সে এখন সিডনীতে। তাকে এখন ভীষণ মিস করছি। তখন আমরা গিয়েছিলাম দেশের দক্ষিণ অঞ্চলে। ঢাকা বিভাগের মুন্সিগঞ্জ, ফরিদপুর, মাদারিপুর পেরিয়ে বরিশাল বিভাগের সবগুলো জেলা আমরা ঘুরেছি সেই পনের দিনের ভ্রমণে। পটুয়াখালির কুয়াকাটা সমুদ্রসৈকতে দাঁড়িয়ে দেখেছি সূর্যদয়, সূর্যাস্ত। জঙ্গলের ভেতর কাঁচা মাছ পুড়িয়ে খেয়েছি। আরো কত কী! সে সময় কত বিচিত্র মানুষের সাথে আমাদের পরিচয় হয়েছে। দেখেছি অখ্যাত অথচ অসাধারন প্রাকৃতিক সৌন্দর্যমন্ডিত কত স্থান! যেমন বরগুনার পাথরঘাটা থানার উপকুলীয় এলাকা, বুড়ির খালের গোড়া অথবা কোরালিয়া গ্রাম। সেখানকার জেলেদের বিচিত্র জীবন। সেই ভ্রমণের সময়ই আমরা অনুধাবণ করি আসলে বাংলাদেশ পর্যটনে কত অপার সম্ভাবনা ধারন করে বসে আছে। 
আমি আর সৈয়দ আখতারুজ্জামান
জীবন ও জীবিকার টানে এরপর আমরা আর সাইকেল ভ্রমণে বেরুতে পারিনি। তবে আমাদের ভ্রমণ থেমে থাকেনি। চাকরি জীবনের ফাঁকে ফাঁকে আমরা ঘুরে বেড়িয়েছি কক্সবাজার, রাঙামাটি, বান্দরবান, চট্টগ্রাম, সিলেট, কুমিল্লা, রংপুর, দিনাজপুর, রাজশাহী, বগুড়া, চাপাইনবাবগঞ্জ, খুলনা, যশোরসহ আরো কত অখ্যাত এলাকা। তবে সাইকেলে ভ্রমনের যে আনন্দ এবং এর মাধ্যমে যেভাবে সব কিছু উপভোগ করা যায়, মানুষের সাথে যেভাবে মিশে যাওয়া যায়, তার অভাব আমরা বোধ করেছি প্রতি পদে পদে।
আর তা থেকেই আমাদের বর্তমান পরিকল্পনার উদ্ভব। আমরা এখন পুরোদস্তুর চাকরিজীবি। তাই একটানা অনেক দিনের ভ্রমণ আমাদের পক্ষে সম্ভব নয়। সে জন্যে আমরা ঠিক করেছি আগামী এক বছরে আমরা ছয় বার সাইকেল নিয়ে বেরিয়ে পড়বো। প্রতিটি ভ্রমণের পরিসর হবে চার থেকে ছয় দিন। বাংলাদেশকে ছয়টি অঞ্চলে বিভক্ত করে আমরা এই এক বছরে গোটা বাংলাদেশ ঘুরে আসবো। তবে এবার শুধু ভ্রমণই নয়। আমাদের থাকবে আরো নির্দিষ্ট লক্ষ্য। বাংলাদেশে পর্যটনের বিকাশে আমরাও আমাদের অবদান রেখে যেতে চাই। 
আমাদের ভ্রমণের মাধ্যমে আমরা এ দেশের আরো নতুন নতুন পর্যটনের সম্ভাবনাময় স্থানের কথা তুলে ধরতে চাই। সেই সাথে বর্তমান যে সব বিখ্যাত পর্যটন স্থান গুলো রয়েছে তারও নতুন নতুন দিক তুলে ধরতে চাই। আমাদের এই ভ্রমনের তাই স্লোগান ঠিক করেছি আমরা - এক্সপ্লোর বাংলাদেশ । আর আমরা গঠন করেছি একটি এ্যাডভেঞ্চার ক্লাব। পুরো নাম বিয়ন্ড এ্যাডভেঞ্চার ক্লাব।  এই নামের ব্যানারে হবে আমাদের সকল কর্মযজ্ঞ।
প্রতিটি ভ্রমন শেষে আমরা লিখবো আমাদের কাহিনী। সময় ও সুযোগ বুঝে আয়োজন কররো চিত্র প্রদর্শনীর। আমাদের সঞ্চিত অভিজ্ঞতা লিপিবদ্ধ করে বছর শেষে এক মলাটে আবদ্ধ করে প্রকাশ করবো পুস্তক আকারে।  প্রকাশিত হবে আমাদের তোলা ছবির পোষ্টকার্ড। আরো অনেক অনেক পরিকল্পনা আছে আমাদের হাতে। সময়মতো সব জানানোর আশা রাখছি। 
আমাদের প্রথম ভ্রমণ শুরু করতে যাচ্ছি আমরা আগামীকার, ৩ অক্টোবর, ভোর পাঁটটায়। আমাদের এবারের গন্তব্য -  বৃহত্তর ময়মনসিংহ এলাকা। ঢাকা থেকে শুরু করে পুরো বৃহত্তর ময়মনসিংহ আমরা ঘুরে বেড়াবো আমাদের ছয় দিনের ভ্রমণকালে। মোটামুটি ১০০০ কিলোমিটারের মধ্যে ভালুকা, ত্রিশাল, ময়মনসিংহ, নেত্রকোনা, শেরপুর, জামালপুর, কিশোরগঞ্জ, গজনি, বিরিশিরি, গারো পাহাড়, শাদা পাহাড় ইত্যাদি সব কিছুই ছুঁয়ে আসার ইচ্ছা আছে আমাদের। দেখা যাক শেষ পর্যন্ত কী হয়!
হাইওয়ে অনেক বিপদজনক। হাইওয়েতে সাইকেল চালানো খুব একটা আরামের ব্যাপারও নয়। তার ওপর বাংলাদেশের হাইওয়ে বলে কথা! কে বলতে পারে, আমরা দুজনেই আবার ফিরে আসবো সচলে? অক্ষত অবস্থায়? 
আপনাদের সবার কাছ থেকে বিদায় নিচ্ছি। আবার ফিরে আসবো এবং আমাদের ভ্রমণ কাহিনী লিখে জানাবো এই প্রত্যাশায়...
কীর্তিনাশা
২ অক্টোবর ২০০৮
 

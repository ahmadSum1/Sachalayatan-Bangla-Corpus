ছুটি ছুটি দরজায় কড়া-নাড়া নেই



এখানে ছুটির ঘন্টা বাজে মেঘে মেঘে
ছুটি ছুটি দরজায় কড়া-নাড়া নেই
গর্জনের বন থেকে ছায়া ডাকে ইশারায়
লালদিয়া চর থেকে বেগবান মেঘ
আমনের ধান ক্ষেত পার হয়ে যায়
ডেকে বলে যায় -
“চলে আয় বলেশ্বরের কোলের কাছে”
ডেকে যায় ইশারায় যুবতী মেঘেরা
উতসব অভিসারে -
দক্ষিণ সমুদ্র ছুঁয়ে উত্তরে, সংঘাতে
মাঠ পাড় হয়ে নদীর কিনারা, একান্তই ছুটি
তারপর খোলা প্রান্তরে কেবল অবসর
দু’হাতে বিষন্ন বেড়ালের মতো অঢেল ভ্রমণ
কেবল অস্পষ্ট পতনের শব্দে জেগে থাকে পথ... 
এখানে ছুটির ঘন্টা বাজে মেঘে মেঘে
ছুটি ছুটি দরজায় কড়া-নাড়া নেই।
(তরুণ বয়সে সাইকেলে দেশ ভ্রমণে বেড়িয়েছিলাম। চষে বেড়িয়েছি গ্রাম, গঞ্জ, বন্দর, বলতে গেলে সারা দেশ। কতো যে নদীর দেখা মিলেছে, খাল, বিল, হাওড়ের, কতো যে মানুষ দেখেছি তখন, বলে শেষ করা যাবে না। সেই সময়ের স্মৃতিগুলো বিচ্ছিন্নভাবে উঠে এসেছে আমার নানা কবিতায়, নানাভাবে। এই কবিতাটি সেই সময়ের (১৯৯৯ সালের) লেখা একটি কবিতা, নতুন নয়। খুব ভালো কিছু হয়নি, কিন্তু আমার অসম্ভব প্রিয় কিছু কবিতার একটি।)


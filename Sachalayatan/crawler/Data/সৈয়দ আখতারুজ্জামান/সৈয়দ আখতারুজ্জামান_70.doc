এখন অস্থির সময়



আজকাল অধিকাংশ রাত কাটে নিদ্রাহীন
পক্ষাঘাতগ্রস্ত সিংহের মতো শুয়ে থাকি
যৌবনের সিংহময় স্মৃতিগুলো হুংকার দিয়ে ওঠে তন্দ্রা কাঁপিয়ে
আমি শূন্যে হাত ছুঁড়ে তাড়া করি অলীক মাছিদের
আর উদ্ভট সব স্বপ্নের ভেতর দেখি -
বাকশক্তিহীন সেই পশুরাজ জীবনের ভারে ক্রমশ কুঁজো হতে হতে
ডুবে যাচ্ছে মাটির ফাটলে
আজকাল অধিকাংশ রাত কাটে অতীতের পাথুরে দেয়ালে কান পেতে
গৌরবময় বর্ণমালার গুঞ্জন শুনতে পাওয়ার আশঙ্কায়
স্নায়ুগুলো টান টান হয়ে থাকে
টের পাই অস্বস্তির ছারপোকা বেড়ে গেছে বিছানায়, ঘুম আসে না
হাঁটু জল পানি দেখি ঘরের ভেতর
দেখি ঢোঁরা সাপ পেঁচিয়ে ধরেছে খাটের পায়া
মাথার ওপর ছাদ নেই -  আকাশটা যেন তোবড়ানো, ভিখিরির থালা
কোঁকিয়ে উঠে পাশ ফিরে শুই, অজান্তে হাত বাড়াই, কোথাও নেই কেউ
বুঝি আমাকে নিয়ে ডুব-খেলায় মেতেছে দুঃস্বপ্নেরা
এ খেলা শেষ হবে কবে? এ খেলার শেষ কি নেই?
মৃত্যু-হিম ঠান্ডা তোষকটা যেন চোরাবালি মনে হতে থাকে
সময়ের কানে কানে ফিসফিস করে কথা বলে বিপর্যস্ত ইন্দ্রিয়গুলো
আমি সে কথার ভাষা জানি না। তবু বুঝে ফেলি -
অন্ধকারের মধ্যেও বেড়ে যাচ্ছে আরো অন্ধকার
নিস্তব্ধতার বুকের ভেতর জমাট বাঁধছে গাঢ় নিস্তব্ধতা
তবে কি এই সেই অস্থির সময়!
তবে কি এই সেই মুসার ওপর তাওরাত নাজিল হওয়ার পূর্বক্ষণ!
তবে কি এই সেই জিব্রাইল আবির্ভূত হওয়ার আগে হেরা পর্বতের গুহার আবহ!
তবে কি এই সেই নিয়তির স্রষ্টা-দর্শন!
নিয়তির আগ্রাসী হা টের পাই শিয়রের কাছে
বাড়িয়ে দিয়েছে তার লোমশ লম্বা হাত এই হৃৎপিন্ডের দিকে
ঢুকিয়ে দিয়েছে তার বিয়াক্ত নখর এই চোখের ভেতর
আর আমি অন্ধ মায়া হরিণের তৃষ্ণা বুকে নিয়ে রাতভর
অরণ্যের ভেতর লাফিয়ে ছুটছি ঝর্ণা জলের খোঁজে
এ ছোটার শেষ কি নেই?
এ তৃষ্ণা কি আমৃত্যু ফিরবে তাড়া করে?


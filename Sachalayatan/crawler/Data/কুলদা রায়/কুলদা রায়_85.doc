দুটি রক্তাক্ত প্রশ্ন



সাত চল্লিশে দেশভাগের কারণে অনেক হিন্দু দেশত্যাগ করে ভারতে চলে গিয়েছিলেন। ভারত থেকে অনেক মুসলমান পূর্ব বাংলা বা পূর্ব পাকিস্তানে চলে এসেছিলেন। যারা দেশত্যাগ করেননি, তারা এই দেশবিভাজনের রাজনীতিটাই মানেননি। তারা জানেন যে, দেশটি তাদের জন্মভূমি। এই দেশের আলো হাওয়ার মাটির সঙ্গে তাদের যোগ। যে দেশভাগ হচ্ছে--যে দেশত্যাগ করতে হচ্ছে তার সঙ্গে মনুষ্যত্বের কোনো সম্পর্ক নেই। মনুষ্যত্ব হচ্ছে--মানুষে মানুষে মিলন। মানুষে মানুষে সম্প্রীতি। এই দেশভাগ তখনকার মানুষের জন্য ছিল একটি সমষ্টিগত বিষাদময়তার শুরু। যার শুরু আছে-- শেষ নেই। 
এই সম্প্রীতির আকাঙ্ক্ষাতেই অনেক হিন্দু পাকিস্তানে থেকে গেছেন। অনেক মুসলমান ভারতে থেকে গেছেন। তারা ভেবেছেন, সম্প্রীতির উদার হাওয়া  নির্মল করে সকলের মলিন মর্ম মুছায়ে দেবে। দুস্বঃপ্নই শেষ কথা নয়। অতীন বন্দ্যাপধ্যায়ের নীলকণ্ঠ পাখির খোঁজে, সমীর সেনগুপ্তর বিষাদ বৃক্ষ বা সৈয়দ ওয়ালিউল্লাহ, হাসান আজিজুল হকের সেই রক্তক্ষরণকারী উপন্যাস বা গল্পের প্রতিটি অক্ষরে সেই মর্মন্তুদ হাহাকার রচিত আছে। 
কিন্তু পাকিস্তানে রাজনৈতিক কারণে সৃষ্ট সা্ম্প্রদায়িক দাঙ্গা হাঙ্গামা, বৈষম্য, নির্যাতন, নিপীড়ন, রাষ্ট্রীয় সন্ত্রাস, শত্রুসম্পত্তির ছোবলে সম্পত্তি হারানো, একাত্তরে লক্ষ লক্ষ বাঙালি হত্যার শুরুতেই হিন্দু নির্মূল, দেশত্যাগে বাধ্য করার মত ঘটনাগুলোও হিন্দুদেরও নিজদেশে বসতের আকাঙ্ক্ষাকে দমিত করতে পারেনি। দেশ স্বাধীনের পরে কোনো কোনো আওয়ামী লীগারের মুখ থেকে তাদের শুনতে হয়েছে--বেল পাকিলে কাকের কি? তারপর থেকে  মানুষ নয়--নাগরিকও নয়--- হিন্দুদের কাক হয়েই থাকতে হয়েছে।
আর পঁচাত্তরের পনেরই আগষ্টের পর থেকেই রাষ্ট্রের সেই পাকিস্তান-যাত্রার পরিপ্রেক্ষিতে আবার হিন্দুরা দমন পীড়ন, দেশত্যাগ, খুন জখমের শিকার হয়েছে। প্রতিটি নির্বাচনই দুঃস্বপ্নের মত হিন্দুদের উপর ঝাঁপিয়ে পড়েছে বাংলাদেশের রাজনৈতিক সুবিধাবাদি ধান্ধাবাদি সাম্প্রদায়িক দলগুলো। বিএনপি জামাত কর্তৃক পরিচালিত নির্বাচনোত্তর হিন্দুদের উপর সন্ত্রাস একাত্তরেরই পূনরাবৃত্তি করেছে। ভোটের খেলায় হিন্দুরা হচ্ছে বলির পাঠা। সেটা বিএনপির কাছেও, জামাতের কাছেও, জাতীয় পার্টির কাছেও--আওয়ামী লীগের কাছেও। আজ বাংলাদেশে হিন্দুরা প্রাচীনবংশের নিঃশ্ব সন্তান।
ভারতেও একই চিত্র মুসলমানদের ভাগ্যে। এই-ই ইতিহাস। এই-ই পাতিহাস। এ্ই-ই পরিহাস। সারা বিশ্বেই সংখ্যালঘুদের কপালের লিখন। এরা কলে পড়া ইঁদুর। এদের দেশপ্রেম, ত্যাগ তিতিক্ষা আজও প্রশ্নবিদ্ধ। 
অথচ বাংলাদেশের সকল সাধারণ মানুষ-- তিনি হিন্দু কি মুসলমান, খ্রীস্টান কি বৌদ্ধ কেউই কোনো অর্থে সাম্প্রদায়িক নয়--সুস্থ-সুন্দর ও শুভর পক্ষের শক্তি। সম্প্রীতির ঐতিহ্য নিয়ে সবাই বসবাস করছে। তা না হলে এই দেশে সংখ্যালঘুরা রাষ্ট্রীয়-অরাষ্ট্রীয় প্রতিক্রিয়াশীল ও  সাম্প্রদায়িক অশুভ গোষ্ঠী কর্তৃক পরিচালিত এই ভয়াবহ সন্ত্রাসকে  উপেক্ষা করে বাংলাদেশকে নিজের দেশ মনে প্রাণে ভেবে নিয়ে মাটি কামড়ে থাকতে সাহস পেত না। সম্মিলিতভাবে অশুভ শক্তিকে মোকাবেলা করেই সবাই বেঁচে-বর্তে আছে। বাংলাদেশে এই প্রতিক্রয়াশীল-সাম্প্রদায়িক অপশক্তিরা কিন্তু সংখ্যায় বেশি নয়। কিন্তু তারা অর্থ, অস্ত্র আর ক্ষমতা, মিডিয়াসন্ত্রাসের মাধ্যমে তাদের অশুভ শক্তি বাড়ানোর অপচেষ্টা করে যাচ্ছে। এটাই আশঙ্কার দিক। তবে সকল শুভশক্তি এই অশুভ শক্তিকে অতীতে রুখেছে। ভবিষ্যতেও রুখবে। এটাই সত্যিকারের ইতিহাস। এ্টাই বাস্তবতা। এটাই আশা-ভরসার দিক।
আজ এক বাংলাদেশী যুক্তিবাদি বিবর্তনবাদি কোনো ব্যাখ্যা বিশ্লেষণ প্রমাণ ছাড়াই  বাংলাদেশী সকল হিন্দুর গণচরিত্র নির্ধারণ করে ফেসবুকে নিচের স্ট্যাটাস দিয়েছেন। স্ট্যাটাসদাতা বহুগ্রন্থের লেখক। কিছু লোকজন নিয়ে দেশে একটা কট্টরবাদি যুক্তিবাদি গ্রুপ দাঁড় করার চেষ্টাও করছেন। একটি মুক্তমন ধরনের বাংলা ব্লগও পরিচালনা করছেন। সাধু প্রচেষ্টা। কিন্তু এই যুক্তিবাদ যখন কেবলমাত্র তাত্ত্বিকতার কেঠোপনায় মত্ত হয়ে যায় তখন যুক্তিবাদও মৌলবাদিতায় রূপান্তরিত হয়ে পড়ে। এই কারণে এই স্ট্যাটাসদাতার মত জনপ্রিয়ধারার গা ভাসানোয় প্রত্যাশী লোকের এই রকম দায়িত্বজ্ঞানহীন স্ট্যাটাস অনেক তরুণকে বিভ্রান্ত করতে পারে। আর পারে সাম্প্রদায়িক মৌলবাদিকে অশুভ শক্তিকে উৎসাহিত করতে। এলেবেলে কেউ স্ট্যাটাস দিলে মাথাব্যাথা ছিল না। 
তিনি লিখেছেন--
--------------------------------------------------------------------------------
আহমদ ছফা 'বাঙালি মুসলমানের মন' নিয়ে চিন্তিত ছিলেন, আমি চিন্তিত 'বাংলাদেশী হিন্দুদের মন' নিয়ে-
১) ইহারা সর্বদা বিএনপি এবং জামাতের সমালোচনা করিবে, কিন্তু হাছিনা/ ছাত্র্রলীগের সোনার ছেলেদের নিয়া কুত্রাপি মুখ খুলিবেনা।
২) সব দোষের গোঁড়া হিসেবে ইসলাম আর মুস্লিমদের দেখিতে পাইবে, কিন্তু নিজ ধর্ম নিয়া মুখে কুলুপ আঁটিয়া থাকিবে।
৩) রবীন্দ্রনাথের বিষ্ঠা পাইলেও উহা চাটিয়া খাইবে, কোনরূপ খারাপ গন্ধ নাকে আসিবে না।
৪) উপরের তিনটির ব্যতিক্রম কাউকে পাইলে তিনি হইবেন এবং মুক্তিযুদ্ধের চেতনা বিরোধী রাজাকার ছাগু।
দুটো প্রশ্ন জেগেছে এই স্ট্যাটাস পড়ে--
-----------------------------------------
১. যে অভিযোগ তুলে পাকিস্তানী হানাদার এবং রাজাকার বাহিনী হিন্দুদের নিধন, নিপীড়ন ধর্ষণ, দেশত্যাগে বাধ্য করেছিল সেটাই কি সত্য ছিল?   
২. একাত্তরে গোলাম আযম বা ইয়াহিয়া বা সালাহউদ্দিন কাদের চৌধুরীরা যে সাম্প্রদায়িক বিষকথা বলে থাকে বা বলে চলেছে--তাদের সঙ্গে এই যুক্তিবাদি বিবর্তনবাদির কথার  অমিল কোথায়?


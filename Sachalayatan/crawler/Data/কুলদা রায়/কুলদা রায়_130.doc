লোচনদাস কারিগরের খেরোখাতা : গামলা নহে, একখানা আমলানামা



লোচনদাস কারিগর আমার খালেস দোস্ত। তার একখানা খেরোখাতা দেখার সুযোগ হয়েছে। নানাবিধ বিষয়ে তার নিজস্ব রচনা আছে। একটি তুলে দিলাম। ইহা রস রচনা নয়---কষ রচনা জাতীয়। পড়ে দেখতে পারেন। আমেন।
টককথা--
যারা টক শো করে তাদের দেখছি রমরমা অবস্থা। তাদের রমের অভাব নেই। ( অন্য উচ্চারণ রাম)। লাল, নীল, গোলাপী, হলুদ—রঙ-রসে টৈটম্বুর। আর একজন নয়—একাধিক রমাদের লাল দোপাট্টা মল মল। এই জ্যোৎস্না ভেজা চলে যেও না। জ্যোৎস্না ভেজা রাতে কে যেতে চায় গো বাপোধন? রজনী এখনো বাকী। গেলে কি উপায় আছে মনু?
হককথা--
ঘরে তার পুরনো বউ। হাড়মুড় বেরাম। নড়ে না। চড়ে না। আ-উ ছাড়া কথা নেই। এই অবস্থায় হুজুর আমার ল্যাজ নাড়ে আর খেজুর খায়। ঘর সামলায় কি করে? আর টিভি সামলায় কি করে? টকগুলো মিঠা হইবে কিবা প্রকারে? রমা কি রুমানা বিনা টকশোগুলো তিতা হইয়া যাইতাছে। এর জন্য দরকার বাড়ির নাম উম্মে কুলসুম মঞ্জিল পাল্টে রং মহল বানানো। রঙ ছাড়া—ঢং ছাড়া কথা নেই। কথা ছাড়া আর কি আছে এই দুনিয়ায়। আদিতে বাক্য ছিল। টকশো ছিল তারও নিশ্চয়ই।
যককথা--
এই গল্পটি মুসার। মোহাম্মদ মুসা। সচিব টচিব হবেন। ওএসডি। এখন নিয়মিত টিভির টকশোর টকম্যান। জাতিরে উদ্দেশ্যে টক টক করে টককথা ঝেড়ে থাকেন। পুলিশ তার বাসা থেকে ৪ জন অল্প তরুণীকে আটক করেছে। তাদের বয়স ১৮-২৫ এর মধ্যে। তাদের আনা হয়েছে যশোর, ঝিনাইদহ, নেত্রকোণা ও কিশোরগঞ্জ থেকে। আরেকজন চল্লিশোর্ধ মহিলাকে আটক করা হয় নাই। তার নাম ফাতিমা। এই ফাতিমাকে আনা হয় পক্ষাঘাতগ্রস্থ স্ত্রীর পরিচর্যার জন্য। কিন্তু স্ত্রীর অসুস্থ বলে এই পাঁচ রমনীর পরিচর্যা মুসাই নিয়েছেন। নিয়ে তরতাজা হয়ে টিভির টকশোতে আসেন। চারটি মেয়েই তার বিরুদ্ধে নিয়মিত ধর্ষণের অভিযোগ এনেছে। পুলিশ তাকে ধরেনি। তিনি সচিব মার্কা লোক। সুতরাং তাকে ধরতে হলে পারমিশন লাগবে। ওগো পারমিশন তুমি আসিবা? মুসা কিসনোকে কবে ধরিবা? দুষ্টু লোকজন বলছেন, তিনি ক্ষমতাসীনদের আঁচলের তলায় থাকেন। অবসরে গেলেও কায়দা করে দুবছর চাকরী বাড়িয়েছেন। সুতরাং পারমিশন—তোমার খবর আছে?
প্রশ্ন হল, এই সচিব টচিব পর্যয়ের লোক মুসা কি করে এই রঙ মহল তৈরীর খরচ কোথায় পেলেন? আর সাহসই বা কোত্থেকে এল সরকারী বাসায় দিনের পর দিন মেয়েদের নিয়ে ফুর্তিটুর্তি করার? এবং একই সঙ্গে টিভির টকশোতে অংশগ্রহণ করে জাতিকে নহিসত করার জোর পেল কিভাবে? কত টাকা একজন সচিব বেতন পান? একজন সচিব কি করে একজন অসুস্থ স্ত্রী, একজন পার্মানেন্ট সেবিকা, আর চার চারজন মেয়েকে রসে বশে পোষার ক্ষমতা রাখেন? এদের বাপ দাদা কি ব্যাংক ট্যাংক রেখে গেছেন? অথবা ফ্রি ক্রেডিট কার্ড?
ধ্বককথা--
এই আমলা গামলা লোকদের নীচতলার একজন অফিসারের সঙ্গে এই অধমের কিঞ্চিত পরিচয় হয়েছিল। প্রতিদিন তিনি সন্ধ্যা নদীতে স্পীডবোট নিয়ে হাওয়া খেয়ে বেড়াতেন। স্বরূপকাঠির ইউএনও তিনি। পুরো জমিদার। সাতক্ষীরায় একটি ব্যাংকের কেরানী ছিলেন তিনি। পরে ভাগ্যগুণে প্রশাসনের আমলা। তার স্ত্রী হিসাবে যিনি তার সঙ্গে ছিলেন—পরে শুনেছি, তিনি তার চার নম্বর স্ত্রী। বাকী তিনজনের একজন থাকেন ঢাকায়। একজন খুলনায়। বড়জন সাতক্ষীরায়—তার কেনা ব্যক্তিগত জমিদারিতে। একবার খুলনায় রয়েল হোটেলে নাস্তা করছি। পাশের কেবিনে ওমর ফারুকের সঙ্গে আকস্মিকভাবে দেখা। সঙ্গে একজন উদ্ভিন্ন তরণীর সঙ্গে পরিচয় করিয়ে দিলেন। তার বান্ধবী। বোঝেন। রাধা বিনা কিসনো আঁধার। তার নাম ছিল ওমর ফারুক। ইউএনও হওয়ার পরে কেতা করে চৌধুরী সংযোজন করে নিলেন। আমলা বলে কথা। কি করিলে কী হয়—তার চেয়ে আর কে ভাল জানে!
একদিন রাতে ডাকবাংলোরে দরোজায় টোকা পড়ল। কাঁচা ঘুম ভেঙে গেল। ইউএনও সাব অধের্য্য হয়ে বাইরে অপেক্ষা করছেন। বললেন, দেরী কৈরেন না। সময় বহিয়া যায়।
চৌধুরী সাব চোখে সুরমা লাগিয়েছেন। গায়ে নকশাদার পাঞ্জাবী। সোনার বোতাম ঝিলিক দিচ্ছে। চোষ পাজামা। আর কোলাপুরী চটি। মুখে কস্তুরী সৌরভ। স্পিড বোট স্টার্ট দিয়ে বললেন, মাহফিলে যাচ্ছি।
--কি ফিল?
--মাহফিল। মেরে লাল দুপাট্টা মল মল। হাওয়ায় ওড়ানা উইড়া যাবে গো। আহ-ফিল।
সেদিন রাতে সারেংকাঠির নব নির্মিত সরকারি বিল্ডিংএ কি হয়েছিল সব বলা যাবে না। শুধু দেখেছিলাম, সেখানে আছেন এমপি সাব, দরোগা সাব, ইনজিনিয়ার সাব, চেয়ারম্যান সাব, পিআরও সাব। একজন সন্ত্রাসী কাম সর্বহারা নেতাকেও দেখেছিলাম ঢুলু ঢুলু চোখে গব্বর সিং স্টাইলে ধুয়া ধরছে—বেদের মেয়ে জোছনা আমায় কথা দিয়েছে। দারোগা সাব বেশিক্ষণ চুপ করে থাকতে পারেন নি। তিনিও নেমেছেন সহনৃত্যে। তিনি একজন সাবেক ছিঃনেমার নৃত্য পরিচালক। জোছনার কি ফাঁকি দেওয়ার উপায় আছে এই জিন্দা মাহফিলে? আহ-ফিলে? জোছনা গাহিতেছে। নাচিতেছে। হাহিতেছে। ক্যো করু সজনী, আয় না বালাম। চৌধুরী সাব একটু পান করে বলে উঠলেন, জীবনে কয়খান মাল দরকার, জানেন?
--কয়খান?
--তিনখান। সুরা, সাকি আর বই। এইগুলো ছাড়া কবি হওন যায় না। উমর খৈয়াম কা বাত। কেয়া বাত। উমর খৈয়াম পারস্যের মশহুর কবি। বলেন, মারহাবা।
চৌধুরী সাব তার বহুবিধ—নানাবিধ কঠিন প্রশাসনিক দায়িত্ব পালনের পাশাপাশি শায়ের লিখতেন। অতি উচ্চাঙ্গের কবিতা। সেসব শুনে আমার কবিতা লেখার বাতিক উবে গেল। বই না হয় জোগাড় করা যায় ফ্রি—কিন্তু, সুরা আর সাকি পামু কই?
শককথা--
ইউএনও চৌধুরী সাবের অফিস দোতলায়। চেয়ার থেকে মাথা ঘোরালেই জানালা দিয়ে একটি পুকুর দেখা যায়। পুকুরটির শান বাঁধানো ঘাট। পাড়ে কয়েকটি নারিকেল গাছ। একজন শ্যামাঙ্গী দীর্ঘাঙ্গী মহিলা সারা সকাল থেকে এই পুকুরে ডিউটি করছে। কখনো কখনো আড়মোড়া ভাঙছে। কখনো কালো কেশে মহাভৃঙ্গরাজ তেল মাখছে। কখনো কাঁচুলি খুলছে। কখনো জলে পা ডুবিয়ে বসে আছে। ইত্যাদি। সবই চৌধুরী সাবের ইশারায়। এই জানালা শো দেখে তিনি হুজুরের পাকদারবার শরীফে যাবেন। কিছু দোআ খায়ের করবেন। আর নারী নির্যাতন প্রতিরোধ সংক্রান্ত একটি সভায় প্রধান অতিথির আসন অলঙ্কৃত করবেন। ইনি পরবর্তীকালে সচিব মহোদয় হয়েছিলেন। এ ধরনের কারিশমা সচিব ঘরানা ছাড়া আর কার আছে বাংলাদেশে? অনেক দিন তার খবর জানি না। এতদিনে হয়তো তিনি মন্ত্রী হয়ে গেছেন। অথবা মন্ত্রীর বাপ প্রধানমন্ত্রীর উপদেষ্টা। এরকম অভিজ্ঞ করিৎকর্মা উপদেষ্টা ছাড়া কি দেশ চলে?
সবই জনস্বার্থে করা হয় গো বেরাদর। মুসার আর কি দোষ। লুলা মুসা, পাহাড়ী মুনা রমরমা মুসা। সব দেখি এখন মুসাদেরই কায়কারবার। পোষা পাখি বলে--ও মুসা, তুই জাতির দুঃখ ঘোঁচা। কানু বিনা গীত নাই। ওহে, মুসা আমলা গামলা কিসনো কানহাইয়া—তোর তরে কদমতলে চাইয়া থাকি। তুই আবার কখন টক-শোতে আসিবি? টক নয়—মিষ্টি নয়। ঝাল ঝাড়িবি জাতির উদ্দেশ্যে? তোর বিহনে জাতি তো লেঞ্জা মাইরা যাচ্ছে।
লোককথা--
এই পর্যন্ত লোচনদাস কারিগরের খেরোখাতাটির বক্ষমান রচনাটি পাওয়া যায়। তার পরে আর নাই। তার পরেও আর বলা ঠিক নয়। কারণ শালিকা রাগ করতে পারে। তার হ্যাজবেন্ডও একজন বিশিষ্ট আমলা। পতির পূণ্যে অর্জিত সতীর পূণ্য পয়মাল করার অধিকার কারো নাই। শালিককে রাগিয়ে কে কবে টিকতে পেরেছে? আর লোচনদাস কারিগরতো নস্যি!
শেষ পৃষ্ঠায় লেখা--
মরি হায় রে হায়
কাঁচা ঝালে জিব্যা পোড়ে
কী করি উপায়…
খবরটির মূল লিংক-


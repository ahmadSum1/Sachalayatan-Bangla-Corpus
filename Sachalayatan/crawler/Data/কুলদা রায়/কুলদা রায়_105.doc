বই পড়া : মুক্তিযুদ্ধে গোপালগঞ্জ 



আমার শহরটির নাম গোপালগঞ্জ। এক সময় জলের ভিতর থেকে উঠে এসেছিল। এখানে হাওয়ায় জলের গন্ধ ভাসে। এখানে আমি জন্মেছিলাম ভারত পাকিস্তান যুদ্ধের আগে। ১৯৮৩ সাল পর্যন্ত ছিলাম। এই গোপালগঞ্জে বঙ্গবন্ধু শেখ মুজিবুর রহমানের জন্ম হয়েছিল--টুঙ্গিপাড়ায়। 
এই শহরটির ভিতরে আমি সব সময় ঘোরাফেরা করি। এখন হাডসন নদীর পাড়ে শুনি—আমাদের মধুমতি নদীটি কুলকুল রবে বয়ে চলেছে। আমি সাঁতার কাটছি।আমার প্রাণে শহরটি পলে পলে বেজে ওঠে। 
একাত্তর সালে বেশ ছোট ছিলাম। যে কোনো কারণেই হোক না কেন আমার অনেক কিছু মনে থাকে। আর মনে রাখার জন্য আমি মনে মনে স্মৃতিগুলো চারণ করি। দেখতে পাই একাত্তরে আমাদের বাসায় খসরু ভাই এসেছেন। সঙ্গে মাহবুব ভাই। সিঁড়ির গোড়ায় আমার মায়ের কাছ থেকে বড় টর্চ লাইটটি  চেয়ে নিচ্ছেন। মাহবুব ভাই আর ফেরেন নি। সোনাকুড়ে তার লাশ পড়েছিল। কেউ আনতে যেতে পারে নি। শহীদ মাহবুবের বাসা আমাদের বাড়ির পাশেই। তার মাকে আমরা জেঠিমা বলতাম। দুটি গল্প লিখেছি শহীদ মাহবুব ভাইকে নিয়ে।
যেদিন গোপালগঞ্জে মুক্তিবাহিনী ট্রেজারী ভেঙে ফেলল, তখন ছিল মে মাস। সেদিন তারা বীরদর্পে মুসলিম লীগের কেন্দ্রীয় বানিজ্যমন্ত্রী  ওয়াহেদুজ্জামানের থানাপাড়ার বাড়ি আক্রমণ করল—তারা প্রথমেই উলু কাফু নামের এনএসএফ-এর দুগুণ্ডাকে মেরে রাস্তায় ফেলে দিল। ওরা ছিল আমাদের শহরটির ত্রাস। একই সঙ্গে জামান সাহেবের মেধাবী ছেলে মাহমুদুজ্জামান মারা পড়েছিল। ওয়াহেদুজ্জামানের ছোট ভাই খোঁড়া  জামান পায়খানার মধ্যে লুকিয়ে বেঁচেছিল। সঙ্গে নিয়েছিল কায়দে আযমের একটি ফটো। সেদিন জেলখানা ভেঙে কয়েদীদের বের করে দেয়া হয়েছিল। বের হয়ে এসেছিলেন—দীপালী যাত্রা অপেরার ধীরেন বাকচি। চেচানিয়া কান্দিতে তাঁর বেড়িটা কুড়াল দিয়ে কুঁপিয়ে কাটা হয়েছিল আমাদের সামনেই। ধীরেন বাকচিরা চিরকালই মুসলিম লীগের দালাল। কিন্তু মুক্তিযুদ্ধ শুরু হলে পশ্চিমবঙ্গের বনগাঁয়ে রেললাইনের পাশের বাড়িটিতে মুক্তিযুদ্ধের একটি অফিস খোলা হয়েছিল। পাচুড়িয়া খালের পাশ্চিমপাড়ে ইমাম সাহেবের বাড়ি ছিল খানসেনাদের পরামর্শ কেন্দ্র। তার ইশারায় হিন্দু কাপালী অধ্যূষিত গ্রামটি বিনাশ হয়েছিল। এই বিষয়টি নিয়ে আমি আঞ্চলিক ভাষায় গল্প লিখেছি।
পাকবাহিনী আক্রমণ করলে আমরা পালিয়ে গেছি গ্রাম থেকে গ্রামে।গভীর বিলের মধ্যে। নৌকায় নৌকায় কেটেছে আমাদের জীবন। চোখের সামনে পাখির মতন ঝরে পড়েছে অসংখ্য মানুষ। আমাদের মায়ের সঙ্গে জলের মধ্যে ডুবে থেকে সেদিন রক্ষা পেয়েছি। এই গল্পটি যেদিন লিখি—আমি যেন ঘরপোড়া গন্ধ আর মানুষের আর্তনাদ কানের মধ্যে শুনছিলাম।
এরপর শেওড়াবাড়ি, গান্ধিয়াশুর, ওড়াকান্দি হয়ে ঝিকরগাছার মধ্যে দিয়ে বনগাঁ পৌঁছেছি পায়ে হেঁটে। সকলের মত আমরাও সর্বস্ব হারিয়েছি। আমাদের একটি বোন নাই হয়ে গেছে। আর আমার আজা মশাই তার ছেলে মেয়েদের নিয়ে ভাসতে ভাসতে চলে গেছেন কোথায় কোন শরনার্থী শিবিরে। যেতে যেতে আমার বাবাকে বলছেন, ও শঙ্কর, আমার যে সাহস হইতাছে না। এ কোথায় আইলাম। বাঁচপো তো?কেউ পাক হানাদার বাহিনীর গুলিতে মরেছে—কেউ শরণার্থী শিবিরে না খেয়ে মরেছে—কলেরায় মরেছে, নিউমেনিয়ায় মরেছে। এক লবণহ্রদ ক্যাম্পেই  সে সময় মারা গিয়েছিল হাজার হাজার মানুষ। এই গল্পটি লিখতে চেয়েছিলাম।  
শুরুও করেছিলাম। তখন মনে হয়েছিল—কিছু ডকুমেন্টশন পেলে কাজটি ভাল হত। আমার বন্ধু কবি মুজিব মেহেদী বললেন, এ ধরনের একটি বই লিখেছেন তপন বাগচী। তপন এক সময় বাংলাদেশ ধান গবেষণা ইনস্টিটিউটে চাকরী করতেন। আমি কৃষি সম্প্রসারণ অধিদপ্তরে। একদিন দেখা হয়েছিল। সে সুবাদে নিউ ইয়র্ক থেকে তাঁকে অনুরোধ করেছিলাম—তাঁর লেখা মুক্তিযুদ্ধে গোপালগঞ্জ বইটির একটি স্ক্যান কপি পাঠানোর জন্য। তিনি পাঠান নি। পাঠানোর কোনো ইচ্ছেও পোষণ করেন নি। আমি আমার সর্পগন্ধা অথবা না মৃত্যুর জলতরঙ্গ  গল্পটি লেখা বন্ধ করে রেখেছি।মনে হয়েছে  তথ্য যোগাড় করে লেখা দরকার। 
তপন বাগচী পিএইচডি করেছেন। বেশ কিছু বইপত্রও লিখেছেন। পত্রিকায় চাকরীও করেছেন। আমি তাকে একটি বইয়ের সন্ধান দিয়েছিলাম। উলপুরের জমিদার আনন্দ রায় প্রণীত ফরিদপুরের ইতিহাস। কোলকাতা থেকে কমল রায়চৌধুরী সম্পাদনা করেছেন।  বইটি প্রকাশ করেছে দে’জ পাবলিকেশনস। কিছুদিন পরে দেখি তপন বাগচী এই বইটিই তাঁর নিজের  নামে সম্পাদক হিসাবে যুক্ত করে বাংলাদেশ থেকে প্রকাশ করেছেন। বইটি গোপালগঞ্জের প্রাচীন ইতিহাসের একটি আকর গ্রন্থ। তপন বাগচী কমল চৌধুরীর অনুমতি নিয়েছিলেন কিনা জানা যায় না। কিন্তু বইটিতে তপন বাগচীর ব্যক্তিগত ক্রেডেনশিয়াল লিস্টে যুক্ত হয়েছে। 
কদিন আগে মোহাম্মদ আতাউর রহমান রেশন ভাইয়ের কাছে জানতে পারি—মুক্তিযুদ্ধে গোপালগঞ্জ   বইটি তিনি সংগ্রহ করে এনেছেন। সেদিন কুইনস থেকে আমি এফ ট্রেনে, সিক্স ট্রেনে চড়ে ঘণ্টা দুই সময় ব্যয় করে ব্রঞ্চের শেষ মাথায় পৌঁছে গেছি। দেখি একটি ঘরের মধ্যে আমার আতাউর ভাই ছোট ছোট ছেলেমেয়েদের বাংলা শেখাচ্ছেন। শেখাচ্ছেন গান। নাম দিয়েছেন বাংলা বইঘর—বাংলা স্কুল। কয়েকটি শেলফে সাজানো আছে সারি সারি বাংলা বই। এগুলো তিনি বাঙালীদের পড়তে দেন।নিজেও বেশ কয়েকটি বই লিখেছেন। সেখানে খুঁজে পাই গোপালগঞ্জের ইতিহাস। আর বের করেছেন শিশুদের জন্য বাংলা শেখার অসাধারণ বই।  এসবই তাঁর ফ্রি সার্ভিস।রক্ত জল করা পয়সায় এসব তিনি করছেন।আমাকে ডেকে বলছেন—এসো, নিয়ে যাও। সুদূর নিউ ইয়র্কে এরকম কর্মকাণ্ড-- ভাবা যায়? আমার চোখে জল গড়িয়ে পড়ে। তাঁর পায়ে পড়ি। ঈশ্বর এরকম ভাল মানুষদের পাল্লায়  মাঝে মাঝে আমাকে টেনে নিয়ে যান। তার অনন্ত পরমায়ূ হোক। 
রেশন ভাইয়ের বড় ভাইটির নাম ওয়ালিউর রহমান লেবু। আমাদের গোপালগঞ্জের সকলের লেবু ভাই।তিনি কমিউনিস্ট ছিলেন। ছিলেন মুক্তিযুদ্ধের সংগঠক। দেশ স্বাধীনের পরে তিনি রুখে দাঁড়িয়েছিলেন আওয়ামী ক্ষমতাসীনদের লুটপাটের বিরুদ্ধে আর লুকিয়ে থাকা রাজাকারদের ষড়যন্ত্র্রের বিরুদ্ধে। সেজন্য তাকে ১৯৭৩ সালের ১০ মার্চ প্রকাশে দিনের আলোতে কোঁদাল দিয়ে হত্যা করেছিল কুখ্যাত হেমায়েত। সে হত্যাকাণ্ডের বিচার হয় নি।ব্গবন্ধু সরকার হেমায়েতকে বীর বিক্রম উপাধীতে ভূমিত করেছে।  হেমায়েত এখন ঢাকায় একটা ফাউন্ডেশন গড়েছেন। সেমিনার টেমিনার করছেন। মন্ত্রী মিনিস্টাররাও সেখানে যাচ্ছেন। কেউ খবরও রাখছেন না এই খুনী হেমায়েত মোশতাক, জিয়া, এরশাদ, খালেদা-- সবার ঝাঁকেই কই হয়ে মিশেছেন। এরা জানেও না  লেবু-কমলেশ-বিষ্ণুপদ-মানিক হত্যাকাণ্ডটি ছিল স্বাধীনতা বিরোধীদের পালে বাতাস লাগানোর প্রথম পদক্ষেপ।লুটপাটে মগ্ন আওয়ামী নেতাদের সেসব বোঝার কোনো ইচ্ছেও কোনোকালে ছিল না।
রেশন ভাই অভিযোগ করলেন—তপন বাগচী তাঁর পরিবারের কারো সঙ্গেই লেবু ভাইয়ের সম্পর্কে কোনো অনুসন্ধান করেন নাই। অন্যের কাছে শুনে বা বিভিন্ন উৎস থেকে কিছু তথ্য জোগাড় করে বইটিতে জুড়ে দিয়েছেন। তাদের সঙ্গে আলাপ করলে মুক্তিযুদ্ধের আরও নির্ভরযোগ্য ইতিহাস পাওয়া যেত। কমরেড শওকত চৌধুরীর পরিবারের কারো সঙ্গে কি তিনি আলাপ করেছেন? ভাবীর সঙ্গে? অথবা সোহাগের (কবি সাঈদ জুবেরী) সঙ্গে? কমরেড শওকত চৌধুরী তাঁর বইয়ে এসেছেন খুবই খণ্ডিত হয়ে। শহীদ মাহবুব বিষয়ে কারো কাছেই খোঁজ নেন নি। আমরা জানতে পারছি না—সে সময় গোপালগঞ্জ শহরটি কি বিপুল তরঙ্গে মুক্তিযুদ্ধে আলোড়িত হয়েছিল। রুখে দাঁড়িয়েছিল আপামর মানুষ হানাদার পাকবাহিনীকে। তাদের দোসরদের। এগুলো এসেছে খণ্ডিতভাবে। আমরা স্পষ্ট কোনো চিত্র পাই না গ্রামে গ্রামে লড়াই সংগ্রামের কোনো পূর্ণ চিত্র। আর পাক দোসরদের তাণ্ডব। সর্বোপরি দেশের মানুষ যে সর্বস্ব হারিয়ে প্রতিবেশী দেশে চলে যাচ্ছে—যেতে যেতে মরছে কাতারে কাতারে, বাঁচতে বাঁচতে পৌছাচ্ছে শরণার্থী শিবিরে—সে বিষয়গুলো নেই। সেখানে মানুষ বেঁচে থাকার জন্য সংগ্রাম করেছে মৃত্যুর সঙ্গে—ছুটে গেছেন মুক্তিযুদ্ধের ট্রেনিং ক্যাম্পে—সে রকম কোনো চিত্র নাই। যা আছে তা অতিশয় সামান্য। শিশুপাঠ্যের অধম। মুক্তিযুদ্ধ কী এই শরণার্থী জীবনকে বাদ দিয়ে রচিত হবে? আমার সামনে যে বুড়ো লোকটি জলকাদায় ঝিকরগাছার পথে ঢলে পড়েছেন হাঁটতে হাঁটতে—তার পরিবার পরিজনকে শেষবার বলে যাচ্ছেন তোরা এগিয়ে যা। বাঁচ। এটা ভুলে যাওয়া ঠিক? এ ইতিহাসগুলো নেই। তপন বাগচী সে ইতিহাসের লেবেলের লোক হয়েও সেদিকে আলো ফেলেন নি।
তিনি কিছু কিছু তথ্য যোগাড় করেছেন সংবাদ পত্রের কলাম, আনন্দ রায়ের ফরিদপুরের ইতিহাস আর সরকারী দায়িত্বহীনতার কিছু ফাইলের মধ্যে থেকে।মুক্তিযুদ্ধের প্রাণের উৎসারণকে কোনো ভাবেই বিশালতায় মহিমামণ্ডিতভাবে  খুঁজে পাওয়া গেল না।  
তবে এই বইটি থেকে একটি তথ্য  পাওয়া গেল—তাহলো, গোপালগঞ্জ হিন্দু অধ্যুষিত এলাকা হওয়া সত্বেও সংখ্যানুপাতে হিন্দুদের শরণার্থী হওয়া ছাড়া মুক্তিযুদ্ধে সরাসরি অংশগ্রহণ কম। এটা নিশ্চয়ই একটি বিস্ময়কর তথ্য। কেন এরকম হল? কেন হিন্দুরা—বিশেষত নমশুদ্ররা যুদ্ধে সেরকমভাবে অংশ নিল না? কেন তারা ভারতের ক্যাম্পে মানবেতর জীবন কাটিয়েই পুরো সময়টি ব্যয় করল? এটার কোনো কোনো ব্যাখ্যা বিশ্লেষণ তপন বাগচী করেন নাই। আর গোপালগঞ্জে তো খ্রীস্টান সম্প্রদায়েরও লোকজন কম নেই। একাত্তরে তারা কি করল? তাদের কপালে কি ঘটেছিল?  না, এ বইটিতে কিছু জানা যায় না। একজন সমর আরিন্দ্রার নাম পাওয়া যায়। তিনি খুবই প্রতাপশালী লোক ছিলেন। আমার বাচপানকা সাথী সুভাষ দাস দুলুদের বাড়িটা সমরবাবুর বাড়ির পাশেই ছিল। দুলুরাও খ্রীস্টান।সমরবাবুকে ওরা এড়িয়ে চলত। বলত—এই লোকটি পাকসেনাদের দালাল ছিল। তাদেরকে মেয়ে সরবরাহ করত। আর কোটালীপাড়ায় বা বানিযার চরের কাছের খ্রীস্টানদের মধ্যে কেউ কেউতো রুখে দাঁড়িয়েছিল হানাদারদের। ওখানের কদমবাড়িতেই শুনেছি তপন বাবুর বাড়ি। উনি চেষ্টা করলে এরকম ইতিহাস বের করতে পারতেন।
আর নমশুদ্রদের মধ্যে কার্তিক ঠাকুর, বীরেণ বিশ্বাস অথবা বরিশালের চিত্ত সুতারের নাম দেখেছি এই বইটিতে। কার্তিক ঠাকুর দেহমনে দালাল শ্রেণীর লোক। তিনি চিরকালই গাছেরও খান—তলারও খান। জিয়া সাহেবের পিছনে ছুটতে ছুটতে আর নমশুদ্রদের দোহাই দিয়ে জিয়া-এরশাদ সাহেবের কাছে দেন দরকার করেছেন—প্রভু, আমাকে মন্ত্রী করো। চিত্ত সুতার ফাঁক বুঝে ভারতে পালিয়ে গেছেন। মৌদুধ চেয়ে খেয়েছেন। এরা হলেন পালানো নেতা। ঝোঁপ বুঝে কোপ মারার ওস্তাদ। কারো নমশুদ্র বা কারো জন্য কিছুই করেন নাই। উদ্দেশ্য এইসব গরীব দুঃখী লোকজনদের দেখিয়ে কিছু আদায় করা। তপন বাগচীর বইতে এদের নাম পেলাম। তবে এক লাইন হলেও মহান হিসাবে। এরা মুক্তিযুদ্ধে অস্ত্র ধরেন নাই। ধরেছিলেন আমাদের বাড়ির পাশের সুখীর দিদির স্বামী। তাকে নিয়ে একটি গল্প লিখেছি কাকমানুষের চকখড়ি। সুখি দিদি বীনাপানি গার্লস হাই স্কুলের টিচার। তাঁর কাছে কি তপন বাগচী গিয়েছিলেন? সন্ধান কি করেছিলেন মকসুদপুরের উজানিয়ার কবি নিখিল রায়কে? অথবা সেই নৌকার মিস্ত্রিকে? যুদ্ধ করেছেন। গুলি খেয়েছেন। সার্টিফিকেট নেন নাই। যুদ্ধ শেষে আবার নৌকা গড়ছেন। এখন তার ছেলে রাজমিস্ত্রির যোগালিয়া। অথবা রঘুনাথপুরের দালাল জ্ঞান ডাক্তারের ছেলে গিরীণভ্রাতৃদ্বয়ের বীরত্বব্যঞ্জক ইতিহাসটি? আর লাল মিয়াদের পাক হানাদার বাহিনীকে সমর্থনের চিত্রটি। তাদের লুটপাটের কাহিনীটি? গ্রামে গ্রামে তো এরকম লুটেরা দালালদের কথা নেই। নেই মুক্তিযুদ্ধে আমাদের ভ্রান্তিগুলো কি কি ছিল? কি কি ভ্রান্তির কারণে একাত্তরে অর্জিত স্বাধীনতা বাহাত্তর থেকে হারিয়ে যেতে শুরু করে।
এ বিষয়ে মাহবুবুর রহমান জালাল ভাই বলেন—আমাদের দেশের গ্রামের মানুষদের কাছে যেতে হবে। তাদের কাছ থেকে শুনতে মৌখিক ইতিহাসটি। সেটাকে লিখে ফেলতে হবে। তারপর এই প্রাপ্ত মৌখিক ইতিহাসটি যাচাই করার জন্য অনুসন্ধানে যেতে হবে। আরও লোকজনকে জিজ্ঞেস করতে হবে। পত্রপত্রিকা ঘাটতে হবে। দলিল দস্তাবেজ খুঁজতে হবে সরকারী-বেসরকারী মহাফেজখানায়।কোথাও না কোথাও  এর সূত্র থাকবে। তারপর বিশ্লেষণের মাধ্যমে পাওয়া মুক্তিযুদ্ধের আসল ইতিহাস। এভাবে সারাদেশের আঞ্চলিক ইতিহাস রচিত হবে—এদের সমন্বয়েই সংকলিত হবে জাতীয় ইতিহাস।
গোপালগঞ্জের মুক্তিযুদ্ধের ইতিহাস বিষয়ে খাটাখাটনি করে লিখছেন সংবাদপত্রে সাংবাদিক রবীন্দ্রনাথ অধিকারী। তিনি সারাজীবন ধরে একনিষ্ঠভাবে কাজ করছেন। তাঁর লেখা সুখপাঠ্যও বটে। তপন বাগচী রবীন্দ্রনাথ অধিকারীর লেখা তাঁর বইতে অকাতরে ব্যবহার করেছেন। কিন্তু তাঁর সমস্যা হল—তিনি একটি বই বানাতে চেয়েছেন--লিখতে চান নি। লেখার জন্য যে গবেষণা, অনুসন্ধান,বিশ্লেষণ, খাটাখাটুনি দরকার—সেটা রবীন্দ্রনাথ অধিকারীর আছে—তপন বাগচী সে ব্যাপারে একনিষ্ঠ ছিলেন বলে মনে হয় নি। তার কাজটি হয়েছে আগোছালো। তথ্যের সংগ্রহ। শ্রেণীবদ্ধ ইতিহাস নয়। গোপালগঞ্জের মুক্তিযুদ্ধের ইতিহাস লেখা হচ্ছে—অথচ গোপালগঞ্জের কোনো ভৌগলিক, রাজনৈতিক এবং মুক্তিযুদ্ধের মানচিত্র নেই সারা বইটিতে।মানচিত্রের মত একপি গুরুত্বপূর্ণ টুলসকে তিনি ভুলে গেলেন কেন?
রবীন্দ্রনাথ অধিকারী  কাজটি করলে সেটা হত মুক্তিযুদ্ধের গোপালগঞ্জের সত্যিকারের ইতিহাস। তপন বাগচী তার সংগৃহীত তথ্যগুলোকে কোনো ধরনের যাচাই বাঁছাই,অনুসন্ধান বা বিশ্লেষণ করার কষ্টটুকু করার স্বীকার করেন নি।কখনো কখনো অপ্রয়োজনীয় তথ্যও এসে পড়েছে। অনেক তথ্য, ঘটনা, কিংবদন্তি এখনো মানুষের কাছে আছে। তাদের কাছে গেলে সেটা এখানো সংগ্রহ করা সহজ। গবেষক তপন বাগচী সে পথে যান নি। গবেষকদের  কাছে তো আমাদের চাওয়া যেনতেন প্রকারেণ কোনো একটি বই নয়—একটি প্রামাণ্য গ্রন্থ প্রাপ্তির দাবী থাকে।তপন বাগচী কোনো এলেবেলে লোক হলে কোনো কষ্ট হত না। মনে হয়েছে বই প্রকাশের একটি তাড়া ছিল। এই তাড়ার কারণে একটি সম্ভাবনার অপমৃত্যু হয়েছে।
তবে আশঙ্কার কিছু নেই। কেউ না কেউ সে কাজটি করবেন।একটি প্রকাশনার দায়িত্বহীন পিতা হওয়ার মোহে নয়। বহু পুরস্কারের লোভেও নয়। প্রধান অতিথির হওয়ার আকাক্ষায়ও নয়।এইসব  ব্যক্তিগত প্রাপ্তির বাইরে থেকে নির্মোহভাবে কেউ লিখবেন। হয়তো সেই কেউদের মধ্রে তপন বাগচীও থাকবেন। তপন বাগচী তার জন্য কিছু উপাত্ত সংগ্রহ করে রেখেছেন। সেগুলো প্রাথমিক রেফারেন্স হিসাবে ব্যবহৃত হবে। আমরা একদিন খুঁজে পাব আমাদের সেই গৌরবোজ্জ্বল স্বাধীনতা সংগ্রামের অলিখিত ইতিহাসটি যা লোককথায় আছে। দীর্ঘশ্বাসে আছে।বধ্যভূমিতে আছে। ধুলোমাটিতে আছে। নদীতে আছে। মানুষের গল্পকথায় আছে। স্বপ্নে আছে। সে কাজটি করছেন—সারা দেশে প্রবীর সিকদার সুজন। অমি রহমান পিয়াল। মাহবুবুর রহমান জালাল। নূরুজ্জামান মানিক। রবীন্দ্রনাথ অধিকারী।      
...........................................................
মুক্তিযুদ্ধে গোপালগঞ্জ
লেখক : ডঃ তপন বাগচী
প্রকাশক : ঐতিহ্য
প্রকাশকাল : ফ্রেব্রুয়ারি ২০০৭
মুল্য : ২২৫ টাকা


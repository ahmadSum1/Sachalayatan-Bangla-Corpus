 কার্টুনিস্ট আরিফের পাশে দাঁড়ান--



আরিফকে কখনো দেখি নি। দেখার কি দরকার আছে?
২৩ বছরের এই তরুণ কার্টুন এঁকে জেল খেটেছে বছর খানেক। মামলাগুলো দিব্যি আছে মাথার উপরে। মাঝে মাঝে দেশের আনাচে কানাচে তাঁকে ছুটে যেতে হয়। কোর্টে দাঁড়িয়ে হাজিরা দিতে হয়। শুনতে হয় বিরোধী পক্ষের উকিলের সব নির্মম অভিযোগ। আর জীবন বিপন্ন করা হুমকী। এসব শুনে গা হিম হয়ে আসে। 
সিরাজগঞ্জের ছেলে। যখন মাত্র বার বছর বয়স তখন তার বাবা তাদের ছেড়ে চলে যান। ওর মা এরপর এই সংসারের হাল ধরেছেন।এ সময় আরিফ ছবি আঁকার চেষ্টা করেছে। মুদির দোকানে কাজ করেছে। সুদূর মফস্বল থেকে কার্টুন প্রতিযোগিতায় অংশ নিয়ে পুরস্কৃত হয়েছে। এরকম পুরস্কারপ্রাপ্তির ঘটনা অনেক আছে। আরিফের বিষয়টি একটি ভিন্ন। 
দৈনিক প্রথম আলো আরিফের বেশ কিছু কার্টুন ছেপেছে। তারা আরিফকে ডেকে প্রদায়কের চাকরীও দিয়েছে প্রথম আলোর ফান পত্রিকা আলপিনে। শর্ত দিয়েছে—আলপিন ছাড়া আরিফ আর কোথাও কার্টুন প্রকাশ করতে পারবে না।
সেবার রোজার মধ্যে একটি কাটুন আঁকল আরিফ। এক বৃদ্ধ লোক এক বাচ্চাকে তার নাম জিজ্ঞেস করছে। ছেলেটি নাম বলার পর লোকটি তাকে বকলো নামের আগে কেনো মোহাম্মদ (দঃ) লাগায়নি সে। এরপর তাকে তার কোলের বিড়ালটির কথা জিজ্ঞেস করলে ছেলেটি এবার বিড়ালের আগে মোহাম্মদ  বসিয়ে উত্তর দিলো। 
এ বিষয়টি নিয়ে জামায়াতে ইসলামীর অংশ সংগঠন ইসলামী ছাত্র শিবিরের কিশোর কণ্ঠ পত্রিকায় কোনো এক শিবির কার্টুন এবং চুটকি ছেপেছিল। কেউ হৈ চৈ করে নি। 
আরিফের কার্টুনটি প্রথম আলোর সম্পাদক প্রকাশ করলেন। প্রকাশের পরপরই দেশের মৌলবাদি গ্রুপ আরিফের বিরুদ্ধে ধর্মকে অবমাননা করার অভিযোগ আনল। দেশে মিটিং মিছিল হল তার বিরুদ্ধে। যশোরে এক ইমাম আরিফের বিরুদ্ধে কেস ঠুকে দিল। আর দৈনিক প্রথম আলো মাফ চেয়ে পরদিন সম্পাদকীয় প্রকাশ করল। আলপিনে আরিফকে নিষিদ্ধ ঘোষণা করা হল।  ম্যাগসাসে পুরস্কারপ্রাপ্ত সম্পদক মতিউর রহমান ইত্তেফাকের মালিক ব্যারিস্টার মইনুল ইসলামের সঙ্গে গিয়ে ধর্মীয় নেতাদের কাছে মাফ চেয়ে নিজের আর তাঁর সহযোগী মাহফুজ আনামের নাম কাটিয়ে দিয়ে এলেন। আর কায়দা করে আরিফকে পুলিশের কাছে ধরিয়ে দিলেন। তাকে প্রথম আলো থেকে তাড়িয়ে দেয়া হল। ছেলেটি তাদের বিপদে ফেলেছে। এবার ছেলেটিকে বিপদের মুখে ঠেলে দেওয়া ছাড়া কিছু করার নেই। আপনি বাঁচলে বাপের নাম।

তাকে নির্যাতন করেছে পুলিশ, সিআইডি। আরিফ জানাচ্ছেন--জেলে নেয়ার পর আমাকে আমদানী ওয়ার্ডে রাখা হলো। মুখে মুখে খবর রটে গিয়েছিলো যে আমি এসেছি। ওখানে কয়েদিদের মাইকে ঘোষণা দিয়ে ডাকার একটা ব্যবস্থা আছে। এমনি এক মিথ্যে ঘোষনা দিয়ে আমাকে চেনানোর জন্য নিয়ে যাওয়া হয়। তারপর একদল লোক আমার উপর ঝাপিয়ে পড়ে। লাথি-চড়-কিল-ঘুষি চলতেই থাকে। এরপর একজন বাঁশ দিয়ে পেটালো আমাকে। ঘণ্টাখানেক পর তারা আবার এলো। একজন পায়খানা থেকে কাঠি দিয়ে গু তুলে আমার মুখে ঘষে দিলো। আমি তখন রোজা। কষ্ট সহ্য করে মুখ ধুয়ে এলাম।

বছর খানেক জেল খেটেছেন। তারপর দেশের বিভিন্ন প্রান্তে কোর্টে হাজিরা দিতে দিতে জান শেষ। শারীরিক, মানসিক, সামাজিক ও আর্থিকভাবে তাকে সর্বশান্ত হতে হয়েছে। তাঁর অসহায়া মা বনপোড়া হরিনীর মতো ছুটতে ছুটতে এখন অসুস্থ। এক জনমে আর কত সহ্য করা যায়। তার দুটো কিডনিই অচল।
সপ্তাহে ২বার ডায়ালাইসিস চলছে। ১৬ লাখ টাকার প্রয়োজন কিডনি প্রতিস্থাপনের জন্য। আরিফ নিজের কিডনিটি দেবেন বলে জানিয়েছেন। কিন্তু তাদের টাকা নেই। 
প্রথম আলোর কারণে আরিফের এই দশা। তারা অর্থ উত্তোলনের কোনো উদ্যোগ নেয় নি এবং নেবে বলে মনে হয় না। সরকার প্রচারণা ছাড়া পয়সা ছাড়তে রাজী নয়। কিন্তু আরিফকে তারা অর্থ দেবে কেন? আরিফ কি তাদের দলের লোক? আর আরিফকে অর্থ দিলে তো মৌলবাদিরা হৈ চৈ করতে পারে। সরকার হৈ চৈ করার ইস্যু তৈরি করে দিতে পারে না। সুতরাং আরিফের জন্য সরকারী দরোজা বন্ধ। তার চেয়ে আমাদের নির্মলেন্দু গুণ, মহাদেব সাহা আর কাজীর গরু খাতায় আছে গোয়ালে নেই কবি মুহাম্মদ সামাদসহ শতাধিক গুণধরকে নিয়ে আমেরিকাভ্রমণে টাকার শ্রাদ্ধ করা অনেক উপাদেয়। বিএনপি? হা হা হা। ছবি আঁকা কবিরা গুনাহ। 
সুশীল সমাজ কী করছেন? বিএনপির সুশলিরা মহাদূর্নীতিবাজ তারেক রহমানের ইমেজ মেরামত করতে বিজি। আর আওয়ামী সুশীলরা আরও বিজি কি করিলে কি হয় নামে বই লিখতে। এই সব সুশীলদের মুখ ঢাকতে গেলে পাছা বেরিয়ে পড়ে। সুতরাং আরিফ, আপনার অবস্থা কেরাসিন। কেন বাবা, খামোখা কার্টুন আঁকার দরকার কী ছিল ভাই আপনার?
যিনি আপনাকে চাকরী দিয়েছিলেন—সেই সুমন্ত আসলাম আপনার ফোনও রিসিভ করেন নি। তিনি ইত্তেফাকে বড় চাকরী পেয়েছেন। প্রথম আলোর সম্পাদক মতিউর রহমান নয়তলা বাড়ি হাঁকিয়েছেন। আনিসুল ভাই মুসা ইব্রাহিমের জন্য কোটি টাকা কালেকশনের দায়িত্বে। মুসার জন্য মিছিমিছি এভারেস্ট কিনতে এই টাকা ব্যয় হয়েছে।
তাহলে আরিফ, আপনার জন্য? লবঢঙ্কা।
আপনার জন্য কানাডা থেকে শিল্পী সুজন চৌধুরী জানিয়েছেন—আমার টাকা নাই। কিন্তু আমি কেরিকেচার আঁকতে চাই। সেই কেরিচার থেকে উপার্জিত টাকা আরিফকে পাঠাতে হবে। মন্ট্রিয়েল থেকে শিল্পী রাকিব হাসানের স্টুডিও  উঠোন চিত্রশালার পক্ষ থেকে টাকা তোলার চেষ্টা নেওয়া হয়েছে। এমএমআর  জালাল ভাই ডালাস থেকে জানিয়েছেন—তিনি বন্ধুদের সঙ্গে কথা বলেছেন। ৯ অক্টোবর তারা বসবেন একটি রেস্তোরায়। কবি তুষার গায়েন টাকা পাঠিয়ে মেইল করেছেন—টাকা পাঠিয়েছি। মাহমুদুল হাসান রুবেল নামে একজন ব্লগার ছুটোছুটি করছেন ঢাকায়—সিলেটে। সিলেটের জামিলা হাসান বলছেন—তিনি একটি লেখা লিখবেন। তাঁর ধারণা লেখাটি পড়ে কেউ না কেউ অর্থ সাহায্য দিতে এগিয়ে আসবেন। কোলকাতা থেকে কবি জয়তী ব্যানার্জী লিখেছেন—গেল বছর তার নিজের মা কিডনি রোগে মারা গেছেন। তিনি আরিফের মায়ের পাশে থাকবেন। আমার বন্ধু ডোবার ব্যাঙ বলেছেন—তিনি সঙ্গে আছেন। কাজী মামুন কোরিয়া থেকে নেটে যোগাযোগ করে যাচ্ছেন। ৯ তারিখ মৌসুমী কাদেরের একটি অনুষ্ঠান ভুবনগ্রামে যাব টরেন্টোতে। তারপরই তিনি বন্ধুদের সঙ্গে বসবেন। হাসান মোর্শেদ জানিয়েছেন—তিনি আছেন। এ রকম সাড়া পাওয়া যাচ্ছে।  সাড়া যে খুব বড় তা নয়। তবু পাওয়া যাচ্ছে। যাবে। আরও অনেককে বলতে হবে। ব্লগে লিখতে হবে। ফোন করতে হবে। মেইল করতে হবে। পত্রিকায় লিখতে হবে। বলতে হবে—ভাই আরিফের মাকে সুস্থ করার জন্য সাড়া দিন। 
দরকার ব্লগগুলোর একটি পদক্ষেপ নেওয়া। মুক্তমনা নিয়েছে। সচলায়তন, আমার ব্লগ, সামু ব্লগসহ অন্য কোনো ব্লগে সে রকম কোনো উদ্যোগ চোখে পড়ছে না। আরিফের অসুস্থ মাকে সুস্থ করার দায় তো একা আরিফের নয়—আমাদেরও। কারণ আমরাই তাকে অসুস্থ করেছি। আমাদের নষ্ট রাজনীতি, ব্যক্তিস্বার্থ আর প্রতিক্রিয়াশীলতার দীর্ঘ ছায়া আরিফকে মাত্র তেইশ বছরের জীবনে  মায়ের জন্য দিশেহারা করে দিয়েছে।
চুপ করে থাকার সময় নেই। সাড়া দিন। 
ফেসবুকে আরও বিস্তারিত পড়তে লিংকে ক্লিক করুন--
http://www.facebook.com/notes/kulada-roy/satya-januna-teisa-bacharera-yubaka-kartunista-ariphera-jibanera-sei-pherari-sam/10150287457655338
কার্টুনিস্ট আরিফের মায়ের জন্য অর্থ পাঠানোর জন্য পেপলের লিংক-


উচ্চ ফলনশীল  ধান বিষয়ে কিছু কথাবার্তা-- মজহারীয় আস্ফলন : পর্ব/১




আন্তর্জাতিক ধান গবেষণা ইনস্টিটিউট (ইরি)র পঞ্চাশ বছর পূর্তি উৎসব বাংলাদেশে পালিত হয়েছে। এক সেমিনারে ইরির মহাপরিচালকও উপস্থিত ছিলেন। সেই সেমিনারের বক্তব্যে ক্ষিপ্ত হয়ে নয়া কৃষি আন্দোলন নামে একটি এনজিও সংবাদ সম্মেলনে খুব গোস্মা করে কিছু কথাবার্তা বলেছে। এবং তার একটি লিখিত ভাষ্য ফরিদা আখতার নাম্মী এক মহিলা চিন্তা পত্রিকায় প্রকাশ করেছেন। অভিযোগ করেছেন—‘ইরির বিরুদ্ধে প্রধান আপত্তি হচ্ছে ইরি তার জিন ব্যাংকের সংগ্রহের জন্য ভারত, বাংলাদেশ, ইন্দোনেশিয়াসহ এশিয়ার সকল ধান উৎপাদনকারী দেশ থেকে হাজার হাজার জাতের ধান নিয়ে দিয়েছে মাত্র ৫০টি’। ইরির হয়ে কাজটি করেছে বাংলাদেশে ধান গবেষণা ইনস্টিটিউট। খুব চিন্তার বিষয়। সাধারণ পাঠকগণ ক্ষেপে উঠবেন এটাই স্বাভাবিক। জিম্মি রাখা মোটে ভাল কাজ নয়। ইরি রীতিমত ডাকাত শুধু নয়—ডাকাতের বাপেরও বাপ। 
ফরিদা আখতারের লজেঞ্চুসের মত কথাটা পোলাপানের জন্য সুস্বাদু—কিন্তু ডায়াবেটিক রোগীদের জন্য? বোঝেন হে পাঠক বেরাদরগণ। শুধু অসত্য নয়—ভয়ংকর রকম মিথ্যে কথা আছে।
ধানের জিন ব্যাংকে জিন পরী থাকে না—থাকে ধানের বীজ নমুণা। জিন ব্যাংকে ভবিষ্যতের জন্য ধান বীজ নমুণা যত্ন করে রাখা হয়। যদি কোনো কারণে মাঠ ক্ষেতে কোন কোন ধানের হারিয়ে যায় তাহলে ঐ হারিয়ে যাওয়া  জিন ব্যাংক থেকে পাওয়া যাবে এবং বীজ চাষ করে আবার ফিরে পাওয়া যাবে। গাজীপুরে বাংলাদেশ ধান গবেষণা ইনস্টিটিউটে এরকম একটি ধানের জিন ব্যাংক আছে। আমি বরিশালে চাকরীরত অবস্থায় এই ব্যাংক থেকে ধানের বিভিন্ন জাতের নমুণা এনেছিলাম।  উপজেলা কৃষি অফিসে তার বৈশিষ্ট্য লিখে জাতগুলি প্রদর্শনের জন্য সাজিয়ে রাখতাম। কৃষকগণ এগুলো দেখে তাদের জমির অবস্থা, আবহাওয়া, বাজারচাহিদা ইত্যাদি বিষয় বিবেচনা করে জাত নির্বাচন করতেন। কৃষি সম্প্রসারণ অধিদপ্তর এইভাবে উপজেলায় পর্যায়ে রিসোর্স সেন্টার তৈরি করেছিল। এই জিন ব্যাংকে সংরক্ষিত ধান বীজের বৈশিষ্ট্য সমূহ সঠিকভাবে লেখা থাকে। সেখান থেকে কৃষি বিজ্ঞানীগণ কৃষি জলবায়ূ অঞ্চলের বৈশিষ্ট্য অনুসারে বীজ নির্বাচন করতে পারেন। 
বীজ একটি জীবন্ত সত্তা। সাধারণ আবহাওয়ায় এলে এ বীজগুলির ভিতরে জৈব-রাসায়নিক কাজকর্ম শুরু হয়ে যায়। ফলে বীজের অভ্যন্তরে মজুদকৃত খাদ্যভাণ্ডার ফুরিয়ে যায়। অনুকূল পরিবেশে কখনো কখনো বীজ গজানো শুরু করে। অথবা বাতাস থেকে জলীয় বাষ্প গ্রহণ করে বিভিন্ন রোগ পোকার আক্রমণে মারা যায়। এ কারণে সাধারণ আবহাওয়া বীজ সংরক্ষণ করা কঠিন। কৃষকগণ মাঝে মাঝে রোদে দিয়ে—বীজে পানির পরিমাণ একটি নির্দিষ্ট মাত্রায় কমিয়ে বিশেষ ব্যবস্থাধীনে মজুদ করে রাখে। এভাবে ধান বীজ এক বছরের বেশী রাখা যায় না। বীজের গজানোর ক্ষমতা কমে যায়। একমাত্র বৈজ্ঞানিক পদ্ধতিতে শীতাতপ নিয়ন্ত্রিত অবস্থাধীনে বীজ দীর্ঘদিনের জন্য সংরক্ষণ করে রাখার ব্যবস্থা জিন ব্যাংকেই সম্ভব। 
কোষের মধ্যে ক্রোমোজম থাকে--ক্রোমোজমের মধ্যে জিন থাকে। এই জীনগুলো জীবের বৈশিষ্ট্যগুলো ধারণ করে। যেমন ধানের সরু দানার আকারের জন্য একটি জিন কাজ করে। আবার মোটা দানার জন্য আরেকটি জিন কাজ করে। এরকম হাজার বৈশিষ্ট্যের জন্য হাজার হাজার জিন কাজ করছে। 
বিজ্ঞানীগণ এই বৈশিষ্ট্যঅনুসারে জিন সনাক্ত করে কৃষকদের চাহিদা মোতাকে ধান বীজ উদ্ভাবন করে থাকেন। ধরা যাক ফরিদপুর এলাকায় রায়েন্দা নামে একটি আমন ধান জাত রয়েছে। ধানটি গভীর জলে জন্মে। পানি বাড়ার সঙ্গে সঙ্গে জাতটির গাছ বাড়তে থাকে। ঐ অঞ্চলের কৃষকগণ এ খবরটি জানেন। কৃষি বিজ্ঞানীরাও জানেন। এই জানা দিয়ে  বিজ্ঞানীরা কাজ করতে পারেন না। কারণ রায়েন্দা ধানের আরও অনেক প্রকার বৈশিষ্ট্য আছে। যেমন রায়েন্দা ধানে খুব বেশি উফরা রোগের আক্রমণ ঘটে। তাহলে নীচু জমির জন্য-- বন্যাপ্রবণ এলাকার জন্য রায়েন্দা ধানের লম্বা বৈশিষ্ট্যটি কৃষকদের দরকার। কিন্তু সঙ্গে উফরা রোগটি নিশ্চয়ই  অদরকারী। তাহলে রায়েন্দা ধান থেকে লম্বা জাত বৈশিষ্ট্যই বিজ্ঞানীরা কোন নতুন জাতে আনতে চাইলে সরাসরি রায়েন্দা ধান বীজ থেকে তা আনা অসম্ভব। আনতে গেলে অন্যান্য অনাকাঙ্ক্ষিত বৈশিষ্ট্যও এসে পড়বে।  সেক্ষেত্রে বিজ্ঞানীগণ যদি লম্বা বৈশিষ্ট্যের জিনটিকে চিনতে পারেন—ধান বীজে তার অবস্থানটি জানতে পারেন তাহলে ঐ জিনটিকে নতুন জাতে আনতে পারেন। বাকীগুলো এড়াতে পারেন। এটা কঠিন কাজ। ফরিদা আখতারের কথা মত এটা পাঁচ মিনিটের ব্যাপার নয়। সফিস্টিকেটেড জিন কৌশল প্রযুক্তি ছাড়া করা যায় না। 
ফিলিপাইনে অবস্থিত আন্তর্জাতিক ধান গবেষণা ইনিস্টিটিউটের কারিগরী সুবিধা বাংলাদেশ ধান গবেষণা ইনস্টিটিউটের চেয়ে অপেক্ষাকৃত ভাল। তাই তাদের কাছ থেকে বাংলাদেশের কৃষি বিজ্ঞানীরা এরকম জিন বিষয়ক তথ্য সংগ্রহ করে বাংলাদেশের আবহাওয়া উপযোগী বন্যাসহিষ্ণু ধানের জাত বের করেছেন। এইভাবে বৈজ্ঞানিক তথ্য আদানপ্রদান বৈজ্ঞানিকদের কাছে সাধারণ ঘটনা। এটা উল্লেখ করে ফরিদা আখতার লিখেছেন—‘’কোন ধরণের জিন বৈশিষ্ট্যের কারণে দুই সপ্তাহ পানির নিচে থাকলেও ধান নষ্ট হবে না তা ইরির কাছ থেকেই ব্রির বিজ্ঞানীরা জেনে কাজে লাগিয়েছেন। তবে এই জ্ঞানকে পুরোপুরি  কাজে লাগাতে হলে আরও উচ্চতর প্রশিক্ষণ প্রয়োজন।’’ বলতে পারেন আমি প্রায় জোরে হেসে ফেলেছি। এই ধরণের কথার বিরুদ্ধে আমাদের বিজ্ঞানীরা কোন প্রতিবাদ কেন করেন নি আমি জানি না। তবে আমাদের কৃষকদের যে জ্ঞান আছে তার জন্যে ইরির কাছে যাওয়ার প্রয়োজন পড়ে না।‘’ 
ঐ কৃষি বিজ্ঞানী কি কোন ভুল কথা বলেছেন? ইরির বিজ্ঞানীদের কাছে যাওয়া কি তাদের কোন অন্যায় হয়েছে। এত সহজ এই জিন প্রযুক্তি?
মনে পড়ছে এক নাপিতের গল্প। নাপিত ফোঁড়া কাটার চিকিৎসাও করত চুল-দাড়ি কাটার ফাঁকে ফাঁকে। রোগী পেলেই হল। সঙ্গে সঙ্গে খুর দিয়ে পোচ মেরে দিয়ে অপারেশন শেষ। এভাবে নাপিতটি খুব নাম কামিয়ে ফেলেছিল। মুশকিল হল—একজন বিশেষজ্ঞ ডাক্তার কি নাপিতের মত রোগী পেয়েই দেখে ঘ্যাচ করবেন? কি বলেন ফরিদা আখতার? পরীক্ষা নীরিক্ষার দরকার নেই? ঐ টি কী ধরনের ফোড়া, এখানে কোন ধরনের মাংসপেমী আছে, কী নার্ভ সিস্টেম আছে, রক্তনালী আছে ইত্যাদি বিষয়াদি চিন্তার দরকার নেই? দেখা গেল ফোঁড়া কাটা হয়েছে ঠিকই--কিন্তু লোকটি চিরতরে পঙ্গু হয়ে গেল অপারেশনের সময়নার্ভ বা ভেইন কাটা পড়ার কারণে।  এইখানেই বিশেষজ্ঞ এবং হাতুড়েদের পার্থক্য।
যাদের কৃষি বিজ্ঞান সম্পর্কে ন্যূনতম জ্ঞান আছে—তারা ফরিদা আখতারের এই হাসিটাকে কি বলবেন? কৃষকের জানা আর জিন বিজ্ঞানীর জানার ধরন কি এক? আমি পড়ে হেসেছি, এই মুর্খতা নিয়ে ফরিদা আখতার কৃষি নিয়ে—নয়া কৃষি আন্দোলন নিয়ে লাফালাফি করছেন, আর আমাদের কৃষি বিজ্ঞানীদের উপহাস করছেন। বলিহারি বটে। তবে এদের একটা উদ্দেশ্য আছে। সেটা পরে।
তার আগে আরেকটি বিষয় বলা দরকার। স্বাধীনতার পর থেকে আমাদের দেশের ধান বিজ্ঞানীগণ ৫০ টি জাতের ধানের জাত উদ্ভাবন করেছেন। একটি ধানের জাত উদ্ভাবন করা এক দিনের কাজ নয। দীর্ঘদিন প্রয়োজন হয়। সুতরাং এই ৪০ বছরে ৫০টি ধানের জাত উদ্ভাবন করা কৃষি বিজ্ঞানীদের কৃতিত্বই ঘোষণা করে। এজন্যই বিদেশের গবেষণা প্রতিষ্ঠানে আমাদের দেশের কৃষি বিজ্ঞানীদের সুনাম রয়েছে। তারা বিদেশে পড়াশুনা বা গবেসণার কাজে গেলে ঐ সব বিদেশী গবেষণা সংস্থাগুলো তাদের আকর্ষণীয় সুযোগ সুবিধাসহ রেখে দিতে আগ্রহ প্রকাশ করে-- নিশ্চয়ই ফরিদা আখতারের মত হাতুড়ে ফালতুদের নয়?


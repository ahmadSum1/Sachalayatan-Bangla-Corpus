আগুনে যখন পুড়ছি--



আমার বাবা যেদিন মারা গেল  সেদিনই আগুনের বিভূতি টের পেলাম। আমাদের চোখের সামনে বাবা একটু একটু আগুনে ভস্মিভূত হচ্ছে। আর আমাদের চোখ থেকে জল ঝরছে। তবু ধরে আছি অগ্নি শলাকা। ঘুরে ঘুরে বাবার মুখে ছুঁইয়ে দিচ্ছি। বলছি-- হে অগ্নি, আমার বাবাকে গ্রহণ কর। একটা জীবনের পাপ নাও। পূণ্য নাও। ভাল নাও। মন্দ নাও। পঞ্চভূতে মিলিয়ে দাও আমার বাবাকে। এই অগ্নিস্নানের মধ্য দিয়ে আমরাও পূনর্জাত হই।
এই তো আগুনের মহিমা। বাবা পুড়ছে--কিন্তু দেখতে পাচ্ছি বাবার পা দুটো সবশেষ পর্যন্ত সজীব রয়ে গেছে। অই পায়ে আমরা পড়েছি।
এই আগুন নিয়ে আমার পিসি, বাবার গল্প আছে। সবগুলোই করুণ---করুণতম। এ গল্পগুলো যখন শুনেছি পিসি নয়, আমরাই আগুনেই পুড়েছি। এখনও পুড়ছি।
আগুনে পোড়ার কি শেষ আছে?
একটি গল্প :
................................................................................................
যে কথা আগুনের- যে কথা স্নেহজলের
কুলদা রায়
আমার বড়ো পিসি আগুন দেখলেই হাত জোড় করে বসে পড়তেন। বিড়বিড় করে কি সব বলতেন। চোখে মুখে ফুটে উঠত মিনতি। তারপর স্নেহসুধা।
শহরের প্রান্তেই পিসির বাড়ি। বেশ বড়ো। একটি টিনের ঘর। পাশে ছোট মন্দির। সারাদিন সারারাত মন্দিরে প্রদীপ জ্বলতো। পিসি ঘুমোতেন এই দুটো প্রদীপের খুব কাছে। বুকের কাছে। বাইরে দীর্ঘ কড়াই গাছ। হাওয়ায় পাতা ঝরে পড়লে পিসি ব্যস্ত হয়ে উঠতেন- প্রদীপ যেন নিভে না যায়। প্রদীপের শিখার মধ্যেই তার প্রাণ। প্রাণপণে এই প্রাণদুটোকে তিনি বাঁচাতে চাইতেন। হাওয়ার সঙ্গে তাঁর চলতো যুদ্ধ।
আমি যখন প্রথম স্কুলে গেলাম, আমার ঠাকুরদা একটি প্রতিমা কিনে আনলেন। বোনরা কুড়িয়ে আনল গাঁদা ফুল। মালা গেঁথে দেবীর গলায় পরিয়ে দিল। বাবা আনলেন একহাড়ি মহারাজপুরের দই। মা ভাজল খই। বড়দি চন্দন ঘষে আমাদের কপালে ফোঁটা দিল। স্নান সেরে ভোর ভোর পরেছি শাদা জামা। আজ সব কিছুই শাদা। শ্বেতবর্ণ।
পুরোহিত বসেছেন পূজায়। ঢাকী বাজাচ্ছেন ঢাক। আমরা বসেছি ঘা ঘেষাঘেষি করে। দিদি বলছে, পূজা হোক- তারপর খাবি। রান্না ঘরে লুচির গন্ধ। মা লালপেড়ে শাড়ি পরা। লুচি বেলে গরম তেলে ছাড়ছে। ঠাকুরদা তুলসীতলায় বসে আছেন। একটি বেড়াল তাঁর পায়ের কাছে চুপ করে শুয়ে আছে। ভুলু কুকুরটি লেজ তুলে উঠোনের চারিদিকে ঘুরে বেড়াচ্ছে।
বড়ো পিসি এসে গেলেন। হাতে দুখানা বই।, দুটো খাগের কলম আর দুটো সুলেখা কালির দোয়াত। হাতে ঝুলছে একটি ইলিশ মাছ। পুরোহিত মন্ত্র পড়া থামিয়ে বলে উঠলেন, এটো হয়ে যাবে পূজা খোলা। ওকে ঠেকাও। ওকে ঠেকাও।
পিসি কিন্তু পুজাখোলায় ঢুকে পড়েছেন। দোয়াত, কলম আর বইদুটো ঠাকুরের সামনে সাজিয়ে রেখেছেন। আর কলাপাতায় রেখেছেন মাছটি। আঁচল থেকে প্রদীপ দুটো বের করে জ্বালিয়ে দিলেন। বসলেন হাত জোড় করে।
বিড়বিড় করে প্রদীপের আলোর দিকে বলতে শুরু করেছেন। আমি এই প্রথম বুঝতে পারলাম পিসি বলছেন- হে অগ্নিদেব, তুমি আমার বিশু-নিশুকে নিয়েছো। ওরা তোমার আশ্রয়ে আছে। তোমার কাছে মিনতি করছি- তুমি ওদের দেখে রেখো। ওদের মানুষ করে তুলো। হে অগ্নি, তুমি সহজ, সরল, স্নিগ্ধ।
তারপর মাতৃস্নেহে পিসি বললেন, সরস্বতী স্তুতি-
যা দেবী সর্বভূতেষু বিদ্যারূপেণ সংস্থিতা।
নমস্তস্যৈ নমস্তস্যৈ নমস্তস্যৈ নমো নমঃ।।
তারপর বললেন-
তুমি মানসের মাঝখানে আসি
দাঁড়াও মধুর মুরতি বিকাশি,
কুন্দবরণ-সুন্দর-হাসি
বীণা হাতে বীণাপাণি।
ভাসিয়া চলিবে রবি শশী তারা
সারি সারি যত মানবের ধারা
অনাদিকালে পান্থ যাহারা
তব সঙ্গীতস্রোতে।
প্রতি মন্ত্র দুইবার করে। স্পষ্ট উচ্চারণে। ফুল দিয়ে প্রণাম করলেন দুইবার। যেন পিসি দুটো শিশুর হয়ে জ্ঞানের দেবীকে অর্ঘ দিচ্ছেন। মেগে নিচ্ছেন প্রজ্ঞা এবং বিনয়।
মা ইলিশটি রান্না করল সর্ষেবাটা দিয়ে। আমাদের পাতে একটি খণ্ড এলো। আর পিসি আমাদের পাতের পাশে প্রদীপ দুটো জ্বালিয়ে দুইখণ্ড মাছ, ভাত, দই রেখে কাদের যেন খাওয়াতে লাগলেন। আমার ঠাকুরদা আড়ালে চলে গেলেন।
২.
ঠাকুরদাকে যেদিন শ্মশানে নেওয়া হল বড়ো পিসি অনেকটা পরে এলেন। হাত জোড় করে বললেন, বাবা, অগ্নিদেব তোমাকে গ্রহণ করছে। ওঁর কাছে আমার বিশু-নিশু আছে। তুমি ওদেরকে গান শেখাবে। যেন তোমার মত গাইতে পারে-
আগুনের পরশ-মণি ছোঁয়াও প্রাণে
এ জীবন পূণ্য করো দহন-দানে।
৩.
আমার মোটর সাইকেল উঠোনে থামল। চেয়ে দেখি, বাবা শুয়ে আছেন খোলা বারান্দায়। মা কোথায় জানিনা। দাদা বাবার পা ছুঁয়ে বসে আছে। আমার বোনেরা বাবাকে সাজিয়ে দিচ্ছে- চন্দনে, ফুলে, পাতায়, চোখের জলে।
সেদিন শ্মশানে আমাদের সবার আগেই বড়ো পিসি পৌঁছে গিয়েছিলেন। প্রদীপ দুটি জ্বালিয়ে মন্দিরে পূজা দিয়েছেন- শ্মশানকালীর। প্রণাম করছেন উত্তরে, দক্ষিণে, পূর্বে- পশ্চিমে। ঘুরে ঘুরে ধুপকাঠি জ্বালিয়ে দিচ্ছেন প্রতিটি সমাধি-মঠের সামনে। তারপর আমরা ভাই বোনেরা সবাই মিলে আগুন তুলে দিচ্ছি বাবার মুখে- ঘুরে ঘুরে প্রণাম করছি আর আগুন তুলে দিচ্ছি বাবার মুখে- দুরে ডেকে উঠছে রাত্রির শেয়াল। বড়ো পিসি হাত জোড় করে মিনতি করছেন আগুনকে। বলছেন- আগুনের আশ্রয়ে চলে যাওয়া বাবার দিকে- তার একমাতো ভাইয়ের দিকে- বলছেন, ভাই, আমার বিশু-নিশুকে কাজকর্ম শিখিয়ে দিস।
৪.
আমার ছোটো পিসি আমার বাবাকে খুব ভালবাসতেন। পিসির তো ঘরবাড়ি ছিল না। ছিল আশ্রম। আশ্রমের গাছপালা, তার নীচে চরে বেড়ানো ছাগল ছানাটি- দুধেল গাইটি তার সন্তান সন্তুতি। একটি পাখির জন্যও তার মাতৃস্নেহ ছিল অপার।
ছ'মাসের মধ্যেই ছোটো পিসি বাবার কাছে চলে গেলেন। একমাত্র ভাইকে একা ফেলে এখানে থাকবেন কিভাবে? ছোটো পিসি মাটির আশ্রয়ে চলে গেলেন। তার সন্তানদল তাদের ছায়ায়ই তাদের মাকে রেখে দিল। গাছ দিল ছায়া, ছাগল ছানাটি চোখের জল-আর গরুটির হাম্বা হাম্বা কান্নার শব্দ। পাখি দিল সমুখে শান্তি পারাবার। বড়ো পিসি প্রদীপ দুটি ছোটো পিসির শিয়রের কাছে রাখলেন। বললেন, বোন, তুই আমার বিশু-নিশুর ঘাম মুছে দিস।
৫.
আমাদের আরেকটি বোন যখন অসুস্থ হয়ে পড়ল, মৃত্যু তার শিয়রে বাঁশি বাজাতে শুরু করছে এই সময় আমার বড়ো পিসি আমার ফেরার পথে দাঁড়িয়েছিলেন। আমার হাত ছুঁয়ে দিলেন মাত্র একবার। প্রদীপখানি হাতে ধরা। তারপর আর পিছন ফিরে তাকাননি। চলে গেলেন দেশ ছেড়ে। সাথে নিলেন- তাঁর মন্দিরে গোপনে লুকিয়ে রাখা সেই পাট গুদামের পোড়া কাঠ কয়লা- যার সাথে মিশে আছে তার বিশু-নিশু, দোতলায় ঘুমিয়ে আছে কোমল শিশুদ্বয়- নিচে পাটের স্তুপে লেগেছে আগুন। আগুনের শিখা উঠছে দাউদাউ করে। শিশু দুটি আগুনের মধ্যে দৌড়ুচ্ছে। চিৎকার করে বলছে- মা, মা। হাওয়া প্রবল হচ্ছে। আগুন স্পর্শ্ব করছে আকাশ। আকাশ থেকে খসে পড়ছে অন্য কিছু নয়- বিশু-বিষুর হাড়; আর সেই প্রদীপ দুটো।
আর কাউকে তিনি বিশু-নিশুর কাছে এত তাড়াতাড়ি পাঠাতে রাজী নন। 


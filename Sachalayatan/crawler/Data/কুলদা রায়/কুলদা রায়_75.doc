বাংলায় বিজ্ঞানচর্চা ও রবীন্দ্রনাথ : 'গ্রহগণ জীবের আবাসভূমি' থেকে 'বিশ্বপরিচয়' : দ্বিতীয় পর্ব




কুলদা রায়
এমএমআর জালাল
প্রথম পর্বের লিংক : http://www.sachalayatan.com/node/41831
দ্বিতীয় পর্ব
বিজ্ঞানধারণাকে জনপ্রিয় করার জন্য রবীন্দ্রনাথের মন প্রস্তুত হয়েছিল তার বাল্যকালে বাড়ির বিজ্ঞানমনস্ক বাবা ভাইবোন শিক্ষকদের সাহচর্যে। তার পাঠ্যপুস্তক এবং অন্যান্য পাঠেও বিজ্ঞানবিষয়ক পড়াশুনার কিছু নমুণা খুঁজে পাওয়া যায়। এছাড়া সে সময়ে তৎকালীন ভারতে এবং বিশ্বে বিজ্ঞান পরিস্থিত নিয়ে কিছু আলাপ করা গেছে প্রথম পর্বে।  
দ্বিতীয় পর্বে আমাদের অনুসন্ধান রবীন্দ্রনাথ বিজ্ঞান বিষয়ে কি ধরনের কার্যক্রম গ্রহণ করছেন।  এ কাজে সহায় করেছেন তার পুত্র, জামাই এবং বন্ধুপুত্রকে। দেশী-বিদেশী বিজ্ঞানীদের সঙ্গেও তাঁর বন্ধুত্ব গড়ে উঠেছে। তাদের সঙ্গে বিজ্ঞানের হালহকিকত নিয়ে মত বিনিময় করছেন। গ্রামোন্নোয়নের কর্মসূচি গ্রহণ করছেন। ল্যাবরেটরি স্থাপন করছেন। লোকশিক্ষা সংসদ স্থাপন করছেন। বিজ্ঞান পরিভাষা তৈরির কাজ করছেন। হাতে কলমে লেখার কলাকৌশল দেখিয়ে দিয়ে বিজ্ঞান লেখক তৈরি করছেন। পাশাপাশি নিজেও লিখছেন। 
 --------------
শুধু কথা নয়--কিছু কাজ :
-----------------------------
রবীন্দ্রনাথ তাঁর ছেলে রথীন্দ্রনাথকে মার্কিন যুক্তরাষ্ট্রে কৃষিবিদ্যা পড়ার জন্য পাঠিয়েছিলেন। ১৯০৯ সালে তিনি ফিরলেন। রবীন্দ্রনাথ ছেলেকে নিয়ে গেলেন শিলাইদহে।তাকে কাজে লাগিয়ে দিলেন কৃষির আধুনিকায়নের কাজে। কনিষ্ঠ জামাতা নগেন্দ্রনাথ গঙ্গোপাধ্যায়কে  কৃষিবিদ্যায় মার্কিন দেশ থেকেই পড়িয়ে এনেছেন। শিলাইদহে গড়ে তুলেছেন কৃষি গবেষণাগার। সেখানে শস্যবহুমুখীকরণ, শস্যের নতুন জাত প্রচলন, কীটপতঙ্গ দমন, আধুনিক চাষাবাদ পদ্ধতি অনুসরণ, কৃষি যান্ত্রিকীকরণ করার চেষ্টা করেছেন।
রবীন্দ্রনাথের বিজ্ঞানী বন্ধু
-----------------------------
জগদীশচন্দ্র বসু  : :
যৌবনে বিশ্ববিশ্রুত পদার্থবিদ ও জীববিজ্ঞানী জগদীশচন্দ্র বসু হয়ে উঠেছেন রবীন্দ্রনাথের ব্যক্তিগত বন্ধু। তাঁর সঙ্গে বিজ্ঞানের বিভিন্ন বিষয় নিয়ে আলোচনা করেছেন। চিঠিপত্র বিনিময় করেছেন। জগদীশচন্দ্রের জন্য আর্থিক সহযোগিতা দিয়েছেন। তাঁর গবেষণার বিষয়ে রবীন্দ্রনাথ লিখেছেন। আবার এই বিজ্ঞানীবন্ধুকেও বাংলায় লেখায় জন্য উদ্বুদ্ধ করেছেন।
পিয়ারসন্স :: 
কেমব্রিজ থেকে বি.এস-সি পাশ পিয়ারসন্স কলকাতায় আসেন উদ্ভিদবিদ্যার অধ্যাপনা করতে। তিনি বাংলা শিখেছিলেন। রবীন্দ্রনাথে একান্ত সচিব হিসাবে কাজ করেন।
প্রশান্ত মহলানবিশ ::
 প্রখ্যাত পরিসংখ্যানবিদ, ইন্ডিয়ান স্ট্যাটিস্টিক্যাল ইনস্টিটিউট-এর প্রতিষ্ঠাতা। তিনি রবীন্দ্রনাথের অন্তরঙ্গ সহচর ছিলেন।
শৈলজারঞ্জন মজমুদার : :
 নেত্রকোণা থেকে তিনি কোলকাতা বিশ্ববিদ্যালয়ে পড়েছেন। রসায়ন বিভাগে প্রথম শ্রেণীতে প্রথম স্থান দখল করে এম,এস-সি ডিগ্রী লাভ করেন। তিনি শান্তি নিকেতনের রসায়নের শিক্ষক ছিলেন। রবীন্দ্রনাথের ঘনিষ্টজন। পরে গানের শিক্ষক হিসাবে সুনাম অর্জন করেন। রবীন্দ্রনাথ তাঁকে সঙ্গীত ভবনের অধ্যক্ষ নিযুক্ত করেছিলেন।
রামেন্দ্রসুন্দর ত্রিবেদী :: 
 বিজ্ঞানে কোন মৌলিক গবেষণা করে রামেন্দ্রসুন্দর খ্যাতি লাভ করেননি ঠিকই, তবু দেশে বিজ্ঞান শিক্ষার উন্নতি, বিজ্ঞান চর্চার প্রসারের জন্য তাঁর দান অবিস্মরণীয়। বিজ্ঞান বিষয়ক বহু বই রচনা করে সাধারণের কাছে বিজ্ঞানকে সহজলভ্য করে তোলেন।তাঁর রচিত ও প্রকাশিত গ্রন্থের সংখ্যা ১৬।. বিজ্ঞান ও দর্শন নিয়ে সহজ করে লেখা তাঁর দুটি বিখ্যাত গ্রন্থ ‘প্রকৃতি’ (১৮৯৬) ও ‘জিজ্ঞাসা’ (১৯০৪)।. প্রকৃতির উল্লেখযোগ্য প্রবন্ধগুলোর মধ্যে আছে - সৌরজগতের উৎপত্তি, আকাশ তরঙ্গ, আলোকতত্ত্ব, পরমানু ইত্যাদি। এগুলো মূলত, সমকালীন বৈজ্ঞানিক তৎপরতা নিয়ে লেখা। তাঁর মতে - ‘কোন সিদ্ধান্তকে একবারে পাকা কারিয়া ধরা বিজ্ঞান-বিদ্যার স্বভাব নয়। জ্ঞানের বিস্তারের সহিত প্রত্যেক সিদ্ধান্তকেই পূর্ণতার এবং পরিণতির দিকে লইয়া যাওয়াই বিজ্ঞান-বিদ্যার কাজ। বিজ্ঞান-বিদ্যা যে পথে চলিতেছে সেই পথেই তাহাকে চলিতে হইবে।’ তাঁর অন্যান্য উল্লেখযোগ্য গ্রন্থের মধ্যে রয়েছে পুন্ডরীক কুলকীর্তি পঞ্জিকা (১৯০০), বঙ্গলক্ষীর ব্রতকথা (১৯০৬), কর্মকথা (১৯১৩), বিচিত্র প্রসঙ্গ (১৯১৪), শব্দকথা (১৯১৭), নানাকথা (১৯২৪), জগৎকথা (১৯২৬), মায়াপুরী ইত্যাদি।
সত্যেন্দ্রনাথ বসু ::  
একজন ভারতীয় বাঙালি পদার্থবিজ্ঞানী সত্যেন্দ্রনাথ বসু । তাঁর গবেষণার ক্ষেত্র ছিল গাণিতিক পদার্থবিদ্যা। সত্যেন্দ্রনাথ বসু আলবার্ট আইনস্টাইনের সঙ্গে যৌথভাবে বোস-আইনস্টাইন পরিসংখ্যান প্রদান করেন, যা পদার্থবিজ্ঞানের অন্যতম গুরুত্বপূর্ণ আবিষ্কার বলে বিবেচিত হয়। ছাত্রজীবনে অত্যন্ত মেধাবী সত্যেন্দ্রনাথ কর্মজীবনে সম্পৃক্ত ছিলেন বৃহত্তর বাংলার তিন শ্রেষ্ঠ শিক্ষায়তন কলকাতা, ঢাকা ও বিশ্বভারতী বিশ্ববিদ্যালয়ের সঙ্গে। সান্নিধ্য পেয়েছেন রবীন্দ্রনাথ ঠাকুর, প্রফুল্লচন্দ্র রায়, মাদাম কুরী প্রমুখ মণীষীর। সত্যেন্দ্রনাথ বাংলায় বিজ্ঞানচর্চার প্রবল সমর্থকই ছিলেন না, সারা জীবন ধরে বাংলায় বিজ্ঞানচর্চার ধারাটিকেও পুষ্ট করে গেছেন। এই প্রসঙ্গে তাঁর অমর উক্তি, “যাঁরা বলেন বাংলা ভাষায় বিজ্ঞান হয় না, তাঁরা হয় বাংলা জানেন না, নয় বিজ্ঞান বোঝেন না।” বাংলায় বিজ্ঞানচর্চার প্রসারের উদ্দেশ্যেবিজ্ঞান পরিচয় নামে একটি পত্রিকাও প্রকাশ করেন তিনি।
লেনার্ড এলমার্স্ট : :
কেমব্রিজ বিশ্ববিদ্যালয় থেকে ইতিহাসে ডিগ্রি নিয়ে ভারতে আসেন। এখানকার কৃষকদের দুর্দশা দেখে সংকল্প করেন এদের অবস্থার পরিবর্তন করাই তাঁর জীবনের ব্রত হবে। এই উদ্দেশ্য নিয়ে কৃষিবিজ্ঞান শিখতে আমেরিকায় গিয়ে কর্নেল বিশ্ববিদ্যালয়ে ভর্তি হন। আমেরিকান কবি মুডির বিধবা স্ত্রী হ্যারিয়েট মুডি রবীন্দ্রনাথকে এলমার্স্টের ইচ্ছার কথা বলেন। রবীন্দ্রনাথ তাঁকে শান্তিনিকেতনে আমন্ত্রণ জানান। কর্নেল বিশ্বিদ্যালয়ের পাঠ শেষ করে তিনি শান্তি নিকেতনে চলে আসেন। তাঁর ধনী বান্ধবী ডরোথী স্ট্রেট গ্রামোন্নোয়নের পরিকল্পনা বাস্তবায়নে অর্থসাহায্য করেন ২৫০০০ ডলার। সুরুলে অনুর্বর জমিতে সার প্রয়োগের মাধ্যমে উর্বরতা বাড়ানোর উদ্যোগ নেন প্রথমে। এই সার হল জৈব সার। তারার ব্যবহার করলেন মনুষ্যমল। ১৯২৪ সালে তিনি চিনে গিয়েছিলেন সেখানকার কৃষিবিপ্লব প্রত্যক্ষ করতে।
বিজ্ঞানী সান্নিধ্য :
------------------------
আইনস্টাইনের সঙ্গে রবীন্দ্রনাথের দুবার সাক্ষাৎ ঘটেছে ১৯৩০ সালে ১৪ জুলাই ও ১৯ আগস্ট। তারা দুজন বিজ্ঞান, দর্শন, বিশ্বপরিস্থিতি নিয়ে দীর্ঘ আলাপ করেছেন। এ সাক্ষাৎকারগুলো তৎকালীন পত্রপত্রিকায় গুরুত্বসহকারে প্রকাশিত হয়েছে। আইনস্টাইন এক চিঠিতে রবীন্দ্রনাথকে লিখেছেন—জার্মানিতে যদি এমন কিছু থাকে যা আপনি চান এবং যা আমি করতে পারি, দয়া করে যখন খুশি আমাকে আদেশ করবেন। দীর্ঘকাল আমি নিজেকে আপনার অগণিত ভক্তমণ্ডলীর মধ্যে গণ্য করে এসেছি।  সম্প্রতি আপনার সঙ্গে সাক্ষাৎ পরিচিত হতে পেরে যে কতটা আনন্দিত কী বলব।
এছাড়া কোয়ান্টাম বলবিদ্যার নির্মতা হার্নাব হাইজেন বার্গ কলকাতায় রবীন্দ্রনাথের সঙ্গে দেখা করেছেন ১৯২৪ সালের সেপ্টেম্বরে। বিজ্ঞানী জোমার ফেল্ট কবির সঙ্গে  দেখা করেছেন ১৯২৯ সালে।
বাংলায় প্রথম বিজ্ঞান বক্তৃতা :
---------------------------------
সে সময়ে বাংলাভাষায় বিজ্ঞানবিষয়ক বইপত্রের সংখ্যা খুবই কম ছিল। বিজ্ঞানবিষয়ক রচনার ভাষার মানও তেমন সর্বসাধারণের উপযুক্ত ছিল না। রামেন্দ্রসুন্দর ত্রিবেদী তখন এগিয়ে এসেছিলেন বাংলা ভাষায় বিজ্ঞানচর্চায়। তিনি সহজ সরলল ভাষায় আকর্ষণীয় ভঙ্গিতে বিজ্ঞানবিষয়ে শ্রেণীকক্ষে পাঠদান করতেন। লিখেছেন বইপত্র। তাঁর অনুসারী একদল তরুণও গড়ে উঠেছে। তিনি কলকাতা বিশ্ববিদ্যালয়ে বাংলায় বিজ্ঞান বিষয়ক প্রবন্ধপাঠের আগ্রহপ্রকাশ করেন । কিন্তু বিশ্ববিদ্যালয় কর্তৃপক্ষ বাংলায় বক্তৃতা করার অনুমোদন না করলে তিনি বক্তৃতা প্রদান অনুষ্ঠানটি বর্জন করার ঘোষণা দেন। ফলে কর্তৃপক্ষ তার দাবী মেনে নিয়ে বাংলায় বক্তৃতা করার অনুমতি দিতে বাধ্য হন। এই সময়কালে রবীন্দ্রনাথও কলকাতা বিশ্ববিদ্যালয়ে বাংলা ভাষায় সাহিত্য বিষয়ে বক্তৃতা করেছেন বিশ্ববিদ্যালয়ের নিয়মের বাইরে। রামেন্দ্রসুন্দর ত্রিবেদী এবং রবীন্দ্রনাথ দুজনেই কলকাতা বিশ্ববিদ্যালয়ের পরিভাষা প্রণয়ন কমিটিতে কাজ করেছেন।
পরিভাষা বিষয়ক কাজ:
---------------------------
বাংলাভাষায় বিজ্ঞানচর্চার প্রধান অন্তরায় উপযুক্ত পরিভাষা। রামেন্দ্রসুন্দর ত্রিবেদী পরিভাষার স্বরূপটি কি হবে তা বলছেন, যে শব্দটি প্রয়োগ করিবে, তাহার যেন একটি সুনির্দিষ্ট, বাঁধাবাঁধি, সীমাবদ্ধ, স্পষ্ট তাৎপর্য থাকে। প্রত্যেক শব্দ একটি নির্দিষ্ট অর্থে ব্যবহার করিবে। সেই শব্দটি আর দ্বিতীয় অর্থে প্রয়োগ করিবে না এবং সেই অর্থে দ্বিতীয় শব্দের প্রয়োগ করিবে না। এই হইল বৈজ্ঞানিক পরিভাষার মূলভাষা। (রামেন্দ্রসুন্দর ত্রিবেদী, রচনাবলী, ৩য় খন্ড, ১৯৫০)
এ ধরনের ভাষা গড়ে তোলা যথেষ্ট শ্রমসাধ্য। কারণ ভাষা দিয়ে যেমন আমাদের চিন্তাকে প্রকাশ করি, তেমনি সেই ভাষা আবার ঘুরে দাঁড়িয়ে আমাদের চিন্তাকে নিয়ন্ত্রণ করে। পরিভাষিক নির্মাণ তথা নির্বাচন ঠিকমত হলে তা আমাদের চিন্তাকে এগিয়ে দিতে সাহায্য করে। অপর পক্ষে পরিভাষিক শব্দ যদি অস্পষ্ট চিন্তাকে আড়াল করে রাখে, তবে শেষ পর্যন্ত বিজ্ঞানের অগ্রগতি ব্যাহত হতে পারে। বিজ্ঞানের পরিভাষা নির্মাণে প্রচলিত শব্দের সাহায্যে যে সর্বদা হবে, এমন নয়। অনেক সময়ই নতুন নির্মাণ বা সৃষ্টির প্রয়োজন হতে পারে।
এই দিক দিয়ে কলকাতা বিশ্ববিদ্যালয় পরিণত বয়সের রবীন্দ্রনাথ ও রামেন্দ্রসুন্দর ত্রিবেদীকে বৈজ্ঞানিক পরিভাষা রচনা ও সংকলের ভার দিয়েছে।
রবীন্দ্রনাথ মনে রেখেছেন-- ভাষার স্বভাবের দিকে লক্ষ রেখেই পরিভাষার মধ্যে যথার্থতা আনার দরকার। তার হাতে অনেক পরিভাষা তৈরি হয়েছে। তাদের মধ্যে অনেক সৃষ্টিশীলতা দেখতে পাওয়া যায়। সেইসব পরিভাষার অনেকগুলিই আজও সাদরে গৃহীত ও নিত্যব্যবহার্য। রবীন্দ্রনাথের সৃজিত কিছু পরিভাষার উদাহরণ—আপজাত্য (degeneracy), অভিযোজন (evoluation), প্রজননতত্ত্ব (genetics), আঙ্গিক (technique) (, কেন্দ্রকতা (centrifugal), কেন্দ্রানুগ (centripetal), আবেগ (emotion), পরিশ্রাবণ (filtering), মহাকর্ষ (gravitaion), আদিম (Original), কক্ষপথ (Orbit), অনুবীক্ষণ (microscope), খনিজ পদার্থ (Mineral), তেজ (radiation), তেজস্ক্রিয় Radio active), নীহারিকা (nebula), মহাজাগতিক রশ্মি (cosmic ray), মৌলিক পদার্থ (element), যৌগিক পদার্থ (compound), সৌরমণ্ডল (Solar space)।
সাময়িকপত্রে প্রকাশিত রবীন্দ্রনাথের বিজ্ঞানবিষয়ক রচনা
---------------------------------------------------------------
রচনার নাম—পত্রিকার নাম---প্রকাশকাল---বিষয়
------------------------------------------------------
১. গ্রহগণ জীবের আবাসভুমি –তত্ত্ববোধিনী –১৭৯৬ শকাব্দ, ১২৮১—জ্যোতির্বিজ্ঞান/ প্রাণতত্ত্ব
২. সামুদ্রিক জীব—ভারতী—১২৮৫ বৈশাখ—প্রাণতত্ত্ব/ সমুদ্রবিজ্ঞান
৩. সঙ্গীতের উৎপত্তি ও উপোযগিতা—ভারতী—১২৮৮, আষাঢ়—ধ্বনিতত্ত্ব/ সঙ্গীত// মনস্তত্ত্ব
৪. বাংলা উচ্চারণ—বালক—১২৯২ আশ্বিন-কার্তিক—ভাষাতত্ত্ব
৫. বৈজ্ঞানিক সংবাদ—বালক --১২৯২ আশ্বিন-কার্তিক—বিবিধ
৬. একটি প্রশ্ন—বালক—১২৯২--অগ্রহায়ণ—ভাষাতত্ত্ব
৭. সংজ্ঞাবিচার—বালক—১২৯২ ফাল্গুন—ভাষাতত্ত্ব
৮. বৈজ্ঞানিক সংবাদ—সাধনা—১২৯৮ অগ্রহায়ণ—প্রাণতত্ত্ব
ক) গতিনির্নয়ের ইন্দ্রিয়
খ) ইচ্চামৃত্যু
গ) মাকড়সা সমাজে স্ত্রী জাতির গৌরব
ঘ) উঠপক্ষীর লাথি
৯. রোগশত্রু ও দেহরক্ষক সৈন্য—সাধনা—১২৯৮ পৌষ
১০. বৈজ্ঞানিক সংবাদ—সাধনা
ক) জীবনেরর শক্তি
খ) ভূতের গল্পের প্রামাণিকতা
গ) মানবশরীর
১১. স্বরবর্ণ ‘অ’—সাধনা—১২৯৯ আষাঢ়—ভাষাতত্ত্ব
১২. স্বরবর্ণ ‘এ’—সাধনা—১২৯৯ কার্তিক—ভাষাতত্ত্ব
১৩. টা টো টে—সাধনা—অগ্রহায়ণ—ভাষাতত্ত্ব
১৪. সাময়িক সারসংগ্রহ : উদয়াস্তে চন্দ্রসূর্য—সাধনা—১৩০০ জ্যৈষ্ঠ--জ্যোতির্বিজ্ঞান
১৫. সাময়িক সারসংগ্রহ : অভ্যাসজনিত পরিবর্তন—সাধনা—১৩০০ আষাঢ়—প্রাণতত্ত্ব
১৬. সাময়িক সারসংগ্রহ—সাধনা—১৩০০ ভাদ্র-পদার্থবিদ্যা
ক) মানুষ সৃষ্টি
খ) ওলাওঠার বিস্তার
গ) ঈথার
১৭. কর্তব্যনীতি (অধ্যাপক হাকসলির মত)—সাধনা--১৩০০ পৌষ—বিবিধ
--১৮. ভূগর্ভস্থ জল এবং বায়ূপ্রবাহ—সাধনা—১৩০১ আশ্বিন-কার্তিক—ভূতত্ত্ব
লোকশিক্ষা সংসদ
---------------------
১৯১৬ সালে কলকাতায় শিক্ষাকমিশন এলে তিনি প্রবন্ধ লিখে বলেছেন, দেশীয় ভাষার আধারে যাবতীয় জ্ঞানবিজ্ঞান দেশের মধ্যে ছড়িয়ে দিতে হবে। ১৯৩৬ সালে তৎকালীন শিক্ষামন্ত্রী আজিজুল হকের সামনে লোকশিক্ষা সংসদ স্থাপন করার প্রস্তাব করেন। কিন্তু সরকার এ প্রস্তাবটি বাস্তবায়ন না করায় তিনি বিশ্বভারতীর উদ্যোগে লোকশিক্ষা সংসদ স্থাপন করে বাংলা ভাষায় বিবিধ জ্ঞানবিজ্ঞান বিতরণের আয়োজন করেন।
রবীন্দ্রনাথ ১৯৩৬ সালে 'লোকশিক্ষা সংসদ' গঠন করেছিলেন, তারও মূল উদ্দেশ্য ছিল সবার জন্য শিক্ষার বিস্তার। স্কুল-কলেজের বাইরে দেশের সর্বত্র স্ত্রী-পুরুষ নির্বিশেষে, বিশেষ করে যাদের স্কুল-কলেজের শিক্ষার সুযোগ কম তাদের মধ্যে শিক্ষা বিস্তারের জন্য স্বতন্ত্র একটি প্রতিষ্ঠান গড়ে তোলা। এ সংসদ বাংলা, বিহার, উড়িষ্যা, বোম্বে, আসাম, ত্রিপুরা প্রভৃতি স্থানে শতাধিক কেন্দ্র ছড়িয়ে দিয়ে পাঠ্যসূচি সমাপ্ত করে পরীক্ষা গ্রহণান্তে উত্তীর্ণদের উপাধি দেয়ার ব্যবস্থা করেছিল।
জীবনের প্রান্তে লোকশিক্ষা গ্রন্থমালা প্রকাশের উদ্যোগ নিয়েছেন বিশ্বাভারতী থেকে।   শিক্ষাসত্রের ভেতরে ও বাইরে যাদের মধ্যে শিক্ষা ছড়াবার কাজ হচ্ছিল তারা যাতে অর্থনীতি, দর্শন, ইতিহাস, কৃষি , শিল্প ও বিজ্ঞান ইত্যাদি সব বিষয়ে মোটামোটি কাজ চালাবার ধরনে শিক্ষা লাভ করতে পারে তার জন্যে সহজ সরল ভাষায় লোকশিক্ষা গ্রন্থমালা ছেপে বের করা হয়েছিল। এর অনেক বই স্বয়ং রবীন্দ্রনাথই রচনা করে প্রকাশ করেন, অন্য আরো অনেকে অবশ্য সে কাজ সাহায্য করেছিলেন।
বিশ্বভারতীর শিক্ষক প্রমথনাথ সেনগুপ্ত তাঁর আনন্দরূপমে লিখেছেন, রবীন্দ্রনাথ বলেন–’গল্প এবং কবিতা বাংলাভাষাকে অবলম্বন করে চারিদিকে ছড়িয়ে পড়েছে, তাতে অশিক্ষিত ও অল্পশিক্ষিত মনে মননশক্তির দুর্বলতা এবং চারিত্রিক শৈথিল্য ঘটবার আশঙ্কা প্রবল হয়ে উঠেছে।
এর প্রতিকারের জন্য সর্বাঙ্গীন শিক্ষা অচিরাৎ আবশ্যক। বুদ্ধিকে মোহমুক্ত ও সতর্ক করবার জন্য প্রধান প্রয়োজন বিজ্ঞানচর্চার। লোকশিক্ষা গ্রন্থ প্রকাশে তার প্রতি বিশেষ দৃষ্টি রাখতে হবে।’
এ ভাবনা থেকেই রবীন্দ্রনাথ লোকশিক্ষা গ্রন্থমালা প্রকাশের ব্যবস্থা করেন।
রবীন্দ্রনাথ খুব স্পষ্টভাবে বুঝেছিলেন—
-------------------------------------------
১. আমাদের মানুষ বিজ্ঞান সংস্কৃতির সঙ্গে অপরিচিত।
২. বিজ্ঞান একালের সংস্কৃতির খুব গুরুত্বপূর্ণ অংশ।
৩. বিজ্ঞানের কাছে যুক্তিনিষ্ঠার নেওয়ার সঙ্গে তার ভাষাকেও রপ্ত করতে হবে।
৪. কোনো বিজ্ঞানী ও সাহিত্যরসিক এই কাজে সঠিক ভূমিকা পালন করতে পারবেন। বিজ্ঞান ও সাহিত্যের মেলবন্ধন ঘটালে সার্থক বিজ্ঞান বিষয়ক রচনা পাওয়া যাবে।
৫. বিজ্ঞানলেখক সৃষ্টির বিকল্প নেই।
৬. বিজ্ঞানের বর্ণনা শুধু বিশদ এবং নিখুঁত হলেও চলবে না। তাকে সৃষ্টিশীল এবং ভাবগর্ব হতে হবে। অর্থাৎ তার মধ্যে নতুন নতুন পরীক্ষা এবং চিন্তাভাবনার বীজ থাকা চাই। কারণ ভাষা যেমন চিন্তাকে রূপ দেয়, তেমনি সেই রূপের প্রভাবও আমাদের উপর পড়ে।
-------------------------------------------------------------------------------------(তৃতীয় পর্ব অনুসরণ করুন)
সূত্র : 
১. রবিজীবনী--প্রশান্তকুমার পাল
২.রবিজীবনকথা--প্রভাতকুমার মুখোপাধ্যায়
৩. রবীন্দ্রনাথের আত্মীয়স্বজন -- সমীর সেনগুপ্ত
৪. দীপঙ্কর চট্টোপাধ্যায়-- রবীন্দ্রনাথ ও বিজ্ঞান 
৫. রঙের রবীন্দ্রনাথ --কেতকী কুশারী ডাইসন ও সুশোভন সরকার
৬. রবি ঠাকুর, রাহাজানি এবং রবীন্দ্র পূজারীবৃন্দ : ফরিদ আহমেদ ও অভিজিৎ রায় : 
৭. 'আমি কোথায় পাব তারে' থেকে 'আমার সোনার বাংলা' --কুলদা রায় ও এমএমআর জালাল : 
৮. এইখানে গান নিয়া আলাপ চলিতেছে --কুলদা রায়


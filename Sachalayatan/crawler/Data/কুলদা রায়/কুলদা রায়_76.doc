বাংলায় বিজ্ঞানচর্চা ও রবীন্দ্রনাথ : 'গ্রহগণ জীবের আবাসভূমি' থেকে 'বিশ্বপরিচয়'




কুলদা রায়
এমএমআর জালাল
প্রথম পর্ব 
---------
সম্প্রতি একটি ব্লগে রবীন্দ্রনাথের বিরুদ্ধে অভিযোগ আনা হয়েছে, রবীন্দ্রনাথ শুধু প্রজানিপীড়ক জমিদারই ছিলেন না--গান চুরি করেছেন, বিজ্ঞানবিষয়ক বই চুরি করে নিজের নামে চালিয়েছেন। রবীন্দ্রনাথের মতো একজন বড়ো মাপের মানুষ যিনি সেই সময়ে ১৮১টি বই লিখে ফেলেছেন,  সারা জীবনে ২০২টি বই লিখেছেন, নোবেল প্রাইজ পেয়ে গেছেন, লেখক তৈরি করেছেন,  বিশ্ববিবেকে পরিণত হয়েছেন--  তাঁর বিরুদ্ধে আনীত একটি বই চুরির অভিযোগটি নিঃসন্দেহে অভিনব এবং মারাত্মক। এ অভিযোগটির সারবত্তা অনুসন্ধান করার উদ্দেশ্য এই লেখাটি করা হল।
প্রথম গদ্যের খোঁজ
-----------------
রবীন্দ্রনাথের জন্মের মাত্র দুবছর আগে ডারউইনের যুগান্তকারী গবেষণাগ্রন্থ অরিজিন অব স্পিসিস প্রকাশিত হয়। এর ঠিক চৌদ্দ বছর পরে  রবীন্দ্রনাথ জীবনে প্রথম গদ্য রচনা লেখেন। তখন তিনি বালক। বয়স মাত্র বার। গদ্যটির  নাম গ্রহগণ জীবের আবাসভূমি। বিষয় গ্রহ নক্ষত্র নিয়ে বিজ্ঞান বিষয়ক রচনা।
বাড়ির বিজ্ঞান:
-------------
বাল্যকাল থেকে বিজ্ঞানের রস আস্বাদনে রবীন্দ্রনাথের লোভের অন্ত ছিল না। বিজ্ঞানের রস আস্বাদনের এই আগ্রহটি তিনি পেয়েছিলেন তার বাল্যকাল থেকেই। তাদের বাড়িতে ছিল নানাবিধ জ্ঞানবিজ্ঞান চর্চার উদার পরিবেশ। তার ঠাকুরদা দ্বারকানাথ ঠাকুর তৎকালীন ভারতবর্ষে নতুন প্রযুক্তি প্রবর্তনের পথিকৃত। বাবা দেবেন্দ্রনাথ ঠাকুর ঈশ্বরসন্ধানী মানুষ হলেও মানুষের মুক্তির কথা ভেবেছেন। বিজ্ঞানমনষ্ক যুক্তিবাদি মানুষ ও কাজে সহযোগিতার হাত বাড়িয়ে দিয়েছেন। অক্ষয়কুমার দত্তকে তত্ত্ববোধিনী পত্রিকার সম্পাদক করেছিলেন। মাত্র বার তের পৃষ্ঠার এই পত্রিকায় অক্ষয়কুমার দত্ত বিজ্ঞান বিষয়ক প্রবন্ধ লিখতেন। বাহ্য বস্তুর সহিত মানব প্রকৃতির সম্বন্ধ নামে একটি ধারাবাহিক প্রবন্ধ প্রকাশ লিখেছিলেন।  এটাতে সমাজতত্ত্ব, মনস্তত্ত্ব, ধর্মনীতি, স্বাস্থতত্ত্ব ইত্রাদি বিষয় অন্তর্ভুক্ত ছিল।  তিনি প্রথম বাংলায় সা্য়েন্টিফিক এটিচুড প্রচার করাই ছিল লক্ষ্য। সাধারণ মানুষকে আধুনিক জগৎ এবং বিজ্ঞান সম্বন্ধে সচেতন করে তুলতে তিনি সচেতন হন। দেবেন্দ্রনাথ তাকে সহযোগিতা করতেন।
ঠাকুরবাড়ির বালকদের লেখাপড়ার দায়িত্বে ছিলেন সেজদাদা হেমেন্দ্রনাথ ঠাকুর।স্কুলের নির্দিষ্ট লেখাপড়ার পাশাপাশি  তিনি নানাবিধ আয়োজনের মধ্যে দিয়ে তাদের লেখাপড়া করাতেন। নয় বছর বয়সে রবি নরমাল স্কুলে চতুর্থ শ্রেণীতে পড়তেন। সে সময় সাতকড়ি দত্ত তাকে খুব স্নেহ করতেন। সাত কড়া দত্ত প্রাণীবৃত্তান্ত নামে একটি বই লিখেছিলেন। তিনি এই বালককে কবিতা লিখতে উৎসাহ দিতেন। মুখে মুখে পদ রচনা করে তাকে বাকীপদ লিখতে বলতেন। দশ বছর বয়সে অক্ষয়কুমার দত্তের পদার্থ ও ওয়ানস এরিথমেটিকস বই পড়তে হয়েছে। তার আরেকদাদা দ্বিজেন্দ্রনাথ ঠাকুর মৌলিক গণিত চর্চায় অবদান রেখেছিলেন। জ্যামিতি বিষয়ে তাঁর কাজ উল্লেখযোগ্য। তার লেখা প্রবন্ধ—
জ্যামিতির নূতন সংস্করণ, ভারতী: স্থান, মান: দ্বাদশ স্বীকার্য বর্জিত জ্যামিতি; রেখাক্ষর বর্ণমালা বা বাংলা শর্টহ্যান্ড।
Geometry in which the 12th axion has been replaced by other one—অভিসন্দর্ভের পাণ্ডুলিপি।
 রবীন্দ্রনাথের নদিদি  দিদি স্বর্ণকুমারী দেবী ভারতী পত্রিকার সম্পাদক হয়েছিলেন। তিনি নিয়মিত লিখতেন। তিনি পত্রিকার দায়িত্ব নিয়ে বিজ্ঞানচর্চার অংশ বাড়িয়ে দেন। ভূমিকায় তিনি লিখেছেন—আমরা এখন হইতে বিজ্ঞানের মাত্রা কিছুটা বাড়াইতে ইচ্ছা করি—আমাদের মতে বিজ্ঞানের উপকারিতা আছে। রবীন্দ্রনাথও এই বিজ্ঞান বিভাগের লেখক ছিলেন।  ১৮৮২ সালে স্বর্ণকুমারী দেবীর জ্যোতির্বিজ্ঞান বিষয়ক বই প্রকাশিত হয়। জ্যোতির্বিজ্ঞানের পাঠ দেবেন্দ্রনাথের কাছে।
জ্যোতির্বিদ্যা ও প্রাণত্ত্বের হাতে খড়ি:
----------------------------------
সে সময় রবীন্দ্রনাথ তার বাবা দেবেন্দ্রনাথের সঙ্গে হিমালয়ে বেড়াতে গিয়েছিলেন। ডালহৌসি যাওয়ার আগে তাদেরকে বোলপুরে থাকতে হয়েছিল। সঙ্গে নেয়া হয়েছিল—peter Parley’s এক সেট বই। টেলস এবাউট লাইভস ওয়াশিংটন এন্ড ফ্রাকলিন; টেলস এবাউট ইংলন্ড., স্কটল্যান্ড, আয়ারল্যান্ড এন্ড ওয়েলস; টেলস এবাউট প্লান্টস, ইউনিভর্সেল হিস্ট্রি অন দি বেসিস অব জিওগ্রাফি, দি গ্রামার অব মডার্ন জিওগ্রাফি, রবার্ট এ প্রক্টরের সরল জ্যোতির্বিজ্ঞান ইত্যাদি বই।  বিকেলে ডালহৌসি পাহাড় ঘুরে এসে সন্ধ্যা বেলায় দেবেন্দ্রনাথ ছেলেকে পড়তে বসাতেন। আকাশের নক্ষত্র দেখিয়ে নক্ষত্র চেনাতেন—গ্রহ চেনাতেন। এ কাজটি তিন করতেন আর এ প্রক্টরের সরলপাঠ্য ইংরেজি জ্যৌতিষ গ্রন্থ থেকে পড়ে পড়ে। । সূর্য্য থেকে কক্ষচক্রের দূরত্বমাত্রা, প্রদক্ষিণের সময় এবং অন্যান্য বিষয় আলোচনা করতেন। এই আলোচনার উপর ভিত্তি করে রবীন্দ্রনাথের লেখা প্রবন্ধটি ১৮৭৪ সালের ডিসেম্বর মাসে তত্ত্ববোধিনী পত্রিকায় প্রকাশিত হয়।
এ সময় সীতানাথ ঘোষ ঠাকুর বাড়িতে বিজ্ঞান পড়াতে আসতেন। তিনি অত্যন্ত সহজসরলভাবে দৃষ্টান্ত দিয়ে বিজ্ঞানের সহজ পাঠ বুঝিয়ে দিতেন। এটা তাকে আকর্ষণ করত। সে সময় থেকে নক্ষত্র এবং প্রাণতত্ত্ব বিষয়ে আগ্রহ গড়ে ওঠে।
রবীন্দ্রনাথের বয়স বাড়ার সঙ্গে সঙ্গে ইংরেজি ভাষার বোঝা আয়ত্ব করেন। তিনি জ্যোতির্বিজ্ঞানের বেশ কিছু পড়েন। তিনি লিখেছেন, স্যার রবার্ট বল-এর বড়ো বইটা আমাকে আনন্দ দিয়েছে। এই আনন্দের অনুসরণ  করবার আকাঙ্ক্ষায় নিউ কোম্বস. ফ্লামবিয়ঁ প্রভৃতির অনেক বই পড়ে গেছি।...গলাধঃকরণ করেছি শ্বাসসুদ্ধ বীজসুদ্ধ।‘ তারপর তিনি পড়েছেন টমাস হাক্সলীর প্রাণতত্ত্ব বিষয়ে প্রবন্ধমালা। তখন থেকেই জ্যোতির্বিজ্ঞান রবীন্দ্রনাথের বিষয়। এভাবে পড়তে পড়তে তার মনের মধ্যে বৈজ্ঞানিক মেজাজ স্বাভাবিক হয়ে উঠেছিল। সে সময় তার নিয়মিত পাঠ্য ছিল—জ্যামিতি, পদার্থবিদ্যা, ভূগোল গণিত ইত্যাদি। মেডিক্যাল কলেজের একজন ছাত্র তাদেরকে বাড়িতে এসে এনাটমী পড়িয়ে যেতেন। এইজন্য একটা নরকঙ্কাল তাদের পড়ার ঘরে ঝুলানো থাকত।
রবীন্দ্রনাথের সে সময়ের বিজ্ঞান বিষয়ক পড়ার বইয়ের একটি তালিকা—
-------------------------------------------
১) পপুলার লেকচার্স অন সায়েন্টিফিক সাবজেক্টস : লেখক-হেলমহোলসে : প্রকাশকাল ১৮৯৩ সাল।
২) জ্যোতির্বজ্ঞান বিষয়ক আরও ২টি বই।
৩) টেক্টস বুক অব বোটানী : জুলিয়াস সাচস।
৪) দি অরিজিন  এন্ড ফাংশন অব মিউজিক প্রবন্ধ : হার্বার্ট স্পেন্সার
মূল বই—এসেজেস : সায়েন্টিফিক, পলিটিক্যাল এন্ড স্পেকুলেটিভ--হার্বার্ট স্পেন্সার, ১৮৮৩।
৫) দি প্রিন্সিপলস অব সাইকোলজি, হার্বার্ট স্পেন্সার,১৮৮১।
৬) দি স্টাডি অব সোসিওলজি, হার্বার্ট স্পেন্সার, ১৮৮০।
৭) দি পিন্সিপলস অব বায়োলজি : হার্বার্ট স্পেন্সার, ১৮৮৪।
ঠাকুরবাড়ি থেকে প্রকাশিত তত্ত্ববোধিনী পত্রিকা, বালক, ভারতী, সাধনা ইত্যাদি পত্রিকায় বিজ্ঞান বিষয়ক প্রবন্ধ ছাপা হত। ঠাকুর বাড়ির পরিবেশটাই ছিল বিজ্ঞান শিক্ষার জন্য অনুকুলে। এছাড়া রবীন্দ্রনাথের জন্মের আগে থেকেই কোলকাতায় হিন্দুমেলার আয়োজন হত। সেখানে কুটিরশিল্প-বিজ্ঞান-কৃষি-সাহিত্য, সংস্কৃতির প্রদর্শনী বা এগজিবিশন এবং নানাবিধ আলাপ আলোচনা হত। ঠাকুরবাড়ির লোকজন এই হিন্দুমেলায় যোগদান করতেন। নামে হিন্দুমেলা হলেও সেটাকে কিন্তু সাম্প্রদায়িক কোনো মেলা বলা যায় না।
একটু আগের আলোচনা--
---------------
রবীন্দ্রনাথের জন্মের সময়কালে বিজ্ঞানচেতনা ও বৈজ্ঞানিক মুল্যমানের প্রথম উন্মেষের যুগ। সে সময়টাকে এদেশের বিজ্ঞানচর্চার ইতিহাসে ঠিক উচ্চতর শিক্ষা এবং গবেষণার যুগ বলা যায় না। ১৮৭৬ সালে কলকাতায় মেডিকেল কলেজ স্থাপিত হয়। দেবেন্দ্রনাথ এই কলেজ প্রতিষ্ঠায় প্রভূত সহায়তা দেন। আনুষ্ঠানিক বিজ্ঞানচর্চার অবস্থা যাই হোক না কেন—যুক্তিবদ্ধ এবং বিজ্ঞানচেতনাকে সমাজের মধ্যে ছড়িয়ে দেওয়ার একটা প্রচেষ্টা রবীন্দ্রনাথের জন্মের আগে থেকেই শুরু হয়েছিল। প্রকৃতপক্ষে রামমোহন রায়কেই সে চেষ্টার পথিকৃত বলা যায়। ডি রোজারিওর শিষ্যরা যে ইয়ং বেঙ্গল সোসাইটি গড়ে তোলেন তারা বিজ্ঞান বিষয়ে উদাসীন ছিলেন না। তারা প্রকৃতি বিজ্ঞান ও সমাজবিজ্ঞান নিয়ে আলাপ করতেন।
উনিশ শতকে নবজাগরণ এসেছিল। সে সময়ে স্বাধীন ও স্বয়ম্ভর কোনো বিজ্ঞান গোষ্ঠী এদেশে গড়ে ওঠেনি। উপযুক্ত বিজ্ঞান শিক্ষকের অভাবে এটা ঘটেনি। ইউরোপে সতের শতকে যে বৈজ্ঞানিক বিপ্লব এসেছিল তার সঙ্গে তুলনীয় কোনো আন্দোলন এদেশে ঘটেনি। আবার উপনিবেশিক শাসনের আওতায় শিল্পবিপ্লবের মত বড় কোনো ঘটনা সম্ভব ছিল না। ফলে ফলিত বিজ্ঞান তথা প্রযুক্তির ক্ষেত্রেও বড় কোনো বদল আসেনি।
রামমোহন রায়ের সময় থেকেই পাশ্চাত্য সংস্কৃতির সঙ্গে বাঙ্গালিদের সাক্ষাতের সুযোগ ঘটে। ফলে তখন থেকেই একটি বুদ্ধিজীবী শ্রেণী গড়ে উঠতে থাকে। এদের একদল শঙ্কিত ছিলেন ঐতিহ্য নষ্ট হতে পারে জেনে। অন্যদল আধুনিকতার হাওয়ায় বদলে যেতে চাইলেন।
বিজ্ঞান জিনিসটা এই আধুনিকতার ধারণার অন্যতম উপাদান হিসাবে কাজ করেছিল। যেখানে বিজ্ঞানচর্চা বা বিজ্ঞান বিষয়ে ভাবনার প্রধানত বাহন ছিল সাহিত্য। ঈশ্বরচন্দ্র বিদ্যাসাগর লিখেছিলেন শিক্ষামূলক বিজ্ঞান বিষয়ক রচনা। বঙ্কিমচন্দ্র বিজ্ঞানকে বৃহত্তর সংস্কৃতির অংশ হিসাবে দেখেছিলেন। লিখেছিলেন একটি বই বিজ্ঞান রহস্য।
এ ছাড়াও বিজ্ঞানকে সাহিত্যের বিষয়ীভূত করে লিখেছিলেন—কৃষ্ণমোহন বন্দ্যোপাধ্যায়, রামলাল মিত্র, ভূদেব মুখোপাধ্যায় প্রমুখ। তখন বাংলা ভাষার সাময়িক সাহিত্যে বিজ্ঞানও অন্তর্ভূক্ত হয়েছিল। প্রত্যেক সাহিত্যপত্রেই প্রতি সংখ্যায় এক আধটা বিজ্ঞান সংক্রান্ত রচনা থাকত।  
এশিয়াটিক সোসাইটি
১৭৮৪ সালে এশিয়াটিক সোসাইটি প্রতিষ্ঠিত হয়। প্রধানত ভারততত্ত্ব ও প্রাচ্যবিদ্যা নিয়ে গবেষণা কেন্দ্র হিসাবে কাজ করার একটা সুযোগ ঘটে। তবে এ সোসাইটি তৎকালীন ভারতের প্রাকৃতিক সম্পদ, তার চিকিৎসাশাস্ত্র, রসায়ন শাস্ত্র, শল্যশাস্ত্র, পাটিগণিত, জ্যামিতি ও মিশ্রবিজ্ঞান নিয়েও চর্চা করত। এর পর সার্ভে অফ ইন্ডিয়া প্রতিষ্ঠিত হয়। নৃতত্ত্ব উদ্ভিদবিদ্যা প্রাণীবিদ্যা এবং ভূতত্ত্বের স্বতন্ত্র সমীক্ষাপ্রতিষ্ঠান হিসাবে গড়ে ওঠে।
বিজ্ঞানের জগৎটি কেমন ছিল
রবীন্দ্রনাথের বাল্যকালে পদার্থের প্রাথমিক উপাদান হিসাবে যে-পরমাণুর অস্তিত্বই প্রত্যক্ষভাবে প্রমাণিত হয়নি। তার ধর্ম ও গড়নের আলোচনা নিয়ে কলেজের পাঠ্যপুস্তকে অন্তর্ভুক্ত হয়েছে। পরমাণুর কেন্দ্রের গড়ন নিয়েও আলোচনা শুরু হয়েছে। কেন্দ্র প্রোটনের অস্তিত্ব নিয়ে আগেই জানা ছিল। সে সময়ে তড়িৎবিহীন নিউট্রনের কথা জানা যায়। পজিট্রন কবির যৌবনে আবিষ্কৃত হয়েছে।
এরপর প্রৌঢ়ে কৃত্রিম উপায়ে পরমাণুর কেন্দ্রকে ভেঙে নিয়ে অভূতপূর্ব পরিমাণ শক্তি উৎপাদনের  কল্পনাও করা হচ্ছে। আইনস্টাইনের উত্তরসূরি একদল নবীন বিজ্ঞানী পরমাণুলোকের অণুতম বস্তুখণ্ডসমূহের গতিবিধি সম্বন্ধে এক নতুন তত্ত্ব কোয়ান্টাম থিওরি এসে যাচ্ছে। সেই তত্ত্বে পরমাণুলোকের যাবতীয় ঘটনার বর্ণনায় খানিকটা অনির্দেশ্যতা (Indeterminacy ) এসে গেছে।
প্রাণতত্ত্বের ক্ষেত্রেও  অনেক বদল এসেছে। প্রাণীর বংশগতির রহস্য সম্পুর্ণ উদ্ঘাটিত না হলেও অনেকটাই হয়েছে। ডারউইনের প্রাকৃতিক নির্বাচনের তত্ত্বকে আর বিতর্কিত বলা চলে না।
প্রযুক্তি এসে যুদ্ধের পরিসরকে বাড়িয়ে দিয়েছে। হয়ে গেছে প্রথম বিশ্বযুদ্ধ। আর শোনা যাচ্ছে দ্বিতীয় বিশ্বযুদ্ধের পদধ্বনি। রবীন্দ্রনাথ তখন বিশ্বের বিবেকের ভূমিকায় দাঁড়িয়ে গেছেন। সভ্যতার সংকট নিয়ে কথা বলছেন। এক সময় অনুভব করছেন—শুধুমাত্র সাহিত্য নয়—বিজ্ঞানকেও সাধারণের বিবেকের বানী হতে হবে। তিনি শেষে আশ্রয় নিয়েছেন বিজ্ঞানের—ভাষার।
--------------------------------------------(দ্বিতীয় পর্ব অনুসরণ করুন)
সূত্র : 
১. রবিজীবনী--প্রশান্তকুমার পাল
২.রবিজীবনকথা--প্রভাতকুমার মুখোপাধ্যায়
৩. রবীন্দ্রনাথের আত্মীয়স্বজন -- সমীর সেনগুপ্ত
৪. দীপঙ্কর চট্টোপাধ্যায়-- রবীন্দ্রনাথ ও বিজ্ঞান 
৫. রঙের রবীন্দ্রনাথ --কেতকী কুশারী ডাইসন ও সুশোভন সরকার
৬. [url= http://mukto-mona.com/bangla_blog/?p=18247]রবি ঠাকুর, রাহাজানি এবং রবীন্দ্র পূজারীবৃন্দ [/url]: ফরিদ আহমেদ ও অভিজিৎ রায় : http://mukto-mona.com/bangla_blog/?p=18247
৭. 'আমি কোথায় পাব তারে' থেকে 'আমার সোনার বাংলা' --কুলদা রায় ও এমএমআর জালাল : http://www.sachalayatan.com/node/41311
৮. এইখানে গান নিয়া আলাপ চলিতেছে --কুলদা রায় http://mukto-mona.com/bangla_blog/?p=19123


সৈয়দ মুস্তাফা সিরাজের অলীক মানুষের অমৃত পাঠ অথবা নির্বাসন কাল



তাঁর অনন্ত যাত্রা আছে। শুরুও নেই--শেষও নেই এই নিঃসঙ্গ যাত্রার--নির্বাসন কালের।
একটি গাড়ি বহর চলেছে। মাটি নিয়ে দুনিয়াদারি নেই। পদ্মাতীরের কাটালিয়া গ্রাম থেকে পোখরা। ক্যারাভন চলতে থাকে--বিলুটি গোবিন্দপুর, নবাবগঞ্জ, কুতুবগঞ্জ, খয়েরডাঙা, মৌলাহাট।
সাতখানা গাড়িতে এই ঠাই বদল। স্ত্রী সাঈদা, অশক্ত মা, দুটো ছেলে--মেঝটি প্রতিবন্দি মণি আর ছোটটি শফি। আরও আছে বাজা গরু মুন্নি, ধাড়ি ছাগল বাচ্চাসহ কুলসুম। খেদমত করার জন্য অবৈতনিক বান্দা কজন আর মুরিদ। বড় ছেলে নুরুজ্জামান ফাজিল পাশ করে পুরো দস্তুর উর্দু ভাষী--বুঝেছেন তারা বিখ্যাত পীর বংশের লোক। একটা তফাৎ রাখা দরকার গ্রামের গরীব-গুরবোদের থেকে। তাহল ভাষার তফাৎ। আশরাফের ভাষা।
তিনি সৈয়দ আবুল কাশেম মুহম্মদ বদি-উজ-জামান আল হুসায়নি আল খুরাসানি। তিনি চলেছেন--প্রচলিত পথ ছেড়ে--মাঠ পেরিয়ে। নদী পেরিয়ে। সামনে পথ দেখিয়ে চলেছে কালো জিন বা সাদা জিন। মৌলাহাট গ্রামটি দেখে থেমে পড়েছে এই সাত বহর। গ্রামের মানুষ সংবাদ পেয়ে নদী পাড়ে এসেছে। তারা সহজ সরল মানুষ। সারাদিন ভুতের খাটনি করে। তাদের বউ ঝিরা ক্ষেতে ভাত পৌঁছে দেয়। আর মুশকিল আসানের জন্য পীরের থানে যায়। কলাটা মুলাটা দেয়। তারা অপেক্ষা করছিল তাদের নিজস্ব এক পীরের জন্য। তাদের মনে হয়েছে পিতৃপুরুষ এরকম মাজেজাপূর্ণ পীরের আগমণসংবাদ বলে গিয়েছিলেন। তারা মৌলানাকে পেয়ে বর্তে যায়। তার নাম ছোট করে বলে--বদি পীর।
আর এই বদু পীর পীরবাদের বিরুদ্ধে জেহাদ ঘোষণা করে। তার কাছে গান বাজনা হারাম। পরণে তার সফেদ পোষাক। মসজিদে পড়ে থাকেন। আর মৃদ স্বরে বলেন--কেতাবের কথা। তার মাঝে যখন মানুষ লোকটি জেগে ওঠে সে মানুষটি ঘরে গিয়ে সাইদার সঙ্গ করেন। সাঈদা তো তার বিবি। বিবি হল শস্যক্ষেত্রের মত। সাইদার কতটুকু ক্ষমতা। একদিন শুধু তাকে ফিরিয়ে দেন। কারণ তার জানা হয়েছে শুদ্ধস্বামী পরনারীতে আসক্ত। ফলে ফুঁসে ওঠা মৌলনা এতেকাফে পড়ে থাকেন। এ খবর কেউ জানে না।
শুধ জানা যায় প্রতিবেশি বিধবা দরিয়াবানুর দুই কিশোরী মেয়ে রোজ-আর রুকুর বিয়ে দিয়ে দেন বড় ছেলে নূরুজ্জামানের সঙ্গে আর মেজ ছেলে অর্ধমানব মণির সঙ্গে। ছোট ছেলে শফি রুকুর বেদনা বুকে পুষে বিবাগী হয়ে পড়ে। দূরের গ্রামে একটি দহলিজ ঘরের দেওয়ালে টানানো বোররাখকে দেখে তার মনে হয় এই ঘোড়াটির মুখ রুকুর। অন্য কারো হতে পারে না। যে জন্য প্রাকৃত নারী আসমার শরীরী সঙ্গ তাকে রুকুর কষ্ট বাড়িয়েই তোলে। রুকু তার মেজ ভাইয়ের বিবি। আর--''রুকু ভাবে, যদি সে 'জন্তু মানুষটার' বউ না হত, তাহলে সংসারে কর্তৃত্বের ন্যায্য শরিকানাটা দখল করতে সেও হয়তো কোমরে আঁচল জড়াত। কিন্তু কী দরকার অত ঝামেলায় নাক গলিয়ে। বেশ তো আছে।
না,--সত্যিই সে ভালো নেই। যখন তখন একটা জন্তু মানুষের কামার্ত আক্রমণ...। চোখ বুজে দাঁতে দাঁত চেপে রুকু তার অবশ শরীর রেখে পালিয়ে যায়--পালাতেই থাকে, দূরে--বহুদূরে। কিন্তু কোথায় যাবে?''
আর মা দরিয়াবানু তার মেয়ের এই যন্ত্রণার অপরাধে কাতর হয়ে ডুমুর গাছে ঝুলে পড়েছে।
শফি ইংরেজি শিখতে গিয়ে বংশচ্যুত। মানুষের মুক্তির জন্য লৌকিক সংগ্রামে নেমেছে। বিদ্যাচর্চা, প্রকৃতি, নারী সাহচর্য, ব্রহ্মবাদ ও মননচর্চা কিছুই তাকে ধরে রাখতে পারে না। হয়ে উঠেছে নৃশংস ঘাতক। উন্মুল। এই ঘাতক মানুষটিই এক সময় লোক মুখে হয়ে ওঠে একজন অলীক মানুষ--ছবিলাল।
তার পিতা আল খোরাসানি তাঁর জাগতিক বুদ্ধি, শাস্ত্রীয় জ্ঞান এবং শরীরী বাসনা-কামনা নিয়ে হয়ে ওঠেন নিঃসঙ্গ মানুষ। স্ত্রী সাঈদার প্রত্যাখান আর শফির আত্মগোপন তাঁকে তাঁর ধ্যানের জগৎ থেকে দূরে সরিয়ে আনে। তিনি চলে যান একা একা আবার দূরের যাত্রায়। ফিরে এলে এক কুহকী নারীর শরীর হয়ে ওঠে অনিবার্য গন্তব্য। তিনিই সফেদ পোষাক নিয়ে হয়ে ওঠেন দুশ্চরিত্রা ইকরাতুনের সন্তানের জনক। আর গ্রামের গরীবগুর্বো লোকজন এই পীরবিরোধী আল খোরাসানীকে লোকোত্তর প্রতিষ্ঠা দেয়--হয়ে ওঠে বদু। আর কবরটি মানতের মাজার।
সৈয়দ মুস্তফা সিরাজের 'অলীক মানুষ' উনিশ-বিশ শতকের মুসলিম অন্দর মহলের এক তথ্যপূর্ণ ডকুমেন্টশন। তিনি নিমোর্হভাবে তার সহজাত ভাষায় বুনেছেন অসংখ্য কাহিনী-উপকাহিনীর মধ্যে দিয়ে একটি মহাকাব্যিক উপন্যাস। একশ বছরের এই লৌকিক-অলৌকিকের মন্ময় আখ্যানটি রচিত হয়েছে কোলাজ রীতিতে। কখনো সহজ বয়ানে, কখনো মিথ ও কিংবন্তী আবার কখনো ব্যক্তিগত ডায়েরী, সংবাদপত্রের কাটিং জুড়ে দিয়ে দুর সময় ও বিস্ময়কর মানুষের বৃত্যান্ত। বাঙালি হিন্দু মুসলমান জীবনে এক অনাবিষ্কৃত এক সত্যের উদ্ভাসন।
এরকম উপন্যাস দুই বাংলায় বিরল। পাঠ অমৃতসমান। কেননা অমৃতপাঠ থেকেই জানতে পারি :
...'এখন ভাবি, পুরুষের জীবনে ওই যেন কঠিন নির্বাসনের কষ্ট-কাল! নারীর জরায়ু থেকে বেরিয়ে এসে নিরন্তর নারীর সঙ্গে স্পর্শে-সাহচর্যে বেড়ে উঠতে উঠতে তারপর সে ধীরে ধীরে দূরে যেতে থাকে অথবা তাকে সরিয়ে দেওয়া হয় দূরে। নারীর শরীর, নারীর স্তন, নারীর ঠোঁট তাকে অচ্ছুৎ করে ফেলে। নিষিদ্ধ হয়ে ওঠে প্রিয় এক জগৎ, এবং নির্বাসিতের মতো, অচ্ছুতের মতো, তারপর দূরে সরে থাকা। আবার প্রতীক্ষায় থাকা, করে ফিরবে প্রিয়তম ঘরে? কবে ফিরে পাবে সে নারীর শরীর, নারীর স্তন, নারীর ঠোঁট এবং নারীর জরায়ূ--শরীরের পারুষ্যের যৌবনের রক্তমূল্য দিয়ে সবল পেশীর শক্তি দিয়ে হবে তার প্রত্যাবর্তনজনিত পুনরাভিষেক? করে সে ফিরবে পুরনো কোমল ঘরে? কৈশোরের সেই প্রতীক্ষা আর নির্বাসনের কাল।' 


এডওয়ার্ড সাইদ : বাংলাদেশের পরিপ্রেক্ষিতে--পর্ব এক



এডওয়ার্ড
এডওয়ার্ড সাঈদ নিয়ে আমাদের দেশে বেশ কিছু আলোচনা রয়েছে। আলোচকগণ তাদের নিজস্ব দৃষ্টিভঙ্গিতে সাঈদের ব্যাক্যা বিশ্লেষণ করেছেন। সে কারণে নানা মুনির নানা মত। দেখা যায় ছদ্মবামেরাও সাঈদকে তাদের মত করে তার চিন্তায় পরিবেশন করেছেন। ফলে কিছু কিছু ক্ষেত্রে বিভ্রান্ত হওয়ার আশঙ্কা থেকে যায়। 
শুধু সাইদ নয়--ফুকো দেরীদা , লাকাদের নিয়েও একই সমস্যা।
কাজল বন্দ্যোপাধ্যায় বাংলাদেশের পরিপ্রেক্ষিতে সাঈদকে নিয়ে একটি আলোচনা করেছেন। সে আলোচনাটি আমাকে পাঠিয়েছেন।
সচলায়তন কর্তৃপক্ষ যদি অনুমোদন করেন তাহলে আলোচনাটি কয়েকটি পর্বে দেওয়ার ইচ্ছে রইল। 
সাঈদের বাংলাদেশী প্রতিকৃতি
কাজল বন্দ্যোপাধ্যায়
এডওয়ার্ড সাঈদ রাজনৈতিক আলোড়ন-সংক্ষুব্ধ একটি ভৌগোলিক এলাকায় জন্মগ্রহণ করেছিলেন। জেরুজালেমে। ১৯৩৫ সালে। ১৯৪৮ সালে ইসরাইল রাষ্ট্র প্রতিষ্ঠার পরবর্তী পরিস্থিতিতে দেশচ্যুত হয়ে কায়রোতে চলে আসে সাঈদের পরিবার। তবে, এই জনগোষ্ঠীগত বিপর্যয়ের পাশাপাশি উল্লেখ্য আরো কিছু তথ্য রয়েছে : সাঈদের পরিবারটি ছিল সম্পদশালী। তাঁর বাবা ওয়াদি ইব্রাহিম প্রথম বিশ্বযুদ্ধের পূর্বেই আমেরিকায় পাড়ি জমিয়েছিলেন এবং সেখানকার নাগরিকত্ব লাভ করেছিলেন। এ-সম্পর্কে আমাদের আলোচ্য স্মারক-সংকলনগ্রন্থেও অনেক তথ্য রয়েছে। যেমন, “যুক্তরাষ্ট্রের সিটিজেনশিপ নিয়ে ১৯২০ সালে প্যালেস্টাইনে প্রত্যাবর্তনের পর প্রথমে ওখানে ও পরে কায়রোতে গগনচুম্বী ব্যবসায়িক সাফল্য অর্জন করেন ওয়াদি ইব্রাহিম। ১৯৩২ সালে সাঈদের মা হিল্দাকে যখন তিনি বিয়ে করেন তখন তিনি সুপ্রতিষ্ঠিত ধনাঢ্য ব্যক্তি। ...বিয়ের পর দম্পতি হানিমুন উপলক্ষে ইউরোপে যান, তিন মাসের জন্যে।” এডওয়ার্ড সাঈদের আÍজীবনী বাসভূমির বাইরে-সংক্রান্ত আলোচনার লেখক সালাহ্উদ্দিন আইয়ুব আরো জানান যে, “প্যালেস্টাইনে ১৯২৯ সাল পর্যন্ত যৌথভাবে ব্যবসা চালানোর পর সাঈদের বাবা মিসরের কায়রোতে তার বাণিজ্য সম্প্রসারিত করেন।” [পৃ. ১৯৮] অর্থাৎ, দেশচ্যুতির পূর্বেই কায়রোর সঙ্গে ওয়াদি পরিবারের বাণিজ্যিক যোগাযোগ ছিল। এমনকি তারা অনেক আগে থেকে কায়রোতেই থাকছিলেন। “প্রথম সন্তানের হাসপাতালে মৃত্যুর পর হিল্দা তার দ্বিতীয় ও একমাত্র পুত্রসন্তান সাঈদের জন্মদানের জন্যে কায়রো ছেড়ে জেরুজালেম চলে যান। সাঈদের জন্ম কায়রোতে না হয়ে যে জেরুজালেমে হল, তার কারণ এই।” [পৃ. ১৯৮-৯৯] সালাহ্উদ্দিন আইয়ুব সাঈদের আউট অব প্লেস থেকে নিয়েই জানাচ্ছেন আরো কিছু আগ্রহোদ্দীপক তথ্য:
কিন্তু সাঈদের পরিবার ধর্মমনস্ক ছিল এমন মনে করার কোনো কারণ নেই। বাবা ছিলেন প্রোটেস্টান্ট, ব্যবসায়ী, মার্কিন নাগরিকত্ব লাভকারী গর্বিত বুর্জোয়া। সাঈদকে তিনি কায়রোর একটা নামকরা ইংরেজি স্কুলে ভর্তি করান ইউরোপীয় মূল্যবোধে মানুষ হবার জন্য। সাঈদের প্রতি তার মা দরদি ও আবেগপ্রবণ ছিলেন বটে, কিন্তু সবসময় নয়; কখনো কখনো তার কঠোর বুর্জোয়া পিতার সঙ্গে তার শীতল, কৃত্রিম স্বভাবের কোনো তফাত সাঈদ দেখেননি। ওদিকে ওয়াদির সঙ্গে হিলদার শুরু থেকেই খুব বনিবনা ছিল না। ...তবে মতান্তর সত্ত্বেও একটা বিষয়ে তাদের গভীর মিল ছিল। তা হল মরিয়া হয়ে মডার্ন হওয়ার অভিলাষ এবং ছেলেমেয়েদের বুর্জোয়া মানসিকতায় মানুষ করার প্রবল কামনা। [পৃ. ১৯৯]।
এডওয়ার্ড ডব্লিউ সাঈদ : আবিশ্ব বিবেকের কণ্ঠস্বর বইয়ের আলোচনায় এ-তথ্যগুলোর উল্লেখ এবং উদ্ধৃতি প্রদান নিশ্চয় উদ্দেশ্যহীন নয়। উল্লেখযোগ্য-উদ্ধৃতিযোগ্য এ সবই বইটির শক্তি ও সম্পদের দিক। কিন্তু, এই বিশেষ তথ্যগুলো এডওয়ার্ড ডব্লিউ সাঈদের যে-অবস্থান এবং পরিচিতি নির্মাণ করেছিল, তাঁর বুদ্ধিবৃত্তিক কাজগুলোকে কেবল তাদের ভিত্তিতেই সঠিকভাবে চিনে নেওয়া সম্ভব। প্যালেস্টাইন, লেবানন, মিসর, এক কথায় মধ্যপ্রাচ্য এলাকার ঐতিহাসিক ঘটনাবলি শুধু নয়, পারিবারিক আকাক্সক্ষা এবং সক্ষমতাও সাঈদের বার-বার স্থানচ্যুত হওয়ার কারণ হিসেবে ক্রিয়াশীল ছিল। সাঈদের পারিবারিক পরিবেশ, মা-বাবার আচরণ, শিক্ষাপ্রতিষ্ঠানগুলোর চরিত্র ও পরিবেশ, ইত্যাদির মিলিত প্রভাবে সাঈদের যে-বিশিষ্ট মানসগড়ন এবং ব্যক্তিচরিত্র নির্মাণ হয়েছিল, তা কি তাঁর যাবতীয় বুদ্ধিবৃত্তিক সৃষ্টিকে রূপ দিতে যায়নি? একই মধ্যপ্রাচ্য তথ্য প্যালেস্টাইন সঙ্কটের চাপ এবং আওতায় গড়ে উঠেছিলেন যে-অনেকানেক বুদ্ধিজীবী এবং অন্যান্য ধারার সব মানুষ, তাদের মধ্যে এডওয়ার্ড সাঈদের যে-স্বাতন্ত্র্য কিংবা বৈশিষ্ট্য চোখে পড়ে, তার ব্যাখ্যা কীভাবে করা যাবে? সাঈদের আÍজীবনীমূলক গ্রন্থ আউট অব প্লেস-কে নিয়ে রচিত এবং আমাদের আলোচ্য সংকলনে অন্তর্ভুক্ত সালাহ্উদ্দিন আইয়ুব এবং সৈয়দ মনজুরুল ইসলামের লেখা প্রবন্ধ দুটোর উল্লেখ আমি তাই প্রথমে এবং বড়ভাবে করছি।
জীবনাভিজ্ঞতার এই অংশেই রয়েছে সাঈদের জীবন এবং কর্মকাণ্ড সম্পর্কে অনেক বড় প্রশ্নের উত্তর। তাঁর সর্বাধিক আলোচিত ওরিয়েন্টালিজম বইয়ে ক্ষমতা থেকে জ্ঞান নির্মাণের ক্ষেত্রে পশ্চিমা বিশ্বের ভূমিকার যে উদ্ঘাটন ও বিশ্লেষণ সাঈদ করেন, তার পেছনেও প্রাথমিক প্রেরণা কিন্তু তার জীবনাভিজ্ঞতা। আমি এ-সম্পর্কে সৈয়দ মনজুরুল ইসলামের প্রবন্ধ ‘ঘরেরও নয় পারেরও নয় : এডওয়ার্ড সাঈদের আউট অব প্লেস’ থেকে খানিক উদ্ধৃতি দিচ্ছি, এ-হচ্ছে সাঈদের জীবনে আমেরিকার মাউন্ট হার্মন স্কুলের পর্যায়টির আলোচনা :
শিক্ষকরা যদিও বাইরে ছিলেন যত্নবান, ‘অভিন্ন এবং ভাগ করে নেওয়ার মতো মূল্যবোধে’ প্রবলভাবে বিশ্বাসী, নেতৃত্ব অথবা সুনাগরিকত্বের মতো বিমূর্ত বিষয়কে শিক্ষার্থীদের জীবনে প্রতিফলিত করতে সঙ্কল্পবদ্ধ, ভেতরে-ভেতরে তারা॥তাদের কেউ-কেউ অন্তত॥ভিন্ন একটি চরিত্র লালন করতেন। সাঈদ লিখেছেন, ‘মাউন্ট হার্মনে থাকার সময় আমাকে কখনো ফ্লোর অফিসার, টেবিলের প্রধান, ছাত্র সংসদের সদস্য অথবা ভ্যালেডিক্টরিয়ান (দাপ্তরিকভাবে ক্লাসের মধ্যে শ্রেষ্ঠ) এবং স্যালুটোরিয়ান (দ্বিতীয়) করা হয়নি, যদিও আমার সকল যোগ্যতা ছিল’ [পৃ. ২৩০]। কেন করা হয়নি, সাঈদ তা কখনো জানতে পারেননি, যদিও এটি খুব দুর্জ্ঞেয় হওয়ার কথা নয়। সাঈদ শ্বেতাঙ্গ আমেরিকান হলে নিশ্চয় এ-কথাগুলো তাকে লিখতে হতো কর্তৃত্ব থেকে নিজেকে সুরক্ষা দিতে হবে।’ [পৃ. ২৩০]। একই সঙ্গে তিনি নিজে যা, তা হতে, সেই হিসেবে বেড়ে উঠতে এবং স্কুল কর্তৃপক্ষ তাকে যে-রূপে দেখতে চায়, তা না হতে॥সেই সম্ভাবনাকে ঠেকাতে, কিছু কলাকৌশল যে তাকে রপ্ত করতে হবে এই অনুধাবনটি স্পষ্টরূপ গ্রহণ করেছিল। এই প্রক্রিয়ায় এক জীবনব্যাপী সংগ্রামের সূত্রপাতও করেন সাঈদ, যে সংগ্রাম ক্ষমতার মর্জি এবং ভণ্ডামির বিরুদ্ধে। [পৃ. ২১৬-২১৭]।
সাঈদের ব্যক্তিজীবনের এই বাস্তবতা খুবই গুরুত্বপূর্ণ॥এই বাস্তবতা প্রথমত তাঁকে একটি সংগ্রামের ধারণা বা মনোভাবে উত্তীর্ণ করেছিল, যার প্রেষণায় এগিয়ে চলে তাঁর নিজের জীবনব্যাপী গবেষণা ও জ্ঞানার্জনের এক নিরবচ্ছিন্ন আয়োজন। সাঈদ-আগ্রহীকে আমি এই সত্যটি বিশেষভাবে লক্ষ্য করার অনুরোধ জানাবো। তার কারণ, বিখ্যাত ওরিয়েন্টালিজম বইটিতে ক্ষমতা এবং জ্ঞানের সম্পর্কের যে-ধারণা বা তত্ত্বকে পশ্চিমের প্রাচ্য-সম্পর্কিত জ্ঞান-নির্মাণের ক্ষেত্রে সত্য বলে সাঈদ উদ্ঘাটন এবং প্রমাণ করেছেন বলে বলা হয়, তা যে আরো ব্যাপকভাবে এবং প্রকৃতপক্ষে চিরকাল, সার্বজনীনভাবে প্রযোজ্য, সাঈদের নিজের জীবনের এ-পর্যায়টি থেকেই তা খুব সহজে প্রমাণ হয়। এবং পশ্চিমের প্রাচ্য-সম্পর্কিত জ্ঞানানুসন্ধানের গতি-প্রকৃতি নিয়ে ওরিয়েন্টালিজমসুলভ গবেষণার অবকাশ যতো বেশিই থাকুক না কেন, পশ্চিম-সম্পর্কিত খুবই প্রয়োজনীয় মোহভঙ্গের যে-সুফলই আমরা পেয়ে থাকি না কেন, কতিপয় অদ্ভূত দাবি বা ধারণাকে কোনোক্রমেই এই সূত্রে গ্রহণ করা চলে না। দাবি বা ধারণাগুলো হচ্ছে : ১. ক্ষমতা এবং জ্ঞানের ঘনিষ্ঠ সম্পর্ক বিষয়ে এডওয়ার্ড সাঈদই বুঝি প্রথমে বলেছেন। কিংবা এ-সম্পর্কিত গবেষণাও বুঝি ওঁরই প্রথম, একক, ইত্যাদি। ২. ক্ষমতার সাহায্যে জ্ঞানের নির্মাণ, মিথ্যার নির্মাণ, ইত্যাদিও শুধু ‘পশ্চিম’-এর কীর্তি, অপরাধ, ইত্যাদি।
এডওয়ার্ড সাঈদের মতো ব্যক্তিবিশেষের, কিংবা প্যালেস্টনীয় জনগণের পক্ষভুক্ত একজন প্রায়-‘অরগানিক বুদ্ধিজীবী’র হাতে উত্তর-উপনিবেশবাদী বাচন (ঢধ্রডমর্লরণ)-এর নির্মাণের একটি বৃহৎ অংশ অর্থাৎ অনেক জ্ঞানার্জন সম্পন্ন হওয়ার দৃষ্টান্তটিকে বিশ্লেষণ করলে কী দাঁড়ায়? ব্যক্তি সাঈদ কিংবা নিপীড়িতদের পক্ষভুক্ত বুদ্ধিজীবী সাঈদ কি এমন ক্ষমতার অধিকারী ছিলেন যে তিনি বিপরীত অনেক জ্ঞানার্জনে অবদান রাখলেন? না-কি, ক্ষমতার মতো অক্ষমতাও নিয়ে যায় জ্ঞানার্জনে? সেক্ষেত্রে ক্ষমতা-অক্ষমতার তুলনায় অধিকতর ব্যাখ্যাকারী, সত্যতর তত্ত্ব কি নয় বস্তু এবং ভাবের দ্বান্দি¡ক সম্পর্ক? আমার ক্ষুদ্র অভিমতটি হল, দ্বান্দি¡ক বস্তুবাদের জ্ঞানের অধিকারীদের নিকট ক্ষমতা-জ্ঞান সম্পর্কের তত্ত্বটি সবটা হাস্যকর না হলেও, খুবই অসম্পূর্ণ মনে হবে। এরূপ মনে হবে বৃহৎ জনজীবন কিংবা বাস্তব পৃথিবীকে যারা ঘনিষ্ঠভাবে লক্ষ্য করেছেন, তাদের নিকটও। বরিশালের গ্রামে কিশোর বয়সে লোককে বলতে শুনেছি : “জমিদার চাড়া চিবাইলেও কয় বাতাসা খায়, আর গরিবে বাতাসে খাইলেও কয় চাড়া চিবায়।” আমাদের বাংলাভাষার এই ক্ষুদ্র প্রবাদ কি ক্ষমতা-জ্ঞান কিংবা বস্তু-ভাবের সম্পর্ককে কোনো কম গ্রহণযোগ্যভাবে প্রকাশ করে? তবে, এও সত্য যে সংসারের পুরনো সত্যগুলোকে বারবার প্রকাশ করার প্রয়োজন হয়, সন্ধিক্ষণগুলোতে বাস্তব পরিস্থিতিগুলোই পুনরাবৃত্ত হয়। 
এডওয়ার্ড সাঈদ এবং প্যালেস্টাইন সংঙ্কটের ভুক্তভোগীদের ক্ষেত্রেও তা-ই ঘটেছিল। এক্ষেত্রে সম্ভাব্য আরো যা ঘটে থাকতে পারে, তা হচ্ছে : যে-পরিসরের অভিজ্ঞতা এবং জ্ঞানের অধিকারী ছিলেন ব্যক্তি সাঈদ, যেরূপ ধারণা ও ভাবনা-পরিবেশের বাসিন্দা (আউট অব প্লেস-এ তার বিবরণের প্রতি আমি পাঠকের দৃষ্টি আকর্ষণ করেছি), তাতে তাঁর এবং আরো অনেকের ওপর ‘পশ্চিম’-এর ভূমিকা এবং আচরণই খুব বেশি চেপে এসেছে, এবং সে-সবকেই মনে হয়েছে একক অন্যায়। আরো ব্যাপক এবং সাধারণ (general) অভিজ্ঞতা এবং জ্ঞানের এলাকায় বিচরণ করা এবং উন্মোচিত হওয়ার উপযোগী কোনো জীবন ওরিয়েন্টালিজম রচনার পর্যায়ে এডওয়ার্ড সাঈদ যাপন করেননি। পারিবারিক উচ্চবিত্ততা, জীবনের শিক্ষাপ্রতিষ্ঠানকেন্দ্রিকতা, ইত্যাদি দ্বান্দি¡ক বস্তুবাদী জ্ঞান কিংবা এরূপ আদর্শভিত্তিক জীবনাভিজ্ঞতার চত্বরে এনে হাজির করে দেয়নি সাঈদকে; বিপরীতে বরং ছিল আমেরিকায় অভিবাসী কোনো আরব/প্যালেস্টাইনী একাডেমিকের ওপরকার নানারূপ সঙ্কীর্ণতাপ্রসূ চাপের প্রবলতা। বুদ্ধিবৃত্তিচর্চার মধ্যে যখন কেউ তার বাস্তব অভিবাসিত্ব বা কেন্দ্রচ্যুতি থেকে আশ্রয় নেয়, সাঈদ যেমনটা নিয়েছিলেন, নিজের বাস্তব সঙ্কটকে তিনি (পশ্চিমা) সেই বুদ্ধিবৃত্তির সঙ্কট হিসেবেই ভুল ভাবতে পারেন। ধর্মবিশ্বাসীরা যেমন বারবার বাস্তব সমস্যার সমাধান খুঁজেছেন শুদ্ধতাবাদী (puritanical) কিংবা পুনরুজ্জীবনবাদী (revivalist) কর্মকাণ্ডের মধ্যে।
এডওয়ার্ড ডব্লিউ সাঈদের মৃত্যুর পর বেনজীন খান সম্পাদিত এবং আমাদের আলোচ্য বইটি গৌরবের বোধে দীপ্ত একটি শিরোনাম এবং জমকালো চেহারা নিয়ে প্রকাশিত হয়। এ-উপলক্ষে খোদ সাঈদ সম্পর্কে আলোচনার যেমন অবকাশ থাকে, সাঈদের ধারণার আলোকেও বইটির কিছু বিচার সম্ভব, এবং সেটাই প্রথম কর্তব্য। বইটি একটি সংকলন ও সম্পাদনার কাজ; সেক্ষেত্রে বিভিন্ন সূত্র থেকে প্রাপ্ত এবং লেখকদের নিজস্ব উদ্যোগে রচিত এক বৃহৎসংখ্যক প্রবন্ধকে বিভিন্ন শ্রেণীতে সাজিয়ে প্রকাশ করার কাজটি সম্পাদককে করতে দেখা যাচ্ছে। এ-শ্রেণীগুলো হচ্ছে : ‘এডওয়ার্ড ডব্লিউ সাঈদ সম্পর্কে’, ‘এডওয়ার্ড ডব্লিউ সাঈদের বই সম্পর্কে’, ‘এডওয়ার্ড ডব্লিউ সাঈদের লেখা’ এবং ‘এডওয়ার্ড ডব্লিউ সাঈদের সাক্ষাৎকার’। একটি পরিশিষ্ট অংশও রয়েছে : ‘এডওয়ার্ড ডব্লিউ সাঈদ : জীবন ও গ্রন্থপঞ্জী।’ সাঈদের মৃত্যুর পূর্বে এবং পরে প্রকাশিত এবং এখানে সংকলিত নানাধরনের রচনার মোট সংখ্যা চুয়াল্লিশ। অধিকাংশ রচনা বাংলাদেশের বাংলাভাষীদের। এডওয়ার্ড সাঈদের প্রতি আগ্রহের নানা কারণ থাকা সম্ভব। সাধারণভাবে তাঁর মৃত্যুর পূর্বে এবং পরে প্রকাশিত রচনার বড়সংখ্যাকে স্বাগত জানানো যায়। সেগুলোর সংকলন এবং সম্পাদনার কাজকেও। সাঈদের নামের সঙ্গেই সমধিক জড়িত হয়ে গেছে যে-ক্ষমতা ও জ্ঞানের সম্পর্কের তত্ত্ব, তার আলোকেও এসব লেখালেখি, সংকলন, সম্পাদনাকে দেখা যায়। ইতোপূর্বেই আমি বলার চেষ্টা করেছিলাম যে ক্ষমতা ও জ্ঞানের সম্পর্কের তত্ত্বটি দীর্ঘকাল মনুষ্যসমাজে ছড়িয়ে রয়েছে। তার প্রত্যন্ত এলাকায়ও। এবং তত্ত্বটির আরো সামান্যীকৃত মৌলিক রূপ খুঁজে পাওয়া যায় বস্তু ও ভাবের সম্পর্কের দ্বান্দি¡ক বস্তুবাদী তত্ত্বে। তবে, নিছক সাঈদসূত্রেই অধিকতর প্রচারিত জ্ঞান ও ক্ষমতার সম্পর্কের তত্ত্বের আলোকে দেখে কী পাওয়া যায়? “সম্পাদকের কথা” থেকে শুরু করে এক বৃহৎ সংখ্যাগরিষ্ঠ রচনায় অনুপাতবর্জিত গুরুত্বে আলোচনা করা হয়েছে সাঈদের ওরিয়েন্টালিজম বইটি এবং প্রাসঙ্গিক সব বিষয় নিয়ে। বিশেষ কিছু গুরুত্ব থাকলেও ওরিয়েন্টালিজম সাঈদের জীবনের প্রথম দিককার রচনা; পরে একে তিনি পুনর্বিবেচনায় নিয়েছিলেন ‘ওরিয়েন্টালজম রিকনসিডার্ড’ প্রবন্ধে। একই বিষয়ে তার অন্য একটি গোটা বই রয়েছে, পরবর্তী জীবনের রচনা : কালচার এ্যান্ড ইমপিরিয়ালিজম। এসবের উপসংহার যে এক নয়, সম্পাদক বেনজিন খান এবং সংকলনভুক্ত অনেক লেখক তা মনে রাখেননি। শুধু তা নয়, যে-সাঈদ জন্মসূত্রে খ্রিষ্টান হয়েও ইসলাম ধর্মের বিষয়গুলো নিয়ে অনেক লিখেছেন, তাঁর এই ধর্মনিরপেক্ষ মানবিকতার প্রতি রীতিমতো অবজ্ঞা প্রদর্শন করে বেনজিন খান বর্তমান বইয়ের “সম্পাদকের কথা”য় তথাকথিত “ভারতীয় চিন্তাবিদ” আবুল আল মওদুদীর সহকর্মী-সহমর্মী চিন্তাবিদ হিসেবে এডওয়ার্ড সাঈদকে উপস্থিত করেছেন, দু-দুটো দীর্ঘ উদ্ধৃতি এবং তুলনার সাহায্যে। “ভারতীয় চিন্তাবিদ” মওদুদী সম্পর্কে বলার প্রয়োজন নেই। তবে, এ-ই যদি হয় বাংলাদেশ তথা এশিয়া তথা প্রাচ্যের দিককার প্রেজেন্টেশান বা উপস্থিতকরণের সত্যতা, সততা এবং সঙ্গতির নমুনা, পরিমাপ, ওরিয়েন্টালিজম বইয়ে পশ্চিম সম্পর্কে সাঈদের ‘মিসরিপ্রেজেন্টেশান’-এর অভিযোগকে ওরিয়েন্টালিজম হিসেবে মিথ্যে প্রমাণ করার জন্যে তো তা হলে বেনজিন খান-সম্পাদিত বর্তমান বইটিই যথেষ্ট। এডওয়ার্ড ডব্লিউ সাঈদের মৃত্যুর পরে বাংলাদেশে প্রকাশিত একমাত্র স্মারকগ্রন্থের সম্পাদকের এরূপ আচরণ এবং অবস্থানের জন্যে গভীরভাবে দুঃখিত হতে হয়। তাঁর হাতে সাঈদের এই বিকৃত নির্মাণ, ভুল পরিবেশন অবশ্য কোনো বিচ্ছিন্ন ঘটনা নয়, বাংলাদেশ এবং বিশ্বের বহু রাষ্ট্র এবং ধর্মভিত্তিক ভাবাদর্শের সাহায্যে নির্মিত তাদের ক্ষমতার স্থান থেকে যাবতীয় বিষয়ে জ্ঞানের ‘নির্মাণ’ তথা মিথ্যে নির্মাণ দীর্ঘকাল এবং নিরবচ্ছিন্নভাবে ঘটে চলেছে। অন্য এবং সত্যতর বিচারে তা হচ্ছে এতদঞ্চলের শোষক-শাসকশ্রেণীর পক্ষ থেকে ধর্মকে ব্যবহার করে শ্রেণী ভাবাদর্শের প্রচার-প্রচারণার ব্যাপার। চমকে যাওয়ার মতো কোনো নতুন ঘটনা এটা নয়।
(চলমান)


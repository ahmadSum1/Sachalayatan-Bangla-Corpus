প্রতীক্ষা-প্রহর



প্রতীক্ষার প্রহর খুব দীর্ঘ হয়,
অনন্ত আকাশের মতন বিশাল-
প্রসারণশীল জগতের মত পরিমাপহীন।
আমার সীমিত ধৈর্য্য তার শেষ দেখতে না পেয়ে
অশ্রুআর্দ্র হয়ে ওঠে বারে বারে।
আলতো হাতে তা মুছে নিয়ে যায়
অপরাজিতা-নীল হাওয়া ....
নীলমানুষ বলেছিলো সে আসবে আবার
সেই থেকে তার অপেক্ষায় বসে আছি,
বসেই আছি নদীতীরের বালিপাথরে ......
কত রৌদ্রদিন এলো গেলো-
কত নক্ষত্ররাত রেখে গেলো অক্ষয় স্মৃতি,
অব্যয় অন্ধকারে জ্বলে জ্বলে উঠলো কত উল্কার চিতাগ্নি-
কত পূর্ণিমার দুধজ্যোত্‌স্না মিলিয়ে গেলো জলে বালিতে।
স্থির ধৈর্যে বসে আছি অপেক্ষায়-
কই, নীলমানুষ এলো না তো! 
কত লড়াই হলো জলে স্থলে অন্তরীক্ষে-
কত রণতরী ভাসলো ডুবলো কত সমুদ্রে,
কত যুদ্ধসাজ,কত অস্ত্রশস্ত্রতর্জনগর্জন-
কতবার গিরি-নদী-সাগর-মহাসাগর লাল হলো রক্তে-
কই, নীলমানুষ আসে কই?
কতবার পাক খেয়ে এলো বুড়ী পৃথিবী
ঐ পুরাতন সূর্যের চারপাশে-
কত কথামালা, কত হাসি, কত গান এলো গেলো-
কত নতুন নীতিমালা পুরানো হয়ে হারিয়ে গেলো,
নীলমানুষ তো কই এলো না আজও! 
নদীতীরের প্রাচীন বট হারিয়ে গেছে কবে
সন্ধ্যায় যেমন হারিয়ে যায় ছায়া-
নদীও বাঁধা পড়ে গেছে পাকে পাকে,
জ্যোত্‌স্না মাথা কোটে কংক্রীট দেওয়ালে,
নক্ষত্রময়ী রজনীও আসে না আর-
বিদ্যুত্‌বরণী সুয়োরাণী তাকে নির্বাসন দিয়েছে।
আমি আজও বসে আছি ছায়াহীন ছায়া হয়ে,
অপেক্ষার প্রতিশ্রুতি ভাঙিনি,
কিন্তু কই, নীলমানুষ কই?
সেও তো কথা দিয়েছিলো, বলেছিল-সে আসবে!   
স্পর্শমণি-ছোঁয়া পাথরকুচিরা  স্বর্ণরেণু হয়ে
উড়ে যায় আমার চারপাশ দিয়ে,
সুদূরের সমুদ্রবাতাস  চুলে লবণ মাখায়,
প্রতীক্ষার প্রহর গড়িয়ে চলে।
আর উপরে-নিচে, সামনে-পিছে, ডাইনে-বামে
নীলপ্রহরী  হয়ে ছড়িয়ে থাকে অতন্দ্র সময়।


 নীলাভ সেই জল



 মুখ আঁটা খাম। উপরে ঠিকানা লেখা। হাতের লেখাটা চেনা। খুলি না খাম, হাতে নিয়ে চুপ করে বসে থাকি, খামের উপরে আলতো করে হাত বোলাই। পুরানো বন্ধুর চিঠি। 
     বন্ধু? একদিন খুব বন্ধুই তো ছিলো, প্রিয় বন্ধু! পাশাপাশি হেঁটে গেছি কত মাইল পথ! সে হাঁটা সাত পায়ের অনেক বেশী। সাত লক্ষ পা নাকি সাত কোটি পা নাকি তারও বেশী? কিজানি! তারপরেই কি ঝড় এসেছিলো? সেই ঝড়ে আর পাশে পেলাম না তাকে? আমাকে ঝড়ের আকাশের নিচে অন্ধকারে ফেলে সে কি পালালো তার আত্মরক্ষাগুহায়? তাই কি? মনে নেই, মনে নেই কিছু। মনে করতে চাই না। বিচার করার আমি কে? 
     খুলি না খাম, খুলবো না কোনোদিন। হয়তো ক্ষমা চেয়ে লিখেছে বা হয়তো আত্মপক্ষ সমর্থন করে কিছু বলেছে কিংবা হয়তো এসব কিছু না, অন্য কিছু লিখেছে। পড়বো না কোনোদিন। একদিন জীর্ণ হয়ে গুঁড়ো গুঁড়ো হয়ে যাবে খামশুদ্ধ চিঠিটা। যাক। সবই তো জীর্ণ হয়ে যাবে একদিন। তারাবাজির ফুলকির মতন সবই তো নিভে যাবে একদিন।  
  বন্ধ খামটা নিয়ে বারান্দায় গিয়ে বসি, জোনাকি ঝিলমিল গাছগুলোর দিকে চেয়ে থাকি। এই বারান্দায় কত ঝিলমিল গল্পসন্ধ্যা কেটেছিলো! আজ সেসব গতজন্মের কথা বলে মনে হয়। আকাশের সুপ্রাচীন ঐ তারারা আমার দিকে চেয়ে থাকে। মানুষের চোখের আয়নায় ওরা কি ওদের চেহারা দেখতে পায়? সে ছবি কি কাঁপে?  
অচল ঘড়ির মত থমকে আছে সময়
স্পর্শে যে আনন্দবৈদ্যুতি ছিলো
জোনাকি ঝিক‌মিক্‌ সেই সন্ধ্যায়-
আজ কেন নেই সে বিদ্যুৎ ? 
ছায়ার সঙ্গে ছায়া মিলে যায়,
জলে মিশে যায় জল-
আগুনে হারিয়ে যায় আগুন,
মহাশূন্যে মিশে গেছে নামহীন আকাঙ্ক্ষাসব
ধুয়েমুছে গেছে আমাদের স্মৃতি ও অহং-
তবু অনন্ত এ অশ্রুধারা কার?
নক্ষত্রের জন্মমৃত্যু পার হয়ে
অফুরাণ ভেসে আসতে থাকা
এ কোন্‌ অরূপ কান্না? 
গৃহত্যাগী জ্যোৎস্নার টানে ঘর ভুলে
আজও নীবারার দিকে চলে যাত্রী,
পায়ে পায়ে রেখে যায় গাঢ় অভিমান-
ছলছল জলে নদী সবই ধুয়ে নেয়। 
নীলাভ বিস্মৃতিজলে সুখদুখ-
চাওয়াপাওয়া সবই ভেসে যায়।
ঘড়িই অচল শুধু, সময় নির্বিকার বয়ে যায়।  


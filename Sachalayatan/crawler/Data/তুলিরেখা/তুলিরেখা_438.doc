টুকুনের সঙ্গে কথা



টুকুন, তোকে গল্প বলি আয়
সে ছিলো এক মেঘপরীদের দেশ,
রুমঝুমিয়ে বাজতো তাদের নূপুর
চিকমিকিয়ে উঠতো তাদের কেশ।
টুকুন তোকে বলেছিলাম আগে,
মাটির সে ঘর, নিকোনো উঠান-
আমকাঁঠালের ছায়ায় ছায়ায় পথ
হাওয়ায় দোলে ক্ষেতের সোনার ধান।
টুকুন, তোকে দেখাবো একবার
এবার যখন আমরা যাবো দেশে-
তখন সবাই গাঁয়ের বাড়ী যাবো
দেখিস, এবার যাবোই ঠিক শেষে।
"প্রতিবারেই তুমি বলো যাবে
কোনোবারেই হয় না যাওয়া জানি-
এখন আমি আর তো ছোটো নেই
এখন আমি সবই বুঝি শুনি।"
আসলে তো সব স্বপ্ন হয়ে গেছে
বন্যা কোথায় ভাসিয়ে নিয়ে গেছে-
টুকুন, তোকে আঁকতে শেখাই আয়
বৌ-কথা-কও মাদারফুলের গাছে।
"কেন তুমি কাঁদছো মিছামিছি?
আমি তো চাইনি সেথায় যেতে!
তোমার চোখের মণির ভিতর দিয়ে
সে দেশ আমার চোখে আসন পাতে।"
"তীরপূর্ণির সে ঘাট আমার চেনা
সুজনমাঝির নৌকো আমার জানা,
গল্প থেকে উড়াল দিয়ে তারা
মনপবনে ভাসিয়ে দেয় ডানা।"
"আমিও তো বলবো এসব কথা
আমার টুকুন থাকবে কোলের কাছে-
আমার গানেও লাগবে ভোরাই সুর
ঊষার আলো কৃষ্ণচূড়ার গাছে ।" 
টুকুন, আয়, এইখানে দে টান
ঠিক এখানে বুলিয়ে দে তোর তুলি-
রঙের টানে জাগুক গাছের ডালে
হারিয়ে যাওয়া হাজারো বুলবুলি।
আয় টুকুন, মুছিয়ে দিই তোর চোখ
কাজল পরাই কাজলকালো চোখে-
তুই হাসলে আকাশ হেসে ওঠে
সূর্যওঠা ভোর জাগে তোর মুখে। 


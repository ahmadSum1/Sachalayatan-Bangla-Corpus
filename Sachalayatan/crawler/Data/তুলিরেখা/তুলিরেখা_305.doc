 রিমঝিম 




 রিমঝিম রিমঝিম নূপুর বাজছে সামনের টিনের চালে, আজকে একেবারে ঘনবর্ষা। গতরাত থেকে নেমেছে। ঝরঝর ঝরঝর করে জল পড়ছে  পাশের বাড়ীর রেনওয়াটার পাইপ থেকে। নারিকেল গাছগুলো পাতা নাড়িয়ে নাড়িয়ে মহানন্দে স্নান করছে। হাওয়া এত ঠান্ডা, একেবারে বর্ষণবাতাস।  ধানক্ষেতে জল জমে গেছে, বৃষ্টির জলে আধোডোবা চকচকে সবুজ ঘাসের মধ্য থেকে গলা বাড়িয়ে সোনাব্যাঙ গলা ফুলিয়ে ডাকছে। ওদের বিয়ের সময় কিনা, খুব ফূর্তি। বাড়ীর কাক আর কাকিনী শেডের তলায় বসে আছে। বৃষ্টি থামলে তবে ওরা খেতে বেরুতে পারবে।  
     আরেকটু বেলা বাড়ে, বৃষ্টির বেগ একটু কমেছে কিন্তু থামেনি, ঝরছে টিপ টিপ টিপ টিপ। বাচ্চাদের ইস্কুলে যাবার সময় হয়ে গেছে। লাল নীল ছোট্টো ছোট্টো ছাতা মাথায় দিয়ে স্কুলের বাচ্চারা পাশের রাস্তা দিয়ে যাচ্ছে, চারিদিকে এই জলের উৎসবে আজকে ওদের কচি প্রাণগুলো ভারী খুশী, শুধু বড়দের বাধাতেই ভিজতে পারছে না ছাতা ফেলে দিয়ে। রেনি ডে হয়ে ছুটি হয়ে যাবে হয়তো। একদল বাচ্চা চলে যেতেই একা এক দুষ্টুচোখের ছেলে এলো কালো ছাতা মাথায়। তার সঙ্গে বড়ো কেউ নেই, ছাতা পাশে নামিয়ে রেখে ঝোপ থেকে কচুপাতা তুলে নিয়ে কচুপাতা দিয়ে মাছ ধরার চেষ্টা শুরু করলো পাশের জলজমা গর্তে।   
     স্নান সেরে ভিজে চুল পিঠে মেলে রুণা টেপে গান দিয়েছে, "যেতে দাও গেল যারা, তুমি যেও না তুমি যেও না আমার বাদলের গান হয় নি সারা", মেঘলাবেলার জানালার পাশে দাঁড়িয়ে থাকে সে একা, জানালার দু'খানা শিক দু'হাতে ধরে তাকিয়ে থাকে বাইরে। আজকে চেনা গাছপালাদের সবুজ অন্যরকম সুন্দর লাগে, কেমন একটা কোমল আর উজল রঙ! শুকনোদিনে এই রঙ কোথায় লুকিয়ে থাকে?  
   হঠাৎ রুণার মনে পড়ে যায় তিন বছর আগের তুমুল এক বৃষ্টিদুপুর, সাবধান হবার আগেই দু'চোখে ঝরঝর ধারা নেমে আসে। দূরে, অতি দূরে আজকে তার ঘরের চারধার জুড়েও কি বর্ষা নেমেছে? সেখানেও কি বাতাসে আজ বৃষ্টিভেজা জুঁইফুলের গন্ধ? কাছের মানুষেরা এভাবে দূরে চলে যায় কেন? যদি চলেই যাবে তবে এত মায়া কেন রেখে যায়?       
      রূপকথারা চুপ করেছে ঘুমে
     স্বপ্নেরা সব লুকিয়েছে কুঙ্কুমে,
     বনপলাশের গল্পগুলো মল্লার-মরশুমে
     ভুল আখরে লিখছে চিঠি শালুকপাতার কোণে।
     জল রিমঝিম ঝরে বনে, জল রিমঝিম ঝরে মনে....       
 

উত্তরমুকুট



দু'হাত বাড়াই, মুখ রাখি নদীমুখে-
ঝলকে ঝলকে রাঙা হয়ে যায় তীর,
দগ্ধ আঁচলে পুড়ে যাওয়া কাশফুল
নিঘুম পাথরে রক্তগোলাপ নীড়।
হারানো সবুজ আনবে কি রাতপাখি?
কোমল ডানায় শান্তিপারের নীর?
গভীর আঁধারে জ্বলে থাকে তারাশিখা
ঝরঝর গানে ভরবে কি মরুতীর?
পুড়ে যাওয়া ঘাসে পড়ে থাকা ছেঁড়া তারে
রাখবে কি হাত করুণ সেই ফকীর?
ছিন্ন সেতারে আবার পরিয়ে তার
ফিরিয়ে দেবে কি যাদুজ্যোত্‌স্নার মীড়? 
বেলা বয়ে গেলো কোন দূর অবেলায়
ঘুরে ঘুরে গেল পৌষফাগুনের দোলা,
পাহাড়চূড়ায় এখনও একাকী সাঁঝে
কাজল-আঁখিরা আশাপথ চেয়ে খোলা।
***


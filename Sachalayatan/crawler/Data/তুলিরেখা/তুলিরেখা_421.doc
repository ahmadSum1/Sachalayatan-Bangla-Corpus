ছন্দহীন রাত্রিদিন ভুল গড়ায় 



ছন্দহীন রাত্রিদিন বল গড়ায়
মৌনমুখ সুখ-অসুখ কল ঘোরায়-
রাতবাতির নিঘুম রাত কি ঘুম চায়?
ঘুমপাহাড় মাথা পাতে জলঝোরায়।
একটি লোক ঢালপথে ভুল গড়ায়
ছিন্নশব খোলা হাওয়ায় ভয় ছড়ায়,
ছন্দহীন রাত্রিদিন পিছ্‌লে যায়-
স্পন্দমুখ রাত্রিসুখ ঘুম ভরায়।
সবুজঘাট লালপাখির ঝাপটা খায়
ধূলিবাকল, ছেঁড়াঘুড়ি, ভুলের ঘায়-
রাতপাহাড় ভয় পেয়ে থমকে যায়
এক নদী, জলবতী, দূর পালায়।
মরুবালি ঝড়পিঠে জোর ঝাঁকায়
ফটিকজল মরীচিকায় ফিসফিসায়,
একা পথিক চোরাপথে ডুবতে যায়
মরুবাতাস নলবনে হিস্‌হিসায়।
মুক্তপথ একা চলে দূর পাড়ায়
যুক্তপথ ঘুরেফিরে ঘাড় ফিরায়,
মৌনমুখ সুখ-অসুখ বদলে যায়
ছন্দহীন রাত্রিদিন ভুল গড়ায় ......


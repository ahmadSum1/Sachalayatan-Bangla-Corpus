আবছায়া দিন



সবকিছু কেমন অদ্ভুত লাগে, চেনা চেনা আকার, রঙ, শব্দ, ভাষা-সহসা সব অচেনা হয়ে যায়। অসহায় লাগে, খুব অসহায় লাগে। পাথরের সাক্ষীর মতন দাঁড়িয়ে আছি, চারিদিকে আর্তচিত্‌কার, রক্ত, আগুন, মৃত্যু! সশব্দে সবকিছু ভেঙেচুরে যাচ্ছে-কী ভীষণ অসহায় লাগছে! আত্মগ্লানি ছাড়া আর কোনো অনুভব নেই। আলো নেই, আলো নেই, সব আবছা-আরো ভীষণ অন্ধকারে ডুবে যাবার আগে সব যেন শ্যাওলাটে রঙের একটা পর্দার ভেতর থেকে চেয়ে আছে মৃতের চোখ মেলে।
  তবু মানুষ এইসব সময়ও পেরিয়ে গেছে, এর পরেও এসেছে সকাল, আলো, পাখির গান। কিজানি হয়তো কালো সময়ের ও শেষ আছে, হয়তো আলো আছে, ওই পর্দার আড়ালে আলো ঠিকই অমলীন আছে!
  দিশাহারার মতন উলটে যাই পুরানো খাতার পাতা-বেরিয়ে আসে কিছু কিছু লাইন, মরুভূমিতে হঠাত্‌ নামা অপ্রত্যাশিত বৃষ্টিধারা-
অবাক-জীবন 
মানুষের সবটুকু ক্রূরতা এখনও দেখিনি আমরা
দেখিনি বলেই বেঁচে থাকি কবোষ্ণ আশায়-
কবুতরের বুকের মত নরম,
ফুটন্ত ভাতের মত গরম
গ্রীষ্মপারের প্রথম বৃষ্টির মতন
কোমল ঘ্রাণলাগা আমাদের নড়বড়ে বাসায়।
বেঁচে থাকি পোড়া শহরের পাশে-
বেঁচে থাকি পোড়ো বন্দরের শ্বাসে,
বেঁচে থাকি রাত্রির ঝড়ভাঙা বাসায়,
ত্রস্ত মা-পাখির মত উষ্ণ ভোরের আশায়।
নির্বোধ অশ্রুমতী নদী বয়ে যায়-
বিকেলের প্রান্ত ছেড়ে সন্ধ্যাসীমায়,
আমাদের বেঁচে থাকা এমনই অলীক
আমাদের ভালোবাসা হেমন্ত শালিক-
রোগা গায়ে রোগা পায়ে খুঁজে ফেরে দানা
খুঁজে ঠিক পেলো কিনা হয় নাতো জানা-
আমাদের ভাবনারা মুঠা মুঠা তুলা
এলোমেলো ভেসে যায় বুকে নিয়ে বীজ
হয়তো কোথাও পাবে জন্ম-জমিন।
হয়তো কোথাও আছে আগুনের ডানা
উড়িয়ে পুড়িয়ে দিয়ে পুঁথি ফানাফানা,
বের করে নিয়ে আসে স্ফটিক পালক
বালির মিনার গড়া অবাক বালক-
আমাদের স্রোতে ভাসা কুচি কুচি গান
আলোর অধরা লীলা, স্ফূর্ত অণুপ্রাণ।


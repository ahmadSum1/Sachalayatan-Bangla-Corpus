ভক্ত



এটা বেশ তাৎক্ষণিক তাড়ায় লেখা। একেবারেই গুছানো গাছানো না। কিন্তু ভিতর থেকে কেমন যেন একটা তাড়া, না লিখে আর পারা গেল না। আসলে যত দিন যাচ্ছে, আমি মুহম্মদ জাফর ইকবালের লেখার ভয়ানক ভক্ত হয়ে উঠছি। গত কয়েক মাসে তাঁর অনেক লেখা পড়তে পারলাম অনলাইনে। 
আজকে পড়ছি সদ্য অনলাইনে ওঠা "স্কুলের নাম পথচারী"। গতকাল পড়েছি "রাজু ও আগুনালির ভুত"। পড়তে পড়তে একটা অদ্ভুত আনন্দ হয়। কচি নতুন পাতায় রোদ্দুর পড়ে ঝলকাচ্ছে দেখলে যেমন মনের মধ্যেটা ফুরফুরে হয়ে যায় তেমন একটা খুশি লাগে লেখাগুলো পড়ে। এখন ওঁর লেখা এমনি গল্পগুলো বেশী ভালো লাগে কল্পবিজ্ঞানের চেয়ে। গ্রামের সেই ডানপিটে মেয়ে বকুলাপ্পু যে কিনা অনেক অসাধ্যসাধন করে ফেলে তার সঙ্গে মিলে ছোটোবেলায় ফিরে যেতে ইচ্ছে করে, তেঁতুলগাছ থেকে নদীতে ঝাঁপ দিয়ে পড়ে ডুবসাঁতার দিতে ইচ্ছে করে। 
বলতে বেশ সঙ্কোচ হচ্ছে তবু বলি কয়েক বছর আগেও আমি তাঁর বিষয়ে কিছুই জানতাম না। আসলে পশ্চিমবাংলার বাঙালি ছেলেমেয়েরা খুব কমই সুযোগ পায় পুবের দিকের দেশটায় কী হচ্ছে তা জানার। বিশেষ করে সাহিত্য জগৎ একবারেই একটি বিশেষ শক্তিশালী গোষ্ঠীর হাতে। তাদের স্পনসর্ড লেখকরা তাদের ফরমায়েশী লেখা লেখেন, সেই বিশেষ গোষ্ঠীর বাইরের যারা তাদের প্রকাশনাপ্রচেষ্টাগুলি বেশীরভাগই অঙ্কুরেই বিনষ্ট। তো যারা নিজেদের লোকের বাইরের কাউকেই জায়গা দিতে চান না, তারা যে  দেশের বাইরের কারুর লেখা জনপ্রিয় করে তুলবেন তা তো হয় না এক যদি না নিজেদের কোনো ব্যবসাপরিকল্পনা থাকে। 
তো এইসব ফেরে পড়ে বাংলার ভালো ভালো অনেক কিছুই বিশেষ পড়া হয় নি। কিন্তু কালচক্র তো থেমে নেই, সেতো ঘুরছে। ক্রমে এসে পড়লো গ্লোবালাইজেশন, এসে পড়লো গুগল, এসে পড়লো ফেসবুক, আরো নানা কান্ড। বেড়া দিয়ে আর কত আটকাবে?
কল্পবিজ্ঞান পড়তে ভালোবাসি শুনে এক বন্ধু ইমেইলে পাঠিয়েছিলো মুহম্মদ জাফর ইকবালের "ফোবিয়ানের যাত্রী" নামের কল্পবিজ্ঞান উপন্যাস। সেই তাঁর লেখার সঙ্গে প্রথম পরিচয়। চমকে উঠেছিলাম বেশ। এমন ধরনের বাংলা কল্পবিজ্ঞান আগে তো পড়ি নি। 
তারপরে একে একে অনেক লেখাই পড়লাম।  কল্পবিজ্ঞান কিছুদিনের মাঝেই একঘেয়ে লাগতে শুরু করলো কিন্তু ভক্ত হয়ে উঠলাম মানবিক গল্পগুলোর। একধরনের আশ্চর্য সতেজ আশাবাদ কাহিনিগুলিতে! হার না মানা দুষ্টু দুষ্টু জ্বলজ্বলে চোখের হাসিমুখ উঁকি দিয়ে যায় কাহিনিগুলোর ভিতর থেকে।
মানুষটাকে দেখতে ইচ্ছা করে, কথা কইতে ইচ্ছা করে। লেখাগুলোর মধ্য থেকে যে মনটা দেখতে পাই এরকম সতেজ সবুজ মন তো দেখি না কোথাও বিশেষ! কিজানি হয়তো দেখা কখনো হবে না, কিন্তু প্রত্যেকটা নতুন লেখা পড়লেই মানুষটাকে আরেকটু জানা হবে ভাবলেই ভালো লাগে।           
(আরো লিখবো এই পোস্টে)  


হেমন্ত-রাতে বেগুনী অন্ধকারে



   কত কোটি কোটি নক্ষত্র নিভে গেছে, কত শত কোটি জ্বলে উঠেছে নতুন! পৃথিবী তার প্রেমঘন কালো চোখ মেলে রাখে দূরবিসর্পী নক্ষত্রবীথিকায়। তার আধেক ঘুমেলা চোখে এসে লাগে দূর-দূরান্তের আলো, ক্রমশ আরো আরো কল্পপূর্বের আলো। তখন পৃথিবী ছিলো না, সূর্য ছিলো না, বিপুলা আকাশগঙ্গা ছায়াপথ স্বপ্নের মতো লুকিয়ে ছিলো কোন্ জটিল গণিতের গোলকধাঁধায়, শুধু ছিলো আলো, তাপদীপ্ত সৃষ্টিমুহূর্তের আলো। সেই আদিযুগের দীপ্তি এসে পরশ দিয়ে যায় পৃথিবীর সবুজ হৃদয়ে। আদি অগ্নির তাপ ফুরিয়ে যায় নি, রয়ে গেছে আজও। 
    ঐ ফুলের আগুন যে নীল দিগন্তে মিলিয়ে গেছে, তীব্র আকাংক্ষার সন্তানেরা যে প্রশান্ত সমুদ্রের কিনারে নেমে গেছে তটপঙ্ক অতিক্রম করতে করতে, সেইখানে একই বিন্দুতে যখন তুমি আমি ও এই মহাজগৎ একীভূত হয়ে ছিলো, সেইখানে, ঠিক সেইখানে আবার দেখা হবে। এতটুকুও কি সরেছে সেই ব্রাহ্মবিন্দু ও সেই অনাদ্যন্ত ব্রাহ্মমুহূর্ত? অনি:শেষ,অনবরত, অনাবৃত অথচ চিরকাল অধরা ছায়ার মতন, কেবলই দূর থেকে আরো দূরে সরে যায়। 
     আমরা একে অপরে নিহিত ছিলাম আদি অগ্নির স্বপ্নে, তখনো সে তাপ তীব্রভাবে অস্তিত্ববান, প্রথম তিন মিনিটের সমস্ত আলোড়ন বিদারণ শরণ ও বিশরণের পরে সৃষ্টিমুখী মথিত সমুদ্রের মতন শান্ত ও পরিপ্লুত। আবার জ্বলুক তোমার দীপ্তিঢালা সুধা, ঐ শিখায় ধন্য হোক এই নশ্বরতার সমস্ত আর্তি বেদনা দু:খ ও সুখ। এসো, সর্বাঙ্গ লেহন করো, চির চরিতার্থ হোক এই মৃত্তিকাবদ্ধ হৃদয় আমার। 
     সুবোধ্য দুর্বোধ্যতার সীমা পেরিয়ে যাও ধ্যানের মধ্যে, হে শুদ্ধশীল। দেখতে পাচ্ছ কি গভীর নীল স্নিগ্ধতা? বুঝতে পারছ কি সীমানাহীন আদিঅন্তহীন রাত্রির গভীর প্রসন্ন মণিময় আহ্বান? পদ্মের পাপড়িগুলি অদৃশ্য, নিহিত মণিগুলি ঝলমল করছে জ্যোতিকণিকার মতন। "ওম্ মণিপদ্মে হুম।" 
হেমন্ত-রাতে বেগুনী অন্ধকারে
ছন্দ-না-মানা রক্তকরবী দল,
চোখ-আঁকা ঘটে অভ্র আবীর কুচি
ঝিনুকের নায়ে টলটলে স্বাতীজল।


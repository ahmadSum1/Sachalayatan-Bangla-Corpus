অচেনা নীলপাখি



বাগানে বিশাল জাল। সজনে গাছের ডালপাতা থেকে ঝুলছে আটকোণা এক বিরাট জাল, ও জাল বাগান-মাকড়সারা বোনে। সবটা জুড়ে বিন্দু বিন্দু রাতের শিশির, ভোরের আলোয় হীরার কুচির মতন জ্বলে। আমি চমকে উঠে থমকে যাই।
 মনে পড়ে অনেক আগের এক বৃষ্টিথামা সন্ধ্যার কথা, সেখানে ছিলো একটা হঠাৎ বাতিনেভা অন্ধকার আর ভ্যাপসা গরম, বেরিয়ে এসে দেখেছিলাম মেঘ কেটে গিয়ে চাঁদ উঠছে আর সামনের বাড়ীর বাগানের সুন্দরী আমলকী গাছটার জলকুচি ভরা পাতায় পাতায় চাঁদের আলো ঝলমল করে হাসছে। বাতিনেভা, হাওয়াথামা, গরম- সব অভিযোগ কোথায় চলে গেল, আলোর হীরাকুচি অক্ষরে সেই মুহূর্তটা আটকে গেল মণিকোঠার গোপণ কৌটায়। মাঝে মাঝে অচেনা হাওয়ায় নক্ষত্রের ফিসফিস শুনে মনে হয়, মনে হয়....না, থাক, কী হবে সেসব কথা ভেবে?         
    রহস্যের পর্দারা কাঁপে খুব কাছেই, রহস্যভেদের তীব্র আনন্দ
     দুর্বল হৃৎপিন্ডে সইবে না বলে পর্দা তুলি না,
     উঁকি দিই না সেই ভিতরমহলে-
     থাক, সে নিজের মতন থাক।   
     অচিন গাছটা দোতলার ঘরের জানলা দিয়ে
     মাথা ঢুকিয়ে ঝুঁকে পড়ে আমার বন্ধ চোখের উপরে।
     আমি ঘুমের ভান করে পড়ে থাকি, চোখ মেলি না-
     ভয়ে বুক দুরদুর করে যদি রহস্যভেদ হয়ে যায়!
      নদীটা ফিসফিস করে কথা বলে-
     বসন্তের ভোরে স্নানের সময় সে কানের কাছে
     বলছিলো কোন্‌ এক ডুবে যাওয়া চন্দ্রলেখার কথা।
     আমিও এক চন্দ্রলেখাকে চিনতাম,
      সেও নদীর মতন ছিলো....
      কান বন্ধ করে স্নান সেরে উঠে আসি।
      কী দরকার নদীর কথা শোনার?   
     মাঝরাতে জেগে উঠে বাইরে গিয়ে
     আকাশ দেখলে তারাগুলোকে কেমন যেন লাগে-
     মনে হয় কথা বলার আগে ঠোঁটে যেমন কাঁপন ওঠে
     ওদের আলোয় তেমনি কিসের কাঁপন!
     ওরা বলে দেবে নাকি সব গোপণ কথা?
     ভয়ে শিউরে উঠে চোখ বুজে ঘরে দৌড়ে আসি।
     উপুড় হয়ে শুয়ে বালিশে মুখ গুঁজে ঘুমিয়ে যাই।
     রহস্যভেদ হয়ে যাবার ভয়ে শিরশিরে প্রাণকণা নিয়ে
     বসে থাকি, সেইটুকু হয়ে গেলেই তো সব শেষ!
     সেইটুকু কখনো না হোক-
     অচেনা নীলপাখি সে গভীর আকাশে অশেষ হয়ে থাক,
     আমি শান্তিতে চোখ বুজি। 


আকাশে এসেছিলো রাঙাবাদল



 মস্ত বড় গোল চাঁদ উঠে আসছিলো পুব দিগন্তের ঘন নীল বৃক্ষরেখা থেকে, পশ্চিমের মেঘগুলো ততক্ষণে সন্ধ্যারঙে স্নান করে গোলাপীকমলা হয়ে গেছে। আর একটু পরেই ওরা রঙ হারিয়ে মিশে যাবে রাত আকাশের কোমল কালোয়। আরো রাতে জ্যোৎস্না তেজী হলে তখন মেঘগুলোকে দেখাবে ম্যাজিকদেশের মেঘের মতন। 
     আজকের সন্ধ্যাটা ভারী অদ্ভুত। ছাদ থেকে চন্দ্রোদয় দেখতে দেখতে মনে পড়ে চন্দ্রার কথা, সে এখন অনেক দূরের দেশে থাকে। কোনো যোগাযোগ রাখে না দেশের সঙ্গে, না ফোনে না চিঠিতে না অন্য কোনোভাবে। থাক, সে যদি ওভাবেই সুখে থাকে, তাই থাক।
     তন্দ্রার কথাও মনে পড়ে, সে আরো অনেক অনেক দূরে, আরো গভীর আকাশব্যবধানে---কিন্তু তন্দ্রা ভোলে নি তার পৃথিবী, এর কোমল মায়া, এর যত ভালোবাসা ঘৃণা রাগ দুঃখ অভিমান পাওয়া আর না পাওয়া। তনু উ উ উ উ, তুই কোথা-আ-আ য় ? তুই যেখানে আছিস সুখে আছিস কি? যে ভালোবাসা চেয়েছিলি সেখানে তা পেয়েছিস কি?     
     জ্যোৎস্না তীব্র হয়ে উঠেছে, কোথা থেকে একটা পাগলা কোকিল ডাকছে কুহু কুহু কুহু। এলোমেলো দখিণা হাওয়া পাগলের মতন এদিক থেকে ওদিক, ওদিক থেকে এদিকে দৌড়াচ্ছে। কী এক অজানা ফুলের মৃদু সৌরভ বাতাসের আঁচলে! 
ছোট্টো দিঘিটির আয়নাজল
আমাকে বলেছিলো,"আসবি, বল্‌?"
দূরের নদী ডাকে ভুলসাগর-
চাঁদের আঁচ ছুঁয়ে রাতজাগর।
ফাগুন রেখে গেছে আগুনডাক
চৈত্রসাঁঝে ওড়া জোনাকঝাঁক-
সখীরা বলেছিলো জলকে চল্‌
আকাশে এসেছিলো রাঙাবাদল....


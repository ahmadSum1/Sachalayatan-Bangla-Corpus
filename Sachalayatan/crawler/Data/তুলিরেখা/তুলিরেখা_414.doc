অলীক পাখিরা 



অলীক পাখিরা সব
উড়ে গেছে দলে দলে
হিমঝুরি মোমজ্যোত্‌স্নায়।
তাদের ডানার ঝাপটায়-
বাতাসে ঝিকিয়ে ওঠা ঢেউয়েরা
থিতিয়ে গেছে-
সেও হলো বহুক্ষণ।
অনেক অনেক দূরে-
দুধের মতন সাদা
কোনো স্বপ্নবালুচরে,
স্বচ্ছ নীল নদী-কিনারে
হয়তো দলে দলে
নেমেছে তারা সবাই।
সে দেশ অনেক দূর
সে নদীর মেলেনি ঠিকানা-
তবু শোনা যায় তাকে
শঙ্খের ভিতরে কান পেতে,
তবু দেখা যায় তাকে
কোনো সাঁঝছোঁয়া বিকালে
রাঙা মেঘ মাখা কোনো
অমলীন স্বপ্নময় কিশোর-চোখে।
অপরজিতা-নীল আকাশে
চুমকিওড়না রোদ, দূর কতদূর-
সে কোন্‌ হাওয়াহাল্কা দেশ ..... 


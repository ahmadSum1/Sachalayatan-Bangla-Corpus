ভিতরকণিকা



যে শিউলিফুলগুলোকে হয়তো আর কোনোদিন দেখা হবে না, তাদের স্মৃতির মাঠ থেকে খুঁজে খুঁজে শিশিরে ধুয়ে সাজিয়ে রাখি। আকাশে বাতাসে শরতের ছোঁয়া, রোদ্দুরে যাদু, এর ভিতরে কান পাতি, অনেক দূরের আমার শৈশবের প্রান্ত থেকে ভেসে আসে ঢাকের শব্দ, ডিং ডিডিং ডিডিং ডং। ঢাকীরা নানা রঙের পালক আর শুভ্র কাশফুল দিয়ে সাজ পরাতো ঢাকের। এখনও হয়তো পরায়।  
সেই আশ্চর্য গানের ভোরটি কেবলই ফিরে ফিরে মনে পড়ে, শেষরাতের বেতারে "বাজলো তোমরা আলোর বেণু।" শিশির শিউলি নতুন সবুজ ধানের চারা নীল আকাশে তুলোমেঘ সব মিলিয়ে কত বছরের সব ভোর একসাথে হয়ে একটাই ভোর হয়ে দাঁড়িয়ে আছে যেন। আর তার ভিতরে দাঁড়িয়ে আছে সেই অমলীনা কিশোরী, যার বয়স আর কখনো বাড়বে না, সে যে পাশাপাশি চলতে চলতে একদিন পথের বাঁকে থেমে গেল, ঘুমিয়ে পড়লো ঝরা শিউলিতে ঢাকা শিশিরভেজা মাটিতে!   
জলোৎসবের নীল আল্পনা দিনে
শিকড় মেলেছি অসম্ভবের ঋণে,
আমূল কেঁপেছে ভিতরকণিকা-বন
পরণকথারা ফেলে গেছে ভুলোমন,
মন থেকে মনে কথাহীন কথামালা
কখন থামলো অবাক সুরের পালা?
সুর থেমে গিয়ে রয়েছে স্মৃতির মাঠ
হেমন্ত সাঁঝে এলোকেশী ধূলিপাঠ-
একলা চাঁদটি পার হয়ে কুটোকাঁটা
আঁচলে মুছেছে না-দেখা অশ্রুফোঁটা।
চলে গেছে যারা, তারা থাক শান্তিতে
বন্ধ দু'চোখে স্বপ্নঘরের ভিতে।


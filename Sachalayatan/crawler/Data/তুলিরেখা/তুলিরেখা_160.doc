দেশবিদেশের উপকথা - সাগরদেবী (ইনুইট)



এই ইনুইট উপকথায় পাই পরিবেশের সঙ্গে মানুষের নিবিড় যোগের কথা, নির্ভরতার কথা, পরিবেশের প্রতি মানুষের দায়িত্বের কথাও। 
ইনুইটদের কাছে সেডনা হলেন সমুদ্রের দেবী, সামুদ্রিক সব প্রাণীর তিনি মা। সমুদ্রের তলায় তিনি থাকেন, সব জলজন্তুরা তাকে মান্য করে। তার কথা শুনে বাসা থেকে বেরোয়, তার কথা শুনে বাসায় ঢোকে।
এই সেডনা অনেক অনেক কাল আগে দেবী ছিলো না, সে ছিলো পৃথিবীরই এক মেয়ে। জেলেদের এক গ্রামে সে জন্মেছিলো,  সমুদ্রের তীরে বালিতে খেলাধূলা করে বড় হচ্ছিলো, অপূর্ব সুন্দরী হয়ে উঠছিল দিনে দিনে। সে যখন আরো বড়ো হলো, তরুণী হলো, চারিদিকে তার রূপের কথা ছড়িয়ে পড়লো। কাছের দূরের গ্রাম থেকে যুবকেরা তার পানিপ্রার্থী হয়ে আসলো। কিন্তু সেডনার কাউকে মনে ধরে না। সবাইকে সে ফিরিয়ে দেয়। দিনের পর দিন এরকম চলতে থাকে, কেউ কেউ বিরক্ত হয়, বলে মেয়ে বড় জেদী, কেউ বলে দেমাকী, কেউ বলে হৃদয়হীনা। সেডনার বাবামাও চিন্তিত, মেয়েকে তো বিয়ে দিতে হবে একদিন না একদিন। সেডনা বোঝে না সত্যি করে কারুর প্রেমে না পড়লে বিয়ে করে লাভটা কী?  
একদিন কিন্তু এ হেন সেডনাও প্রেমে পড়ে গেল। ভিনজাতের ভিনদেশের এক যুবকের। গোপণে বিয়ে হয়ে গেলো তাদের।
এই খবর যখন জানাজানি হয়ে গেল, তখন লেগে গেল মারাত্মক গন্ডগোল। কী, তাদের মেয়েকে নিয়ে যাবে ভিনদেশের ছেলে? এতে অমঙ্গল নেমে আসবে তাদের উপরে। এ হতে দেওয়া যায় না, কিছুতেই না। সেডনাকে জোর করে নৌকায় তুলে সেই প্রত্যাখ্যাত যুবকেরা নিয়ে গেল সমুদ্রে। সেখানে গভীর সমুদ্রে নিয়ে সেডনাকে ঠেলে ফেলে দিলো জলে। সেডনা নৌকার পাশটা আঁকড়ে ধরে মিনতি করে জীবন ভিক্ষা চাইলো, কিন্তু নিষ্ঠুর লোকগুলো ওর আঙুল কেটে দিলো। যেই না কাটা আঙুলগুলো জলে পড়লো, ওগুলো হয়ে গেল সীলমাছ।
সেডনা ডুবে গেল, নিচে নিচে আরো নিচে। ঠান্ডা অন্ধকার তলদেশে পৌঁছে সে হয়ে গেল সমুদ্রের দেবী, সব জলের প্রাণীদের মা। কিন্তু ওর উপরে যে মানুষ এত নিষ্ঠুরতা করেছে তা সে ভুলতে পারে নি। তাই তার মেজাজ হয়ে রইলো তপ্ত। একবার হলো কী, সেডনা গেল খুব রেগে। সে হুকুম দিলো সাগরের সব প্রাণীদের বাসায় থাকতে। তখন মানুষ দিনের পর দিন মাছ ধরতে পারে না, সীল শিকার করতে পারে না, ক্ষুধায় কষ্ট পায়।
তখন শামান (চিকিৎসক ও যাদুকর) নিজের যাদু বাক্সো নিয়ে মন্ত্র তন্ত্র দিয়ে শরীর বেঁধে ডুব দিলো সমুদ্রে। নিচে গিয়ে দেখলো সেডনার চুলে জটা পড়ে গেছে মানুষের ফেলা তেলে আর ময়লায় কুটোকাটায় ভরে গেছে সেই চুল। সেডনার আঙুল নেই কিনা তাই কিছু করতে পারে না চুলের। সে খালি কাঁদে। 
তখন শামান যত্ন করে সেডনার বেণী খুলে ধুয়ে ধুয়ে পরিষ্কার করে দেয়, তারপরে আবার বেণী বেঁধে দেয়। তখন সেডনা খুশী হয়, তার রাগ কমে। আবার সামুদ্রিক প্রাণীরা তার হুকুমে চরতে বেরোয়। মানুষের ও কষ্ট কমে যায়। আবার তারা মনের সুখে মাছ ধরতে পারে।
*****


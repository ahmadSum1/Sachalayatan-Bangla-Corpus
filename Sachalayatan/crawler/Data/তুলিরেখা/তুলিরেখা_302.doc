বৃষ্টিঘর 




লোহিতজন্ম ও নীলমৃত্যু পার হয়ে
উড়ে যায় বিন্দু বিন্দু মেঘভ্রূণ
দূরে আরো দূরে, উপরে আরো উপরে--
তৃষ্ণার্ত সবুজঘর আকন্ঠ ভিজিয়ে দিয়ে
ফোঁটা ফোঁটা বৃষ্টি, একের পর এক,
তারপরে অনেক অনেক।
ঐ বৃষ্টি দেখতে দেখতে
একটা ভুলে যাওয়া কথা যেন
মনে পড়ে,পড়ে, তবু পড়ে না।
গতজন্মের চিলকোঠা, তার পাশে সূর্যঘর,
পুবের ঘরের দরজার উপরে লাল টিপ,
মেঝেতে অপরাজিতা-আল্পনা।
কবে, কোথায় ছিলো সেসব?
পৌষের জ্যোৎস্নার মতন আবছায়া স্মৃতি
জলছাপ, ভুল বেদনা।
ভুলে গেছি কবেকার অলীক সেই শ্রাবণজল,
হেমন্তরোদে জলফড়িং এর নাচ।
চলমান সুখের ভিতরে গোপন গর্ভশিশুর মতন
নীরবে গুটিয়ে থাকা অচেনা অসুখ।
অসুখের ভিতরের তীব্র সুখ।  
জলপরীরা সব নষ্টজন্ম আর অকালমরণের কষ্ট
ধুয়ে ধুয়ে ধুয়ে ধুয়ে স্রোতে ভাসিয়ে দেয়।
পালকগুলো বন্ধ চোখের পাতায় পাতায়
কোমল পরশ দিতে থাকে, দিতে থাকে, দিতে থাকে।
ঘুমঘরের জানালায় বৃষ্টি পড়ে টুপ্‌টাপ্‌,
কী একটা কথা যেন মনে পড়ে, পড়ে, পড়ে না ....
***
ছবিসূত্র: আন্তর্জাল 
 

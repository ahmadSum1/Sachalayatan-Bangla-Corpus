নক্ষত্রের রেণুধূলি  




এও বহুদিন আগের কথা,সেই কোমলগান্ধারের সময়ের। তখনও সবকিছু হালকা, আলগা, উড়োউড়ো পালকমেঘের মতন। প্রজাপতিডানার রেণুধূলির মতন উড়ে উড়ে এসে লাগতো মুখে,চুলে,চোখের পাতায়। সেই সময়ের কথামালা এগুলো। কিছুদিন আগে ফের স্মৃতির ধূলা সরিয়ে সরিয়ে, প্রাচীন দেওয়ালের সবুজ দরোজাটা খুলে উঁকি দিয়ে দেখছিলাম, দানাদানা নুনচিনির উপরে রোদ্দুরের মতন ঝিকিয়ে উঠে মিলিয়ে যাচ্ছিলো লাইনগুলো। 
তবু রয়ে গেলো কিছু, মনে মনে গুণ্‌ গুণ্‌ করে গেল সেই সোনালীপিঠ ভোমরাটা, চকচকে শরীরে আলো ঝলকিয়ে কোথায় উড়ে গেলো ফের। অনুরাগবতী সন্ধ্যা মিলিয়ে গেলে আবার সেই অনেককাল আগের মতন রাত এলো, তারার মণিহারে সাজানো সেই অনাদিকালের রাত্রিমাতা। মনে থেকে যাওয়া সেই গুণ গুণ কিছু উকি দিয়ে গেছে হাওয়ার রাতে নক্ষত্রপিয়াসের গল্পে। আজকে শাখা নয়, তার আসল কথাটি।  
নক্ষত্রপিপাসা
অন্ধকার বারান্দা পেরিয়ে,
শিউলিভরা উঠোন পেরিয়ে,
ঘুমিয়ে পড়া ঘাসের মাঠখানা পেরিয়ে
দূরের নক্ষত্রের দিকে চলে যায়
আমার দৃষ্টি।
গতদিনের সূর্যাস্তবেলায়
যে পাখি উড়ে গেছে
তার প্রবাসের অরণ্যের দিকে-
তার চলে যাওয়ার দিকে যেমন চেয়ে ছিলো
আমার তৃষিত দু'চোখ-
তেমনি এখন চেয়ে আছে
অন্ধকারের উপরকার ঐ তারাগুলোর দিকে।
কতকাল ধরে নির্ঘুম ঐ তারারা চেয়ে আছে
আমার এই পৃথিবীর দিকে-
কতকাল ধরে ওদের বুকের আলো জ্বলছে নি:শব্দে!
কত দূরে ওরা-
তবু কী তীব্র পিপাসায় আমি ওদের চাইছি!
ছায়াপথের ওড়নার দিকে চেয়ে আমি প্রার্থনা করি
কমলা জ্যেষ্ঠা তারার দিকে চেয়ে আমি প্রার্থনা করি
রাজহংসের পাখা ছাড়িয়ে
ছায়াগ্নির দিকে চেয়ে আমি
প্রার্থনা করি-
এ সীমা টুটে যাক,
ঊর্ধ্বের ঐ প্রজাপতিমন্ডলে,
ধ্যানমগ্ন ব্রহ্মহৃদয়ে মিলে যাক
আমার এ ভঙ্গুর মৃত্তিকাহৃদয়।
***
ছবি: আন্তর্জাল
 

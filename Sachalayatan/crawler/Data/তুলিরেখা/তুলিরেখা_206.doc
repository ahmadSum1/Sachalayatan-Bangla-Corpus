সুনক্ষত্র



আজকেও ব্লগরব্লগর। ক'দিন ধরে চলছে চলিষ্ণুতা, একজায়গা থেকে আরেক জায়গা, এটা ওটা সেটা। নানারকম অবাক করে দেওয়া কান্ডটান্ড যা কিনা আগে থেকে এঁচে রাখা হয় নি। সে যাই হোক, এর মধ্যেও কেন জানি প্রবল ইচ্ছা হয় সচল খোলার, কয়েক লাইন লেখার। সচলের পাতার বন্ধুদের ছোঁয়া পেতে ইচ্ছে হয় এই ট্রানজিশানের কঠিন সময়ে। আমি সুরহীন, কিন্তু সচলে অনেকে খুব সুরময়, তাদের গান শুনতে ইচ্ছা হয়, বাজনা শুনতে ইচ্ছা হয়। তাই ঘুরেফিরে পুরাতন সাথী সচলে ফেরা। 
নামটা কেন সুনক্ষত্র দিলাম? এই নামে এক চরিত্র ছিলো বাণী বসুর লেখা "মৈত্রেয় জাতকে"। সে কথা বিশেষ বলতো না, চুপচাপ বসে বীণা বাজাতো কেবল। সে মুক্ত ছিলো না, সে ছিলো নর্তকীর ক্রীতদাস। সামান্য ক্রীতদাস সে, তবু সকলে কেন যেন মনে করতো সুনক্ষত্র শাপভ্রষ্ট গন্ধর্ব, তার বাজনার সময় রাগরাগিনী মূর্ত হয়ে আসে। অবশেষে সুনক্ষত্র মুক্তি পেলো ও বৌদ্ধসংঘে আশ্রয় পেলো।
এমনই এক মানুষকে দেখতে পাই আসা যাওয়ার পথের ধারে, সে চুপচাপ বিশাল মহীরুহের তলায় বসে তার তারযন্ত্রটি বাজায়, মগ্ন, নীরব। কী এক গভীর বিষাদ তার চোখেমুখে, যা কখনো মোছে না। সন্ধ্যার আঁধার নেমে আসে পাতলা ওড়নার মতন, তারাগুলি ফুটে উঠতে থাকে অলৌকিক অশ্রুবিন্দুর মতন, মানুষটি বাজিয়েই চলে, বাজিয়েই চলে। কেন জানি মনে হয় অদৃশ্য রাগরাগিনীরা তার চারপাশে ঘুরে ফিরে বেড়াচ্ছে। 
তারায় ভরা আকাশের নীচে তাকে দেখে মনে হয় কোনো ভিন্ন জগত থেকে সে বুঝি এসে আটকে গেছে ইঁটকাঠপাথরের এই কর্কশ গদ্যপৃথিবীতে, হয়তো কোনোদিন কোনো "অমিতাভ" এসে মুক্ত করবে তাকে। যেমন একদিন করেছিলো সুনক্ষত্রকে। 
হয়তো আমরাও সকলেই এক একজন সুনক্ষত্র, সুর থাক আর নাই থাক, হয়তো সবাই অপেক্ষা করে আছি কোনো অলৌকিক মুক্তির। স্বাতীঝিনুকের দু'খানা খোলার মতন মেলে আছি হৃদয়, এসো অমৃতবিন্দু, এসো। 


চিত্রবিচিত্রা



১
আমার অনেক গ্রীষ্মছুটির দুপুর ছিলো
দুপুর জুড়ে রোদের ঝুড়ি উপুড় ছিলো-
আমকাঁঠালের ছায়ায় ছায়ায়,
বনসবুজের স্নিগ্ধ মায়ায়-
লুকিয়ে কোথায় গল্প-টাপুরটুপুর ছিলো।
আমার অনেক গ্রীষ্মছুটির দুপুর ছিলো..... 
বটের ছায়ায় জলটল্‌টল্‌ ঝিল ছিলো,
তির্তিরে ঢেউ রোদ্দুরে ঝিল্‌মিল্‌ ছিলো-
দূর আকাশের নীল খিলানে
বাতাসবাড়ীর দরদালানে
একলা একলা ভাসতে থাকা চিল ছিলো।
আমার অনেক গ্রীষ্মছুটির দুপুর ছিলো
দুপুরগুলো রোদে উপুড়ঝুপুড় ছিলো....
২
হঠাৎ‌ পাওয়া বৃষ্টিছুটির প্রহর ছিলো
গাঙের জলে ফেনার ফুলের লহর ছিলো,
মেঘবতী সেই বৃষ্টিবেলায়
নাওভাসানো মোচার খোলায়-
জলটুব্‌টুব্‌ রুপোর রঙের মোহর ছিলো।
গুব্‌ গুব্‌ গুব্‌ গুবগুবিটা লুকিয়ে ডাকে
হারিয়ে যাওয়া জামের বনের পাতার ফাঁকে,
চাল্‌তাবনের হাওয়ার কাঁপন
লেবুফুলের গন্ধে আপন
ফিরে আসে অচেনা কোন্‌ পথের বাঁকে-
গুব্‌ গুব্‌ গুব্‌ গুবগুবিটা লুকিয়ে ডাকে.....
***


জাগনডাঙা



জাগনডাঙা ভাঙনডাঙা আগুনডাঙার পারে-
জুড়নপুরের একলা বকুল ছুটির পথের ধারে.
সে পথ গেছে নদীর পাশে পাশে
সে পথ ঘেরা শারদবেলার কাশে-
পথের শেষ সে অনেক দূরে রাত্রি নগরপারে।
জাগনডাঙা ভাঙনডাঙা আলোর ডাঙার পারে.....
হাওয়া ফিসফিস করে কানে, হাওয়া ফিসফিস করে বনে
সন্ধ্যাবতীর চুলের মতন ঘোর নেমে আসে মনে,
ক্লান্ত দুচোখ, ক্লান্ত দুটি পা
থামার তবু হদিশ মেলে না-
অনুরাগবতী সাঁঝ রাঙা হয় রাত্রির চুম্বনে।
হাওয়া ফিসফিস করে কানে, হাওয়া ফিসফিস করে বনে.....
আঁচল এলিয়ে আকাশ তখন তারার চুমকি গাঁথে
আয়নার মত শান্ত হ্রদেরা ছায়া বোনে তার সাথে-
রাত বহে শন্‌শন্‌
ঘুমকথা ভরা মন-
আলোছায়াজাল লুকোচুরি খেলে জোছনায় আর চাঁদে-
জাগনডাঙা ভাঙনডাঙা আলোর ডাঙার ছাদে .......


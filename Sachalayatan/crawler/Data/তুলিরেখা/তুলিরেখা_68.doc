সচলায়তন-আমার দক্ষিণের জানালা



প্রতিদিন সকালে ইমেল দেখা শেষ হলেই ঢুকি সচলায়নে। একদম নিয়ম হয়ে গেছে। একদিন ঢুকতে গিয়ে দেখি পাতাটা খোলে না। প্রথমে ভাবলাম হয়তো সাময়িক কোনো সমস্যা, দ্রুত নিষ্পত্তি হয়ে যাবে। কিছুক্ষণ পরে আবার চেষ্টা করলাম, খুললো না। সারাদিনে পারলাম না খুলতে। 
একটু একটু করে মন মেঘলা হতে থাকলো। একটা দিনের মধ্যে যেন কী নেই কী নেই! তারপরদিনও ঢুকতে পারলাম না সচলে। তারপরদিনও। একেকটা দিন যায়, সবই চলে দিনের নিয়মে কিন্তু সচল খোলে না। গভীর রাতে হঠাৎ ঘুম ভেঙে মনে হয় কী যেন নেই, কী যেন ছিল না। শ্বাস নিতে কষ্ট হতে থাকে। 
তারপরে একদিন সব ঠিক হয়ে গেল। খুলে গেল নীড়পাতা। সে যে কী একটা অদ্ভুত আনন্দ-অনুভূতি !  সত্যি করেই মনে হলো এতদিন যেন অচল হয়ে ছিলাম, প্রাণ যেন বন্দী হয়ে ছিল দরজাজানালা বন্ধ একটা অন্ধকার ঘরে। সে ঘরে বাতাসও স্থির, সে ঘরে শব্দও নেই কোনো। কী যে একটা অস্বস্তি! 
সচলায়তন খুলতেই খুলে গেল আমার দক্ষিণের জানালা। একঝলক হাওয়া ঢুকে পড়লো ঘরে, চোখেমুখে চুলে চাপড় দিয়ে বললো, "কী রে, কী ভেবেছিলি, জানালা খুলবে না আর কখনো? "
 বাইরে কত আলো, ঝলমল করছে বৈশাখী সকাল। আকাশটা কেমন মায়াময় নীল।  
দক্ষিণের ঐ জানালা খুলে দিলেই
একটা ম্যাজিক হয়। 
মেঝেতে আছড়ে পড়ে 
এক-জানালা আকাশ-
এক-আকাশ রোদ্দুর 
আর এক-চুমুক সমুদ্দুর।
আলো এসে ছুঁয়ে দেয় 
ছায়ার মায়াবী আঁচল। 
দক্ষিণের ঐ খোলা জানালা দিয়ে আমি 
উড়িয়ে দিই আমার এই গৃহবদ্ধ পোষা দৃষ্টি, 
চলতে ফিরতে ফণীমনসার কাঁটায় রক্তাক্ত
সেই দৃষ্টি হঠাৎ যেন পেয়ে যায় 
দু'খানা সবল উজ্জ্বল সোনালী ডানা।
সে অনায়াসে পার হয়ে যায় 
চিবোনো চিবোনো সব বাঁকা বাঁকা কথা,
ক্ষুরের মতন ধারালো সব বাধা আর নিষেধ-
পার হয়ে যায় শত শত মাঠ, বন, নদী, গ্রাম, শহর
যেতে যেতে আলতো ছুঁয়ে দেয় পাহাড়ের চূড়া,
একটুখানি খেলে নেয় নীল আকাশের 
তুলো-তুলো মেঘেদের সঙ্গে-
আর অক্লান্ত উড়তে থাকে ঐ 
আদিগন্ত ছলাৎছল নীল সমুদ্রের দিকে।
*******


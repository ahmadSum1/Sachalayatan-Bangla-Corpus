দেশবিদেশের উপকথা(৮)



প্রাচীন ভারতীয় উপকথায় চন্দ্র আর সাতাশটি নক্ষত্র নিয়ে গল্প আছে। গল্পটা হলো এই: দক্ষের সাতাশজন কন্যার সঙ্গে চন্দ্রদেবের বিবাহ হলো। প্রজাপতি ব্রহ্মা স্বয়ং এই বিবাহ দিলেন আর চন্দ্রের কাছে প্রতিশ্রুতি আদায় করলেন যে সে প্রত্যেক স্ত্রীকেই সমান ভালোবাসবে, সমান সঙ্গ দেবে, সমান প্রীতি-উপহার ইত্যাদি দেবে। চন্দ্রদেব সম্মত হলেন। সম্মত না হয়ে করেন কি? আরে বুড়া দাদুর সামনে কিকরে বলেন আর অন্যরকম? এদিকে আসল কথা হলো চন্দ্র প্রথম দেখাতেই রোহিণীকে দেখে চিত্ত হারিয়েছেন, "ওরে আমার জানরে ওরে আমার পাখিরে"অবস্থা।
দিন যায় দিন যায়, দেখা যায় চন্দ্র রোহিণীকে নিয়ে ব্যস্ত, প্রায় সারাক্ষণ তার মহলেই থাকেন, আনন্দ করেন, বহুরকম উপহার দেন তাকে আর বাকী ছাব্বিশজনের সঙ্গে নমোনমো করে সম্পর্করক্ষা করেন। এই ছাব্বিশজন মহিলা তো রেগে আগুন হয়ে গেল। দক্ষের কন্যা তারা, খুব তেজীয়ান, এসব সইবে কেন মুখে বুজে? দলবেঁধে তারা প্রথমে গেল পিতা দক্ষের কাছে নালিশ করতে, দক্ষ তাদের তাড়াতাড়ি করে প্রজাপতি ব্রহ্মার দিকে অগ্রসর করে দিলেন। এতজন কন্যার দলবদ্ধ আক্রমণে অমন যে অমন দক্ষ, তিনিও ঘাবড়ে গেছিলেন নিশ্চয়, সেকথা গল্পে চেপে গেছে। 
পিতামহ ব্রহ্মা দক্ষকন্যাদের অভিযোগ মন দিয়ে শুনলেন, সব শুনে তিনিও রেগে গেলেন। এ কী? ছোঁড়া এই সেদিন সোনামুখ করে প্রতিশ্রুতি দিলো সবাইকে সমান ভালোবাসবে, এদিকে দু'দিন যেতে না যেতেই অন্য রকম আচার আচরণ? রেগে গিয়ে তিনি শাপ দিলেন, চন্দ্রের ক্ষয় রোগ হবে। দক্ষকন্যারা  হৃষ্টচিত্তে ফিরে যে যার আপন আপন মহলে চলে গেলেন।
অচিরেই অভিশাপ ফললো, চন্দ্র ক্ষয়ে যেতে আরম্ভ করলেন, আতঙ্কিত রোহিণী যথাসাধ্য যত্ন-আত্তি করলো চিকিৎসার ব্যবস্থাও করলো, কিন্তু চন্দ্র ক্ষয়েই যেতে লাগলেন দিনের পর দিন। দিদিদের কাছে গিয়ে কেঁদে পড়লো রোহিণী, প্রথমে দিদিরা "এবার কেমন লাগে?" ধরনের অ্যাটিচুড নিয়েছিলো, কিন্তু পরে সংকট বাড়লে নিজেরাও ত্রস্ত হয়ে উঠলো। চন্দ্রদেব মারা গেলে যে সকলেই বিধবা হবে তারা!
এবারে সাতাশজন মিলেই আবার গেলো দাদুর কাছে, সকলে কেঁদে পড়লো অভিশাপ ফিরিয়ে নেবার জন্য। পিতামহ মিনতিতে গলে গিয়ে ওদের সঙ্গে চলে এলেন চন্দ্রদেবের প্রাসাদে। নিজের কমন্ডলুর সঞ্জীবনী জল ছিটিয়ে আরোগ্য করে দিলেন চন্দ্রকে। 
কিন্তু পুরোপুরি তো যাবার নয় অভিশাপ, তাই মাসের অর্ধেক ধরে চন্দ্র ক্ষয়ে যান আবার বাকী অর্ধেকে পরিপূর্ণ হয়ে ওঠেন, এইভাবেই চলতে থাকে। এখনো তাই চলছে। পূর্ণিমার গোল চাঁদ ক্ষয়ে ক্ষয়ে অমাবস্যার আঁধারে মিলান,  ফের সরু চন্দ্রলেখা হয়ে দেখা দিয়ে আস্তে আস্তে বড়ো হয়ে ওঠেন পূর্ণিমার রাত্রিতে পূর্ণ হবেন বলে। স্থিরপ্রেমা রোহিণী শান্ত হয়ে বসে থাকে নিজ মহলে, একটি রাত্রিতে প্রিয়তমকে কাছে পাবে বলে।


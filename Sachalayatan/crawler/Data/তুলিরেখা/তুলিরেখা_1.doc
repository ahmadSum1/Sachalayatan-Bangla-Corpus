অনেক দিন পর



অনেক দিন পর । কেমন আছেন বন্ধুরা? মাঝে মাঝে আসি, পড়ে চলে যাই। লগিন আর করা হয়ে ওঠে না। লেখাও হয় না। আজ কতকাল পরে আবার মনে হল, সেই বন্ধুরা কেমন আছেন দেখে আসি।   কনফুসিয়াস, স্নিগ্ধা, আশালতা, আয়নামতি, ষষ্ঠ পান্ডব, সত্যপীর, নজরুল, ধূসর গোধূলি, তারেক অণু, অনিকেত, প্রফেসর হিজবিজবিজ, এক লহমা --আরো আরো অনেকে, সবাই কেমন আছেন ? 
মনে পড়ল, একসময় হঠাৎ করেই লিখতে শুরু করেছিলাম, তারপর কখন যেন আষ্টেপৃষ্টে জড়িয়ে গেছিলাম সচলের সাথে।
খুঁজে দেখি, আঁতিপাতি করে স্মৃতির কোঠায় জমা 
ইতিহাসগুলো উল্টেপাল্টে দেখতে থাকি, 
দেখি খুঁজে পাই কিনা সেই 
নীল মুক্তোর মতন ভোরটা,
প্রথম দেখা হবার সেই নিটোল ভোরবেলাটা।
একে একে বের হতে থাকে হাজারো গল্প-
হিমেলরাতে রাতজাগা চোখে নৈঃশব্দের পৃথিবী
আর এক অদ্ভুত জ্যোৎস্নায় সাদা পাখিদের উড়াল,
শীতের দুপুরের  মাঠে দৌড় প্রতিযোগিতা,
রাস্তার ধারে ফুচকাওয়ালার ঠেলাগাড়ী,
হঠাৎ ছুটির একটা দিন, দুপুররোদে পিঠ রেখে
কমলালেবু ছাড়িয়ে খেতে খেতে গল্পেরবই পড়া । 
একটা লাল ফুটকি-ফুটকি সবুজ ফ্রক,
একটা চুমকিবসানো নীল ওড়না, 
হঠাৎ কাঁটার খোঁচায় ফেঁসে যাওয়া 
কিশোরীবেলার প্রিয় সেই ওড়নাটা । 
একটা গভীর কুয়ো, কপিকলে ক্যাঁচরশব্দ তুলে 
দড়িবাঁধা বালতি নামে আর ওঠে ।
এইসব এত এত ছবির মধ্যে
সেই ভোরবেলাটা লুকলো কোথায়?


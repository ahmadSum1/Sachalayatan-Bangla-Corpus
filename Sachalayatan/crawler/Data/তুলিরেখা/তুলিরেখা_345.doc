দেশবিদেশের উপকথা(১০)



  মিশর-সেই আশ্চর্য রহস্যময় দেশ। এদের উপকথাও আশ্চর্য সুন্দর। সৃষ্টির ঊষালগ্নে সূর্যদেবতা রা নিজেকে সৃষ্টি করেন, নিজেকে একা দেখে তারপরে সৃষ্টি করেন বাতাসদেবতা শু কে আর বাষ্পের দেবতা তেফনাতকে। শু আর তেফনাত মিলিত হন, সৃষ্টি হয় গেব (ভূমিদেব) আর নাত (আকাশদেবী)।   রা য়ের অশ্রুজল থেকে সৃষ্টি হলো প্রথম মানুষ, তারপরে তিনি বানালেন পাহাড়, বন, পশুপাখি---বাকী সবকিছু।
     প্রত্যেকদিন পুব আকাশে উদিত হয়ে তিনি সেক্তেত নৌকায় করে পাড়ি দেন আকাশ, নাত তাঁকে গিলে ফেলেন সন্ধ্যায়, পরদিন ফের জন্ম দেন। সরীসৃপ ওপেপ হলো রা য়ের চিরশত্রু, সারারাত রা সংগ্রাম করেন এই অন্ধকারময় সরীসৃপের সঙ্গে, সকালে একে পরাজিত করে ফের পুবে উদিত হন। একদিন রা খুব বৃদ্ধ অশক্ত হয়ে পড়বেন, সেদিন জিতে যাবে ওপেপ, এই সৃষ্টি শেষ হবে। আবার নতুন করে নিজেকে সৃজন করবেন রা।
    এই দেবখন্ডের পরে এইবারে মানবখন্ড। সেই মানব---সূর্যের অশ্রুজলজাত সে, তাই তো সে এত উজ্জ্বল! আকাশদেবী নাত আর তার স্বামী ভূমিদেব গেব, এরা দুজন এত কাছে কাছে ছিলেন আগে, যে এদের মাঝখানে কিছুই থাকতে পারতো না। বায়ুদেব শু তাই নাতকে তুলে ধরলেন, মাঝে অনেক জায়গা হলো, সর্বজীব ঠাঁই পেলো।
    নাত আর গেব এর চারজন ছেলেমেয়ে হলো-দুই ছেলে ওসিরিস আর সেথ আর দুই মেয়ে আইসিস আর নেপথাইস। আইসিস আর ওসিরিস দু'জনে দু'জনাকে ভালোবাসতো, কিন্তু নেপথাইস সেথকে ভালোবাসতো না, সেও ওসিরিসকে ভালোবাসতো।
    ওসিরিস যখন জন্মেছিলেন তখন দৈববাণী হয়েছিলো " জগতের সম্রাট জন্মেছেন", ওসিরিস দেখতে যেমন স্নিগ্ধ সুন্দর ছিলেন, তেমনি তিনি ছিলেন অপরূপ হৃদয়ের অধিকারী। কালক্রমে তিনি মিশরের একচ্ছত্র অধিপতি হলেন, বামে রাণী হয়ে বসলেন আইসিস। সকলে হর্ষোৎফুল্ল হলো, শুধু সেথ মনে মনে খুব ক্ষুব্ধ হলো। ষড়যন্ত্র করে সে হত্যা করলো ওসিরিসকে।
   আইসিস পাগলিনীবেশে খুঁজতে খুঁজতে অবশেষে শরবনে খুঁজে পেলেন প্রিয়তমের কফিন, প্রথামত সমাধিস্থ করার ব্যবস্থা করলেন। কিন্তু সেথ খবর পেয়ে এসে চোদ্দো টুকরো করলো সেই দেহ, ছড়িয়ে দিলো দূরে দূরে। কিন্তু অমর এই প্রাণধারা কি কখনো ওভাবে শেষ করা যায়? মরু কি গ্রাস করতে পারে নীলনদের ধারা? আকাশগঙ্গার জল কি শেষ হয়?
    আইসিস গর্ভবতী ছিলেন , তিনি জন্ম দিলেন হোরাসকে। হোরাস বড়ো হলে সেথের সঙ্গে লড়াই শুরু হলো। এ এক চিরসংগ্রাম-শুভ ও অশুভের সংগ্রাম। কখনো হোরাস জেতে কখনো সেথ, ফয়সালা হয় না।
     ওসিরিস পাতালে আছেন, প্রয়াত মানুষের বিচার করেন, ভালোকে স্বর্গ দেন, যে ভালো থাকতে চেয়েও পারে নি, তাকে আরেকবার সুযোগ দেন। বিশ্বাস এইরকম যে একদিন হোরাস জয়ী হবেন, সেথের পরাজয় হবে একদম পুরোপুরি, সেদিন ওসিরিস পৃথিবীতে এসে সত্যযুগের সূচনা করবেন।


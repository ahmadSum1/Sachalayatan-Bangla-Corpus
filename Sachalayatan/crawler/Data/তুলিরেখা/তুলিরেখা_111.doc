স্বপ্ন-উশীর



ভোর হয়ে আসে পুবের দিগন্তে। একটা অতি হাল্কা সাদা আলোর চাদর এসে পড়ে মাটিতে, সেই ক্ষীণ নীহারশুভ্র আলোয় ঢেকে যায় নক্ষত্রমালা, হারিয়ে যায় সেই টলটলে নিবিড় রাত্রিনীল যার মধ্যে মণিকণার মতন টলমল দুলছিলো নক্ষত্রেরা, নীহারিকাসমূহ ছড়িয়ে ছিলো শুভ্র উর্ণাতন্তুর মতন! এখন শুধু দেখা যাচ্ছে দুই একটা অতি উজ্জ্বল তারা আর গ্রহেরা। ওরা দপদপ করে জ্বলছে আকাশে, দক্ষিণে এলানো একটা কাল্পনিক রেখার কাছাকাছি, একটু উপরে বা নীচে, খুব দূরে নয়।
    পুব আকাশে গোলাপী রঙ জেগে উঠলো এইবার। ঊষা। সূর্য উঠতে দেরি নেই আর। সব তারা মিলিয়ে গেছে, গ্রহেরাও যায় যায়। শিশিরভেজা একটা টলোটলো সময়।  কোথা থেকে যেন ভেসে আসে আশ্চর্য সৌরভ, ভুলে যাওয়া একটা স্মৃতি এসে যেন টান দেয়। পথের পাশে ক্যাকটাসতলায় গাড়ী থামিয়ে লক করে পাশের নামাল হয়ে এলিয়ে পড়া জমিতে নেমে আসে অর্চিষ্মান। ওর মনে হচ্ছিলো আরেকটু গেলেই পাওয়া যাবে কোনো গাঁ, সেই গাঁয়ে হয়তো এখনো পাওয়া যায় আশ্চর্য পাহাড়ী গুহা, গুহার দেয়ালে ছবি, সেইসব ছবি আসলে অদ্ভুত ভাষা।
ঢেউয়ের সঙ্গে ভাব ছিলো খুব সেই সেকালে
লেবুরঙের ভোরের বেলার ঘুমভেজা চোখ 
পালিয়ে যাওয়া সে কোন্ অতীত, 
টগর ফুলে টুনির বাসায়,
রোদের টুকরো মেঘের উড়ান
সেই ঘরে তোর পায়ের নূপুর, চলার ধ্বনি।
এখন যে তুই অনেক দূরে 
এখন যে তোর বাসা ঘিরে 
অচেনা গাছ, অচেনা ফুল
মুখগুলো সব চেনা চেনা কিন্তু তবু বাধে কোথায়
এখন যে চোখের কোণে কীসের ঝলক 
এখন তোর আর সময় যে নেই পরণকথার।


পঞ্চকণা



১
আমি এগিয়ে যাই, সেও এগিয়ে আসে পায়ে পায়ে।
আমি থামি, সেও থামে।
আমি পিছিয়ে যেতে থাকি, সেও পিছু নেয়।
আমি বসে পড়ি, সেও পাশে বসে।
হাত বাড়াই, কিছুই নাই।
২
বাগানে উড়ে বেড়াতো পরীরা
ওদের ওড়নাগুলো খুব ফিনফিনে,
উড়ে উড়ে মুখেচোখে লাগতো-
হাত দিয়ে সরাতে গেলেই
ঘুমভাঙা হাতে লেগে যেতো বুড়ীর চুল।
৩
ছলছল করে চাঁদের আলো,
দিগন্ত থেকে দিগন্ত অবধি।
ছায়া কৃষ্ণাসখীর মতন বসে কাছে-
চাঁদ উঠে আসে ঠিক মাথার উপরে,
অমনি সে মিলিয়ে যায়।
৪
রাশি রাশি গোলাপ ডাকছিলো
পাপড়ির হাত নেড়ে নেড়ে-
লাল,গোলাপী,কমলা,সাদা হাত
শত শত হাত, হাজার হাজার হাত....
আমি যাই নি, যাই নি।
৫
আজকের মেঘগুলো খুলে দেওয়া
দীর্ঘ চুলের মতন-
তার একফাঁক দিয়ে উঁকি দিলো
তিনকোণা নীল আকাশ।
আহ, কী তীব্র নীল!


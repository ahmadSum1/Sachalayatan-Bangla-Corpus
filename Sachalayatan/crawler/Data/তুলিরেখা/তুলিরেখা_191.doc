সুবর্ণহৃদয়া



অনেক দূরে, অনেক দূরে, সবচেয়ে দূরের পাহাড় পার হয়ে চলে গেছে মেঘ। ঐ যেখানে সমুদ্রে নেমে গেছে পর্বতমালা, এক এক করে জলের নিচে হারিয়ে গেছে চূড়াগুলো, নিভে গেছে আগুনপাহাড়ের আগুন, ঘুমিয়ে পড়া সেই আগুনের পাশ দিয়ে উড়তে উড়তে মিলিয়ে গেছে সেই সুবর্ণহৃদয়া মেঘ। 
     সে বলেছিলো সত্যিকারের ভালোবাসা কেবল ভালোবেসেই আনন্দ পাওয়া,  বিনিময়ে ভালোবাসা চাওয়া নয়, কিছু চাওয়া নয়, শুধু দেওয়া। বিনিময়ে যদি তাই চাওয়া হয়, তাহলে তো সেটা হয়ে গেল কেনাবেচার মতন। কেউ তার কথা মানলো না, মেঘ চলে গেল। শুধু একজন, ভীড়ের মধ্যে একজন, আকুল হয়ে খুঁজেছিলো তাকে অনেকদিন ধরে। রোজ এসে সে ডাকতো, মেঘ, সুবর্ণহিয়া মেঘ, তুমি কোথায়, তুমি কোথায়?
    কোনোদিন মেঘ আর ফিরে আসে নি সেই গাঁয়ে, সেই ভীড়ের মধ্যের একজন যে রোজ মেঘকে খুঁজতো, সেও ডাকা থামিয়ে দিয়েছে একদিন। সে ভীড় থেকে মুখ ফিরিয়ে নিয়ে ফিরে গেছে তার গহন কুটিরে, সেখানে রঙ-তুলিরা তার সাথে কথা বলে, বড় বড় আঁকার কাগজে সে জাফরানি বাসন্তী মহুয়া আর ফিরোজা রং দিয়ে এঁকেছে বৃষ্টিরেখার জন্মভূমি। এঁকেছে জ্যোৎস্নায় সার বেঁধে উড়ে যাওয়া সারসের দল, এঁকেছে পলাশবনে লালপরীদের স্নান। কিন্তু মেঘ আসে নি আর।
জলের শরীরে জলহাত রেখে ডুবে যায় কানাকানি,
বালিপাড় ধরে চুপি চুপি হাঁটে ভুল মনজানাজানি-
আকাশরঙের শাড়ী পরা সেই সন্ধ্যারঙের মেয়ে,
হাওয়াওড়া চুলে কার যেন ভুলে তারারা গিয়েছে ছেয়ে।
নতুন পাতার দিন তো কবেই নি:শেষে গেছে চলে
রাঙামেঘ তবু প্রতিদিন কেন সেদিনের কথা বলে?
আগুনদিনের সঙ্গীত শুনে বিদ্যুতরেখা এঁকে-
হরিণের মতো কারা গেল ছুটে পথে এ চিহ্ন রেখে? 
জলের শরীরে জলহাত রেখে ডুবে যায় ভুল দিন
দিগন্ত থেকে দিগন্ত ছেয়ে তারারা দিয়েছে ঋণ।
রাতের কুঠার লাফিয়ে কাটবে অপরিচয়ের নাড়ী
প্রহর তো কাটে প্রহরের মত, প্রহরী গিয়েছে বাড়ী। 


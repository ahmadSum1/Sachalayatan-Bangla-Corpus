তারায় তারায় গল্পমালা



শীতের রাতে ঝকঝকে পরিষ্কার আকাশে কালপুরুষের বীরমূর্তি ফুটে ওঠে তারায় তারায়, হাতে ধণুর্বান, কোমরের ঝকঝকে তিনতারার কোমরবন্ধ থেকে ঝুলছে তলোয়ার। কাঁধের কাছে কমলা তারা আর্দ্রা (বেটেলগিউজ), পায়ের কাছে ঝকঝকে নীল তারা বানরাজা(রাইগেল)।  শীতরাত্রির অতন্দ্র প্রহরী কালপুরুষ। 
   গ্রীসে কালপুরুষকে বলতো ওরায়ন। ওরায়ন ছিলো পৃথিবীর এক বীর শিকারী, শরসন্ধানে অতুলনীয়। সাহসী তাজা এক তরুণ। সারাদিন বনে বনে শিকার  করে বেড়াতো ওরায়ন, সন্ধ্যা হলে সমুদ্রতীরে তার কুটিরখানিতে ফিরে বিশ্রাম নিতো আর দেখতো সমুদ্রদিগন্তে কী অপরূপ চন্দ্রোদয় হচ্ছে! মনে মনে সে কল্পনা করতো চন্দ্রের দেবীকে, সাহসিনী সুন্দরী তেজস্বিনী আরণ্য অশ্বিনীর মতন তীব্র দুর্জয় নারী এক। আপন পৌরুষে তাকে মুগ্ধ করে জয় করে নেবার জাগর-স্বপ্ন দেখতে দেখতে ঘুমিয়ে যেত ওরায়ন।
 চন্দ্রের দেবী ছিলেন ডায়ানা,তার আরেক নাম আর্তেমিস। অপরূপা সুন্দরী তেজস্বিনী  তীব্র দুর্জয় দেবকন্যা তিনি।  শরসন্ধানে তিনিও অতুলনীয়া।  শিকারপ্রিয়া এই দেবী মাঝে মাঝে সমমানের সখীদের নিয়ে পৃথিবীর বনে বনে দিনের বেলা শিকার করে বেড়াতেন,রাত্রি হলে ফিরে যেতেন স্বর্গে।
 এমনই এক শিকারপর্বে ডায়ানা আর ওরায়নের দেখা হলো। কষ্ঠিপাথরের মূর্তির মতন সুঠামদেহ এই দুর্জয় বীরকে দেখে প্রথম দর্শনেই মুগ্ধ হয়ে গেলেন তেজস্বিনী  শিকারপ্রিয়া অস্ত্রনিপুণা চন্দ্রদেবী। ওদের বন্ধুত্ব হলো,ক্রমে বন্ধুত্ব গাঢ়তর হলো। এখন প্রায়ই চন্দ্রদেবী আসেন শিকারে, সারাদিন শিকার ও অন্যান্য আনন্দ-উত্‌সবে কেটে যায়, সন্ধ্যায় দেবী ফিরে যান আকাশে। ওরায়ন মধুর ক্লান্তি নিয়ে ফিরে যায় তার সাগরতীরের কুটিরে, দাওয়ায় বসে চেয়ে দেখে পুবের আকাশে আস্তে আস্তে চন্দ্রোদয় হচ্ছে,সমস্ত সাগর কেমন উতল উদ্বেল হয়ে উঠছে! ভরা পূর্ণিমার সাগরের মতন উদ্বেল হয়ে ওঠে ওরায়নের হৃদয়-সমুদ্রও,ঘুমের অতলে সে স্বপ্নের মধ্যে ডুবে যায় অনন্ত মিলনোদ্যানে যেখানে মুহূর্তের ও বিরহ নেই।
ডায়ানা আর ওরায়নের প্রণয়-সংবাদ স্বর্গে পৌঁছালো। তারপরে তো মহাগন্ডগোল!দেবতারা সবাই ক্ষেপে বোম! সবচেয়ে বেশী ক্ষেপলেন সূর্যদেব অ্যাপোলো,ডায়ানার ভাই। কী!!!!! এ কী ঘোর অনাচার! স্বর্গের দেবী হয়ে তুচ্ছ নশ্বর মর্ত্যমানবের সংগে প্রেম!  কিন্তু ডায়ানা বারণ মানে না, ধমক দিলে হো হো করে হাসে। সে স্বাধীন শক্তিশালী তেজস্বিনী দেবী, সে কেন অন্যের অন্যায় ধমকচমক মানবে? 
ধমকে চমকে কাজ হয় না দেখে তখন দেবতারা এক কূটকৌশল করলেন। 
(চলবে) 


পলাতক 



ঝরাপাতা জঙ্গলে ঘুরে বেড়াই, ঘুরে বেড়াই নদীর ধারে ধারে, হাঁটতে হাঁটতে সরল দীর্ঘদেহ চিরসবুজ পাইনগুলোর  পাশ দিয়ে চলে যাই হ্রদের কিনারে-তার আয়নার মতন শান্ত জলে ঝুঁকে পড়ে মুখ দেখছে তীরবর্তী শতাব্দীপ্রাচীন ওক। আজেলিয়া ফুটতে শুরু করেছে-গোলাপী লাল সাদা আজেলিয়ারা। ওদের পাশ দিয়ে ধীর পায়ে চলে যাই-নাই নাই সেই পাখি নাই। আর সে আসবে না। আকাশ কী তীব্র নীল, দিগন্ত থেকে দিগন্ত পর্যন্ত কী পরম মুক্তি! সেখান থেকে সে কেন ফিরে আসবে? 
 লালন মনে পড়ে-সেই অচিন পাখির গান, সেই একুল ওকুল ভাসানো আকুল গানখানি-সত্যিই কি মনোবেড়ি দেওয়া যায় কোনোদিন? পাখি কি তার নিজের করুণাতেই থাকতে রাজি হয়  বলে থাকে না? নাহলে কে তাকে রাখতে পারে ধরে? সে চাইলে যেকোনো মুহূর্তেই কি উড়ে চলে যেতে পারে না ওই আকাশে, আলোয় আলোয় মুক্তি খুঁজতে?
নাকি আগামী বসন্তের নতুন পাতার দিনে সে ফিরে আসবে আবার? দুই ডানায় আগুন জল  হাওয়া নিয়ে? বহুদূর দেশের কচিপাতা মুখে নিয়ে? পায়ে বহুদূরের মায়াময় মাটির ছোঁয়া নিয়ে? নাকি সে কোনোদিন আর আসবে না?দুই ডানার মায়াশিশির ঝেড়ে ফেলে উড়ে যাবে দূরে আরো অনেক দূরে? বাদামীপাহাড়, সবুজ পাহাড়, নীল পাহাড় সব পার হয়ে সবচেয়ে দূর পাহাড়ের তুষারচূড়া পার হয়ে আরো আরো দূর নক্ষত্রমালার দিকে?  অপেক্ষা করে থাকতে থাকতে জরাজীর্ণ হয়ে হলদেটে হয়ে ঝরে যাবে সাদা পাতাগুলো? 
 কিজানি! হয়তো বহু মাস পরে আবার দেখা হবে! কিংবা হয়তো কয়েক বছর পরে! চিনতেই হয়তো পারবো না! হয়তো কোনোদিন আর দেখা হবে না! আবার এমনও তো হতে পারে মাত্র কয়েকদিন পরেই সে ফিরে এলো! পারে না?  
" বেলা যায়, আনমনে বেলা যায়-
এলোমেলো হাওয়াখেলা খেলা যায়,
পথে পথে কথানুড়ি ফেলা যায়,
ঢেউয়ে ঢেউয়ে বেহুলার ভেলা যায়-
বেলা যায়, আনমনে বেলা যায়....."               
হঠাত্‌ করে লেখালিখি বন্ধের মুখে। আগে এমন হতো না, কাজকর্মের চাপ থাকলেও এখান সেখান থেকে সময়ের টুকরো যোগাড় করে জুড়ে জুড়ে ছোটোখাটো লেখাপত্র হয়ে উঠতো ঠিকই। হয়তো মাত্র কয়েক লাইন কথা বিশেষ কোনো মানেই হয়তো যার নেই অথবা হয়তো কয়েকটা পংক্তিমালা-কিছুই না তবু কিছু। সেটুকু  না হলে খাঁচার ভিতর পাখা ঝাপটে পালক উড়িয়ে পাখি যেমন অস্থির হয়ে যায়, তেমন একটা  অস্থিরতা  পাখা ঝাপটাতো ভিতরে। সেই পাখিটাকে আর টের পাই না যেন। সে কি তাইলে দরজা খোলা পেয়ে উড়ে গেলো নীল আকাশের অবারিত মুক্তির মধ্যে? 


আঁধারমাণিক



আঁধার আঁচলে ছড়ানো তারার কুড়িরা
গোড়েমালা করে তাদের গেঁথেছে চাঁদ,
জলের মুকুরে থেমে থাকে বোবা মুখ
ও পাথর মেয়ে,এইবারে তুই কাঁদ।
লক্ষ্মীপ্যাঁচারা ওড়ে জ্যোত্‌স্নায়, ছাদে-
পাখায় পাখায় সুখ করে কানাকানি,
লক্ষ্মী মা তুই, তবু কেন তোর দোরে
আলতায় রাঙা দুইমুঠা দানাপানি? 
লোহার ডগায় ছিঁড়ে নিয়ে যায় ঘাস
পড়ে থাকে শুধু দিগন্তজোড়া বালি-
রোদ্দুরে ভাজা আকাশ তপ্ত তামা
পাথর কবরে নীরবে ঘুমায় মালী।
তবু তোর হাত তারে তোলে ঝঙ্কার-
ঝরুক রক্ত, পড়ুক পৃথিবী গলে,
রঙকরা মুখে অশ্রু,রক্ত, সুরে-
কালো পার হয়ে আঁধারমাণিক জ্বলে।


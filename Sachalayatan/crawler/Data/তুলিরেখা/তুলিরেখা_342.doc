কোমলগান্ধারের জন্য



অনেকদিন আগে, জগৎজোড়া জালের জগতে তখন হাঁটি হাঁটিপা পা করে চলছি আর থমকে থেমে থেমে দেখছি কি হচ্ছে সেখানে। যা দেখি অবাক লাগে। খুঁজতে খুঁজতে খুঁজে পেয়েছিলাম নিজের ভাষা, বৈশাখের দুপুরবেলা যেন মিশরে ঘুরতে ঘুরতে মরুভূমির উপর দিয়ে হাঁটতে হাঁটতে মরুদ্যান দেখা। সে এক অতীব আশ্চর্য অনুভূতি। 
 সেইসব সময়েই লেখা হয়েছিলো এই চরণগুলি, কিছুটা পরিবর্তন হয়েছে সময়ের সাথে সাথে। পরিবর্তিত রূপটাই দিলাম আজ, মরুদ্যানে বন্ধুদের সাথে তরমুজের রস আর খেজুর ভাগ করে নিতে নিতে ভাগ করে নিই এই কথামালাও। 
রঙধনুকে অনুসরণ করতে করতে-
অবশেষে পৌঁছলাম,
সন্ধ্যাসীমান্তের পাহাড়ে।
সকলেই এসে পড়েছিলো-
পূরবী আর বিভাস,
হংসধ্বনি আর সোহিনী,
ইমন ও তোড়ি-
মালকোষ আর মল্লার।
আরও অনেকে।
কোমলগান্ধারের জন্য সবাই
অপেক্ষা করছিল।
আকাশে কমলা মেঘে
গোলাপী ছোঁয়া লাগছিল,
দূরে কোথায় শঙ্খধ্বনি শুনে
টলটলে সন্ধ্যাতারা চোখ মেললো।
সুদূর উপত্যকার পরিযায়ী পাখিরা
আকাশ বেয়ে উড়ে গেল-
দক্ষিণে তাদের প্রবাসের অরণ্যের দিকে।
অনেক অশ্রুময়ী নীল নদী পেরিয়ে,
অনেক রক্তময় লোহিত সাগর পেরিয়ে,
ধূসর মরুস্থলীর বালির আঁচল পার হয়ে-
অনেক দুন্দুভি আর দামামা পিছনে ফেলে
অনেক বজ্ররথকে পাশ কাটিয়ে,
কি জানি কখন এসে পৌঁছবে
কোমলগান্ধার!
ছবি: আন্তর্জাল 


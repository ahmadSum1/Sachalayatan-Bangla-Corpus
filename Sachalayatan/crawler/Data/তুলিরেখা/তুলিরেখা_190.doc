 চৈত্রবনের চন্দন



তরল জলের মতো অচেনা দু:খ, ছলছল করে কেবলই বয়ে চলে যাচ্ছে। ধরতে গেলেই মুঠো থেকে পিছলে যায়। আবার একমুঠো পারদের মতো চকচকে দু:খও দেখা যায়, সেও আরো বেশী পিছলে যায়। এগুলো হাল্কা দু:খ।
কিন্তু জল সরাতে সরাতে, পারদচকচকে ঢেউগুলো সরাতে সরাতে, সোনালী রূপালী দু:খ পার হয়ে, দেখা দেয় নীল দু:খ। অরণ্যজ্যোৎস্নার মতো স্তব্ধ, গভীর, অপরিমেয়।
সব আগুনের হল্কা মুছে যায়। নিশ্চেতন ভেসে যেতে যেতে, অমাবস্যার কুলে পৌঁছে যায় এই পলকা কাগজের নৌকা। তখনই এক এক করে ঘনকালো  অন্ধকারের বুকের মধ্য থেকে দেখা দিতে থাকে তীব্রজ্যোতি নক্ষত্রেরা।
একপাতে রাখা স্বরলিপি আর
অন্যপাতায় ব্যঞ্জন,
থালায় সাজানো জরিবুটি ঘিরে
বোবা শরীরের রঞ্জন।
জ্বলেছে পুড়েছে তন্দুর আর
উঠেছে আগুন গনগন,
ঝাঁঝালো মশলা চোখমুখ ঢাকে
হাতাবেড়ী করে ঝনঝন।
ছুরি কাঁচি বঁটি কুড়ুনি
খুঁড়ে খুঁড়ে গেছে নন্দন,
পাথরফলার ডান্ডায়
শিলে বাটা হলো ক্রন্দন।
গেলাসে গেলাসে নোনাপানি আর
টুকরো লেবুর স্পন্দন,
উড়েছে ঘুরেছে চাপাছাই
আর চৈত্রবনের চন্দন।


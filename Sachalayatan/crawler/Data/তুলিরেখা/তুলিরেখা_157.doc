বসুমতী



কবে যেন চলে গেছিস তুই, হিমঝরা শীতের শেষরাত্রি ভোর হয়ে গেছে। শুধু ফেলে রেখে গেছিস কিছু কমলা-গোলাপী নখরঞ্জনী, মরিচারঙের দাগলাগা ঘী-রঙের রুমাল, কোণাওঠা আয়না একটা আর আলতার একটা আধা-ফুরানো শিশি। 
তারপরে বসন্তও এসেছিলো, সেও চলে গেছে। এখন গ্রীষ্ম, এখন আকাশের নীলে তামাতামা গরম। অপরিমেয় রোদে ধুয়ে যায় মাঠ। দিনান্তের সন্ন্যাসী চলে যায় লোহিতজটায়। রেশমী রাত ভরে যায় নক্ষত্রমুকুতায়, আরক্ত চুম্বনে মোমবাতি ছুঁয়ে ছুঁয়ে তোকে মনে করি।
কোনোদিন নিদাঘ-সন্ধ্যার খোলা জানালার ধারে দাঁড়িয়ে বৃষ্টিমন্ত্র বলি, সেই অনেক আগের মতন। তখন আমরা পাশাপাশি দাঁড়িয়ে বৃষ্টি দেখেছিলাম, শুনেছিলাম আকাশের সাথে বসুধার জোড়মেলানো গান। দেখেছিলাম কেমন করে ফুটিফাটা ভিক্ষাপাথর ভরে যায় অনি:শেষ সুধায়।  
তুমুল বৃষ্টি এলো
ভিক্ষাপাত্র ভরে গেল জলে,
জীর্ণবাসে ছিন্না ভিখারিণী
মুখ রাখে মেঘরাত্রিতলে।
জটাভার কেশজাল নীড়ে
ফুটে ওঠে নষ্টচন্দ্রকলা,
আঁকিবুকি রাঙামাটিমুখে
বল্গাহীন পাথরের ফলা।
উদরে ক্ষুধা ও শাবক
হৃদয়ে জ্বরের প্রলাপ,
শর্তহীন তৃষার্ত প্রেমিক
ছিঁড়েছিলো ওষ্ঠগোলাপ। 
নখরে ছিন্ন বুকে ওর
জন্ম নেয় রক্তবীজদল
বেদনায় নীল ভিখারিনী
নাভিনীলে অশ্রুশতদল। 
ঝঞ্ঝারজনীশেষে ভোর
জেগে উঠে আকাশের কোলে-
বাতাসে ছড়ানো আলোমুখ
ভিক্ষাপাত্র ভরে আছে জলে।
*****


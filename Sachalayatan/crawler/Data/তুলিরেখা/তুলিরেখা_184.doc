স্বাগত নতুন বছর



    অন্ধকার আকাশকে চমকে দিয়ে মুঠো মুঠো সোনালী ফুলের মতন তুবড়ি আর তুবড়ি। কতগুলো মস্ত মস্ত রঙীন ফানুস ভাসতে ভাসতে যাচ্ছে। বর্ষবরণ ২০১১। বছর আর দশক দুই ই শেষ হয়ে এলো। আজই শেষ রাত। কাল পহেলা জানুয়ারীর ভোর নতুন সালে। 
     নিজেকে পুরানো মনে হয়। কত স্মৃতি জমে গেছে মনে! এই না সেদিন ১৯৯৯ ছিলো? এই না সেই ওয়াইটুকে প্রবলেম নিয়ে লোকের কী কাঁপাকাঁপি? নাকি যেই না সালের ঘরে ০০ হয়ে যাবে অমনি দুনিয়ার তাবৎ কম্পুটার আর তার মধ্যে জমা সব ইনফো যাবে কোলাপস করে আর ব্যাঙ্কের টাকা সব নেই হয়ে যাবে! লোকে টাকাকড়ি সব তুলে নিয়ে যে দেশে কম্পু নাই সেই দেশে যাবার প্ল্যান করতে থাকলো।
    সেই ০০ এলো, চলেও গেল। এক্সপান্ডিং ইউনিভার্সের মতন কম্পু জগৎ প্রসারিত হতে থাকলো। একে একে আন্তর্জালের আওতায় প্রায় সবাই এসে পড়লো। গুগল উইকি আরো কত কী এসে গেল। অর্কুট এলো, মুখবই এসে গেল। এসে গেল কত ব্লগ আর সেখানে কত কথা কত কথা। নানা অলীক জগতে কত তর্কবিতর্ক। এ কী কল বানাইলো কোম্পানি! 
এত দ্রুত চলে সময়, এত দ্রুত বদলায় দুনিয়া! মাথা ঘোরার মতন গতি। একমাত্র সান্ত্বনা এর বাইরে স্থির হয়ে আছে শৈশব, ধ্রুবতারার মতন। শৈশবের সেইসব বন্ধুরা, যাদের সাথে বড়বেলায় আর কোনোদিন দেখা হলো না, সময় যাদের আর কোনোদিন ধূসর করতে পারলো না। তারা অমলীন শিশুমুখ নিয়ে বিশুদ্ধ বিস্ময়ে চেয়ে আছে নতুন পৃথিবীর দিকে, সে পৃথিবী কোনোদিন পুরানো হবে না। 
সেই তাদের সবাইকে আর এখনকার বড়বেলার সব বন্ধুদের শুভেচ্ছা, শুভেচ্ছা আর শুভেচ্ছা।        
 ঠিক ঠিকানা জমিয়ে রাখি চিঠির খামে
    হাতছানি দেয় নীল অরণ্য নদীর বামে-
    হাতের মুঠোয় কীসের চাবি অল্প ঘামে?
    ভাসভাসন্ত মেঘের রাখাল কোথায় থামে?
    রিমঝিমঝিম ঝম্‌ঝমাঝম্‌-
    কোথায় ঝেঁপে বৃষ্টি নামে?
     স্বপ্ন এসে তুললো ডেকে মধ্যযামে
     রাতপথেরা পথের শেষেই থমকে থামে-
     আঁধার ঘরে ঘুমায় রাজা খুব আরামে,
     ঘরের চাবি হাতের মুঠায় ভিজছে ঘামে।
     রিমিকঝিমিক ঝম্‌ঝমাঝম্‌-
      কোথায় ঝেঁপে বৃষ্টি নামে?
    উড়ছে ফানুস পুড়ছে বাজি ডাইনে বামে
    ফুলকিওড়া বর্ষবরণ কী ধূমধামে!
    নতুন ক্যালেন্ডারের পাতার নীল বোতামে
    আলতো ছোঁয়ায় ইচ্ছে লুকাই তোমার নামে।
    পাতায় পাতায় রিনিকঝিনিক
    নতুন ভোরে সূর্যরঙের বৃষ্টি নামে। 


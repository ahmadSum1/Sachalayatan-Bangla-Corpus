অন্বেষণ



চৈত্ররাত্রির তারা-ছলছল অন্ধকারের ভিতর দিয়ে তোর পায়ের চিহ্ন খুঁজে খুঁজে হাঁটতে থাকি, হাঁটতে থাকি, হাঁটতে থাকি। এ অন্বেষণের কথা কেউ জানে না, কেউ জানবেও না কোনোদিন। শুধু আকাশ ধরে রাখবে স্মৃতি, দ্যুতিময় মেঘের ডানার ভিতরে, সঙ্গোপণে। ভোরে এসে তুই দেখবি পড়ে আছে নীলকন্ঠের পরিত্যক্ত পালক আর ম্লান রক্তকরবীর কঙ্কণ।

রাত্রির অন্বেষণকথা জানে না দিনের আলো
অবাক বাতাস তার কানে কানে বলে ইতিহাস,
সে ভাষা বোঝে না দিন, 
দিনের প্রহর কাটে নিজস্ব নিয়মে।
কৃপণমধ্যা বালিঘড়ির উপরে থেকে নিচে 
ঝুর ঝুর ঝুর ঝুর ঝরে পড়ে বালুকণা, 
নিরাসক্ত নিরাবেগ সময় বয়ে যায়।  
সময়ের হাত থেকে খসে গিয়ে 
সুড়ঙ্গের অন্ধগলির ভিতর- 
থমকে আছে একটি আর্তচিৎকার,
চারিপাশে বিস্মরণে আক্রান্ত পাথর-দেওয়াল। 
সেই অন্ধকারে তোর পায়ের চিহ্ন খুঁজে খুঁজে
চলতে থাকি, চলতে থাকি, চলতে থাকি-


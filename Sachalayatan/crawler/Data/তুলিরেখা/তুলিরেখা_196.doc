আকাশবাড়ির সই



যখন আকাশবাড়ীর উপকথারা ময়ূরবনের রূপকথারা কাজলনদীর চুপকথারা সবাই চুরি যায় তখন কেমন এক দমবন্ধ সময়। চারিপাশে অর্থহীন শব্দেরা কোলাহল করে, তারপরে তাও থেমে যায়, তারা তখন শব্দের শব। দেয়ালের ছবিগুলো সব ঘেঁটে ঘন্ট পাকিয়ে যায়, যেন রাগী শিল্পী জোলোজোলো আঁধার রঙে সব লেপে দিয়েছে। একান্ত নিজস্ব সেই আকাশটা, যেটার কথা কেউ জানে না, যেখানে সারাবছর টকটকে লাল কৃষ্ণচূড়া জেগে থাকে নীলদরিয়ার পাশে, সেই আকাশটা ভ্যানিশ হয়ে যায়। আর সেটা না থাকলে কোনো রঙই থাকে না, নীল না লাল না সোনালি না সবুজ না। শুধু অন্ধকারের নখর জেগে থাকে।
রূপকথা উপকথা চুপকথারা ফিরবে বলে বসে থাকি বিশ্বস্ত শিলাবতীর পাশে, ওখান দিয়েই তো তারা ফিরবে বলে গেছে সব সূর্য তারা চাঁদ আর ঝড় পার হওয়া সোনালি সকালগুলো নিয়ে। 
রূপকথারা ঘিরে আসতো তার ঝিমঝিমে ছুটির দুপুরে
কোথায় যেন রুমঝুম বেজে উঠতো অদেখা নূপুরে,
তরঙ্গিত ধানমাঠের শেষে যেখানে গাছের ঘন নীল রেখা,
আকাশে উপুড় ঝুপুড় রোদ-
সেখান থেকে একলা ঘুঘুর ঘুমেলা নির্জন স্বর
সে কান পেতে শুনতো সব, খুব চুপিচুপি-
তার সঙ্গে রূপকথারা মৌরীফুল সই পাতিয়েছিলো।
ওরা তাকে ঘিরে আসতো দোতলার ছাদেও
যেখানে দাঁড়ালে একসঙ্গে অনেকটা আকাশ দেখা যেতো-
একসঙ্গে অনেকটা পৃথিবীও।
বর্ষাশেষের অস্তবেলায় রাঙা মেঘেদের খেলা দেখা যেতো,
তারা-ঝমঝম দখিন হাওয়ার রাতে আকাশ ভাসিয়ে যখন
অচিন পাগলের বাঁশির সুর আসতো,
সেখানে ওরা আসতো।
কবে যেন ঐ রূপকথাবেলাগুলো বিদায় নিলো
আঁকাবাঁকা উঁচুনিচু পাথর-পাথর পথের শেষে
উদাসীন মহাসাগর পাড়ি দিলো,
সবকিছু মনকেমনের বন্দরে ফেলে রেখে- 
রূপকথারা কি আজও হালকা পালকের মতন
উড়ে বেড়ায় কোথাও?
জ্যোৎস্নাডানা পাখিদের সাথে ভাসতে ভাসতে
তারা কি মৌরীফুল সইয়ের কথা ভাবে?   


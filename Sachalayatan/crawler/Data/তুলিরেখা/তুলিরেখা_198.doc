কে জাগে? 



  কতকাল পরে এমন জ্যোৎস্না। কতকাল ধরে শহরে শহরে থাকি, জোরালো বিদ্যুৎবাতি জ্যোৎস্না দেখতে দেয় না, নক্ষত্র দেখতে দেয় না। শহরের লোকেদের এসবের কোনো দরকারও নেই, তারা বিষয়কর্মে ব্যস্তসমস্ত। নক্ষত্র দেখে বা জ্যোৎস্না দেখে কীই বা লাভ হবে তাদের ? 
     শহর ছাড়িয়ে এসেছি বেশ কিছুক্ষণ, শ্রীনি মানে শ্রীনিবাস ড্রাইভ করছে। ও আর অনন্তকৃষ্ণন আনতে গেছিলো আমায় এয়ারপোর্ট থেকে। এখন কাছিয়ে এসেছে গন্তব্য। এখানে মানমন্দিরের কাছে বিদ্যুৎবাতি নেই, এখানে তাই একেবারে নরম রূপোলি আলো আর ডানপাশে সরলবনে ঝুরুঝুরু করছে হাওয়া।
      ঘুরে ঘুরে উঠছে পাহাড়ী পথ। আকাশে শুক্লানবমীর পুরুষ্টু চাঁদ। কোজাগরী পূর্ণিমার আর মাত্র ক'দিন বাকী। কতকাল দেশের কোজাগরী দেখি না! এখনো কি সেখানে কোজাগরী রাতে দুধালো জ্যোৎস্নায় সেই অচিন সাদা পাখি ডেকে ডেকে বলে, কে জাগে? কে জাগে? কে জাগে? 
        শিউলিতে আমি এঁকেছি শরৎদিন
        স্বর্ণঝরা সে ত্রিনয়ণী ভোরবেলা-
       চোখের পুকুরে লুকানো আয়নাছল
       ধূলাবালি নিয়ে মিছে সুখসুখ খেলা।
       রূপকথা তবু কখন যেন সে ভোরে
       ধানের শিশিরে পথ করে নিলো তার
       তারপর কবে ভেসে গেছে নদী দূরে
       সব ঘূর্ণিতে লিখে রেখে সীতাহার। 
       আকাশগঙ্গা ডুবে গেছে গোধূলিতে
       অনিবার তৃষা তবু আজও উজাগর-
       কালপুরুষের ব্যথানীল ঐ ঠোঁটে
        চন্দ্রাবতীর চন্দন ঝরোঝর।      


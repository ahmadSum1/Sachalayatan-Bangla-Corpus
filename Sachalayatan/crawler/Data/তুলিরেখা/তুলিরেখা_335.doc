অগ্নিপক্ষ 



 মাইলের পর মাইল বালির সমুদ্র ভেঙে হেঁটে যাচ্ছি যাচ্ছি যাচ্ছি। কি তীব্র শুষ্ক গরম হাওয়া! মস্ত ঝোলা পোশাকে উড়ুনিতে মুখমাথা দেহ ঢেকে আমরা চলেছি চলেছি।
  বাঁকানো চাঁদের মতন পথ আমাদের, নেমে আসছে উত্তর থেকে দক্ষিণে, দুর্ভিক্ষপীড়িত উত্তরদেশ ছেড়ে দক্ষিণের সমৃদ্ধ দেশে, মরুর শস্যভান্ডার বলে যে দেশকে। এভাবেই কতবার এ পথে আসতে আসতে যেতে যেতে কেমন করে এই গল্পটুকু ছড়িয়ে যাবে গোটা দুনিয়া জু...
 মাইলের পর মাইল বালির সমুদ্র ভেঙে হেঁটে যাচ্ছি যাচ্ছি যাচ্ছি। কি তীব্র শুষ্ক গরম হাওয়া! মস্ত ঝোলা পোশাকে উড়ুনিতে মুখমাথা দেহ ঢেকে আমরা চলেছি চলেছি।
  বাঁকানো চাঁদের মতন পথ আমাদের, নেমে আসছে উত্তর থেকে দক্ষিণে, দুর্ভিক্ষপীড়িত উত্তরদেশ ছেড়ে দক্ষিণের সমৃদ্ধ দেশে, মরুর শস্যভান্ডার বলে যে দেশকে। এভাবেই কতবার এ পথে আসতে আসতে যেতে যেতে কেমন করে এই গল্পটুকু ছড়িয়ে যাবে গোটা দুনিয়া জুড়ে, দ্বীপ থেকে দ্বীপে লাফিয়ে লাফিয়ে, মুখহীন অগণ্য মানুষের অশেষ অভিযাত্রার কাহিনি।
 মরুদ্যানে স্বচ্ছ জলের উৎসের পারে খেজুরকুঞ্জছায়ায় তাঁবুর পর তাঁবু পড়ে। মায়াবতী সন্ধ্যা মিলিয়ে গেলে তরল অন্ধকারে একে একে তারারা ফুটতে থাকে। অন্ধকার ঘনতর হয়, ছায়াপথের ঝাপসা ওড়নায় কোটি কোটি তারার মেলা, সমুদ্রকিনারের বালুকণার মতো অগণ্য। 
 লুটিয়ে পড়ে উড়ুনি আমার, চিৎ হয়ে শুয়ে দেখি আর দেখি ঐ জ্যোতির্ময় দুর্দর্শরূপ! এ কি আশ্চর্য জগৎ! এ কি অপরূপ মহাকাশ! দিগন্তের কাছে জ্বলে ওঠে উল্কা, প্রথমে একটি-দুটি, তারপরে অজস্র অজস্র। উল্কার ঝড়ের মধ্যে কী কোনো ইঙ্গিত থাকে, যেমন থাকে মস্ত আলোর লেজওয়ালা ধূমকেতুর মধ্যেও? 
ঐ দূর অসীম আকাশ আর এই চেনাগন্ধের মাটির পৃথিবীকে কে অলখ সুতোয় গেঁথেছে? ঐ তো গুহামুখে জলধারা ঝরে ঝরে পিছল হয়ে আছে, ভেতরে কোন্ ফাঁকফোকড় দিয়ে আলো পড়ে ঝিকিমিকি করছে .... কোথায়,  কোথায় দেখেছিলাম কোন্ বিস্মৃত পূর্বজন্মে? নাকি স্বপ্নে?

অগ্নিপক্ষ
অমরত্বের মেঘের ভিতর
লুকিয়ে ছিলো আলো।
স্বপ্নবাহু এসে ছুঁয়ে দিল অন্ধকার
জ্বলে উঠলো আগুন।
দক্ষ মানুষের সুকৌশলী হাত
খুঁজে খুঁজে বার করে আনলো গোপণ শস্যদানা,
লুকানো কন্দমূল, পাথরপালিশের রহস্য।
সঙ্গে এলো স্মৃতি, ভালোবাসার পাগলামি-
রাগ, অভিমান, বিদ্বেষ ও ঈর্ষা।
আগুনের আধপোড়া শিল্প
এখন খসে পড়ে যাচ্ছে চঞ্চু থেকে,
নিচে হিংস্র সমুদ্র অপেক্ষায়
অধৈর্য তিমিঙ্গিল লাফিয়ে উঠছে ঢেউয়ে।
তবু অক্লান্ত ডানা
ভেদ করে যায় অবিনাশী শূন্যমন্ডল,
দেশকালের জটিল বুনন, অন্ধকারের ষড়যন্ত্র।
অফুরান অগ্নিপক্ষ ধেয়ে যায়
অনির্বাণ আলোর দিকে।
ছবি: ব্লগারের তোলা


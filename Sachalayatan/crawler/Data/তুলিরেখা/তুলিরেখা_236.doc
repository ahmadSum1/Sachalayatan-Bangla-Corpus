শূন্যের তরঙ্গমালা 



ঘুম ভেঙে যায়, ভিতরে কোথায় যেন একটা ভোঁতা ব্যথা। সে কি শূন্যতার বেদনা? ছল্‌ ছল্‌ ছলাৎ শব্দ শুনি। নৌকায় কি এসে লাগে ঢেউ? এত ঢেউ? উঠে বসি, এগোই একটু, ছইয়ের ভিতর থেকে বাইরে হাত বাড়িয়ে ছুঁই ঝড়ের শিণ্‌ শিণ্‌ শব্দ, খুব ঝড়  বাইরে। সূচের মতন ঠান্ডা বৃষ্টি বিঁধে যায় হাতে। 
হাত ভিতরে টেনে নিয়ে চাদর মুড়ি দিয়ে শুয়ে পড়ি একপাশ ঘেঁষে। আয় ঘুম, আয়। তুই না এলে কীকরে এই ভঙ্গুর মানুষশরীর সইবে এত অমানুষিক আঘাত? ঘুমের ভিতরে শান্তি, শান্তি, জলের মত শান্তি। একটা একলা পাখিকে দেখি, রাত হয়ে যাওয়া আকাশে ক্লান্ত ডানায় ভেসে যায় সে আরো আরো আঁধারের দিকে। আমার সেও কি এমনি করেই একলা ভেসে যায়? আমার চোখে জল নেই, না। সেতো আমার সামনেই ভেসে গেল স্রোতে! 
আমাদের নৌকাগুলি একদিন হয়তো পৌঁছাবে ডাঙায়। হয়তো সেখানে উর্বর জমিসব, হয়তো সেখানে ফসলভরা মাঠ দোলে দিগন্ত থেকে দিগন্তে, সোনালী রোদে ভরে থাকে আকাশ। হয়তো সেখানে টলটলে সব দিঘি, হয়তো সেখানে পথের ধারে ফলের বাগান, ফুলের মেলা। ঝড়ের অন্ধকার পার হয়ে হয়তো সত্যি আছে তেমন দুধমধুর দেশ। লড়াই করতে করতে হয়তো সেখানে পৌঁছাবে এই  নৌবহর। মাঝিরা তো সত্যি করিৎকর্মা! 
আমার শূন্য ধাত্রীভূমি লোহিত বেদনায় ভরে ওঠে, আমার কাছে সেই দুধমধুর দেশের মানেটা কী? মনে হয় সে যেন বলছে, "সবাইকে তুই সঙ্গে নিলি, শুধু আমাকে না!" সব আমার কল্পনা, সেতো কথা কইবার মতন বড় হয় নি!
ঘুম ঘুম,জাগন জাগন, আবার ঘুম। স্বপ্নে ছুঁয়ে ফেলি চঞ্চল তরঙ্গমালা। এত ঢেউ, এত ঢেউ শূন্যের গভীরে? আরো আরো গভীর শূন্যতায়, আরো তীব্র পূর্ণতার আলোড়ন? তবে কি কিছুই ফুরায় না, সবই ফিরে আসে? মহাশূন্যের ভিতর থেকে নতুন জীবন নিয়ে? সেও কি ফিরে আসবে? সেই আশার দেশে, আলোর দেশে, ভালোবাসার দেশে? আঁধার পার হয়ে সত্যিই কি পাওয়া যায় আলোর দিশা? 
সেই একলা পাখিটাকে আবার দেখি, ওর ডানায় অন্ধকার আর ক্লান্তি জড়িয়ে যাচ্ছে শিশিরের মত, তবু সে ওড়ে আর ওড়ে। কোথাও বুঝি উদয়দিগন্ত আছে রে তোর? চারিপাশে কোলাহল করে ঢেউয়েরা, শূন্যের গভীরের অগণিত তরঙ্গমালা, অদেখা আলোড়ন। ওরা এমন কত আসাযাওয়া দেখলো! কত জন্ম কত মরণ তালেতালে ওঠাপড়ার মতন। আহা জীবন, তবু জীবন ভালোবেসে আঁকড়ে থাকি খড়কুটো। 


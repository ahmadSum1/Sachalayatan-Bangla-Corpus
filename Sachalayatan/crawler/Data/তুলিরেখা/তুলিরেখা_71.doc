দুপুরনীলা




বসন্ত এসে গেছে এ পাড়ায়। চারিদিকে গাছে গাছে জাগতে আরম্ভ করেছে কিশলয়, ফুটতে শুরু করেছে সাদা, গোলাপী, লাল, বাসন্তী ফুলের মঞ্জরী। মাটি ঢেকে যাচ্ছে সবুজ ঘাসে আর সেই ঘাসের গালিচা জুড়ে নীল, বেগুনী, বাসন্তী, লাল, গোলাপী ফুলেদের মেলা বসেছে। মৌমাছি আর ভোমরারা ব্যস্ত ফুলে ফুলে। ফিরে আসতে শুরু করেছে পাখিরা। তাদের কলকাকলিতে মুখর সকাল দুপুর বিকাল। 
 ঝকঝকে সোনলি রোদের নিচে উজ্জ্বল নীল ফুলগুলো ফুটে থাকে ঘাসের উপরে, পথের দুইধারে, টিলার গায়ে, মাঠে মাঠে। এত ছোটো ওরা, হয়তো চোখেই পড়তো না একটা দুটো হলে, কিন্তু হাজার হাজার বলেই চোখে পড়ে। আর চোখে পড়লেই দাঁড়িয়ে পড়তে ইচ্ছে হয়, মনে হয় এত ক্ষুদ্রের ভিতরে এত অফুরন্ত সৌন্দর্য্য কেমন করে সম্ভব হয়? ছবি তুলি, কিন্তু ছবিতে সেই সৌন্দর্য সেভাবে ধরা পড়ে না। যেন একটা স্বপ্নকে কথা দিয়ে প্রকাশ করার চেষ্টা। 
ছোটো ছোটো ঐ ঘাসফুলগুলোর নাম দিয়েছি দুপুরনীলা। ওদের ইংরেজী নামও আছে, কিন্তু আমার কাছে ওরা দুপুরনীলা।  দুপুরবেলা এই বেলা দশটা নাগাদ ওরা ফুটে ওঠে, আবার বুজে যায় গড়ানো বিকালে। 
এইসব দেখতে দেখতে মনে পড়ে দেশ। দেশে বসন্ত অনেক আগেই এসেছে। মাসখানেক আগেই  আমগাছে গাছে মঞ্জরীতে ছেয়ে যাবার কথা শুনেছি। এখন সেসব ফুরিয়ে আম ধরেছে গাছে গাছে। ফোনে কথা বলার সময় কান পেতে থাকি, কোকিলের ডাক এসে পড়ে কথার ফাঁকে ফোঁকড়ে। দিগন্তবিস্তৃত ধানক্ষেতের একপাশে আমাদের পাড়া আর আমাদের বাড়িটা একেবারে ক্ষেতের পাশে। আশেপাশে কতসব গাছপালা, এই সময়ে নিশ্চয় সব ভরে গেছে সবুজ পাতায়, ফুলে, ফলে। কবে যে আবার দেখতে পাবো! চোখ বুজে ফেলি, ওদের দেখি মানসচক্ষে।   
সবাইকে শুভ নববর্ষ। সবার সব ভালো হোক।  জীবন ভরে উঠুক ভালোবাসায়, আশায়, আলোয়।

ছবি: 


 

 

 

 

 

 

 

 




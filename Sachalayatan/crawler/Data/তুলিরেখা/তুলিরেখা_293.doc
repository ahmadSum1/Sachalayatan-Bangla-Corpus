দেশবিদেশের উপকথা-জয় বিজয়



উপমহাদেশের পুরান নানান চমকপ্রদ কাহিনিতে ঠাসা। আজকে বলি জয় আর বিজয়ের গল্প। 
জয় আর বিজয় ছিলো বৈকুন্ঠের দুই দ্বাররক্ষক। বৈকুন্ঠপুরীর মূল ফটকের দু'পাশে শূলহস্তে দাঁড়িয়ে তারা নিত্য প্রহরা দিত। খুবই কর্তব্যনিষ্ঠ ছিলো তারা দুজনেই। বৈকুন্ঠপতি বিষ্ণু আর তাঁর পত্নী লক্ষ্মী দু'জনেই ছেলেদুটির উপরে খুবই প্রসন্ন ছিলেন। 
একদিন মহাতেজা মুনি দুর্বাসা এসে ফটকে হাজির। খবর দেবার তর সয় না তাঁর, তক্ষুনি তিনি ভিতরে যাবেন। তিনি আবার খুব রাগী ঋষি, কথায় কথায় শাপ দিয়ে ভস্ম করে দেন। কিন্তু জয় বিজয়ের প্রাণের দায় (চাকরি গেলে উপায় কি হবে?), তারা ঋষিকে আটকায় আর সামান্য সময় প্রার্থনা করে ভিতরে খবর দেবার জন্য। বৈকুন্ঠপতি কি অবস্থায় আছেন কেজানে! হয়তো লক্ষ্মীর সঙ্গে ইয়ার্কি-ফাজলামি করছেন কিংবা তাঁকে দিয়ে পা টেপাচ্ছেন! খবর পেলে ঋষি অভ্যর্থনার জন্য প্রস্তুত হবার সময় পাবেন।  তা না হয়ে এখুনি দুর্বাসা ঢুকে পড়লে জয়বিজয়ের চাকরি যে নিশ্চিত নট, সে বিষয়ে তারা স্থিরনিশ্চিত। 
কিন্তু পড়েছে দুর্বাসার সামনে, তাদের বাঁচায় কে?  ঋষি রেগে একেবারে আগুন। বললেন, "তোরা এমন পাষন্ড যে আমাকে আটকাস? জানিস আমি কে? আর স্বয়ং জগদীশ্বরের এত নিকটে বাস করেও তোদের হৃদয়ে এত অন্ধকার? আমি শাপ দিলাম তোদের পতন হবে, তোরা পৃথিবীতে জন্ম নিবি, জীবন কাটাবি ও মারা যাবি। আবার জন্ম নিবি। এইভাবে অনেকবার। পার্থিবজন্মে বিষ্ণুভজনা করে করে তোদের পাপ ক্ষয় হলে আবার এখানে স্থান পাবি।"
ওরে বাবা, সেই সাংঘাতিক পৃথিবী! সেখানে জন্ম! তাও আবার বারবার। আতঙ্কে আর দুঃখে জয় বিজয় কেঁদে লুটিয়ে পড়ে ঋষির পায়ে, বলে, "আমরা কি করেছি যে এরকম শাপ দিলেন আমাদের? এখন কি হবে! ঋষি, শাপমুক্তির কি কোনো উপায় নেই? "
এদিকে ফটকে গন্ডগোল শুনে বিষ্ণুও বেরিয়ে এসেছেন। দু'পক্ষের কথাই তিনি মনোযোগ সহকারে শুনলেন। জয়বিজয়ের জন্য করুণায় তাঁর অন্তর ভরে গেল। সত্যিই তো, ছেলেদুটো নিজেদের কর্তব্য করেছে মাত্র! এর জন্য এই ভয়াবহ শাস্তি খুবই অনুচিত!  কিন্তু দুর্বাসা তো যে সে মুনি নন, তিনি একবার শাপ দিয়ে ফেললে আর ফেরানোর উপায় নেই।
আলাপ আলোচনায় শেষ অবধি একটা রফা হলো। এরা পার্থিবজন্মে যদি বিষ্ণুকে ভক্তিভরে ভজনা করে তাহলে সাতবার জন্ম নিতে হবে, তাতেই শাপমুক্তি। আর যদি বিষ্ণুকে শত্রুরূপে ভজনা করে তাহলে তিনজন্মেই মুক্তি সম্ভব, তবে কিনা শত্রুরূপে ভজনা খুব কঠিন আর কষ্টসাধ্য ব্যাপার। 
জয় বিজয় বলে," যত কষ্ট হোক, আমরা শত্রুরূপেই ভজনা করবো। তিনজন্মেই ঝামেলা চুকিয়ে ফিরে আসতে চাই। আহা কতদিন দেখতে পাবো না এই আপনভূমি!" দু'জনেই হাতের পাতায় চোখ মোছে। 
ঋষি বললেন,"তবে তাই হোক। "
জয় ও বিজয় পৃথিবীতে জন্ম নিলো, প্রথমবার দুই যমজভাই হিরণ্যকশিপু আর হিরণ্যাক্ষ রূপে। তার পরে সে এক রোমহর্ষক কাহিনি। সে গল্প পরের পর্বে।


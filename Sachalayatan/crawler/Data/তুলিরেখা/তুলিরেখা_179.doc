কৃষ্ণিকা



কোথাও আজ বসন্ত, গাছে গাছে নতুন কুঁড়ি। শিসমহলে সূর্য-দীঘল পালা। সেখানে কৃষ্ণকলি জাগে। সেখানে গাঁথা হয় নাগচম্পার মালা। সেখানে তমালবনের ভিতর দিয়ে সবুজ রেলের গাড়ি  চলছে চিকনঝিকন রোদ্দুরজাল ছিঁড়ে। কাছের গ্রামযমুনায় বাঁশি বাজে। সেখানে পাখিরা খুব ব্যস্ত নতুন নীড় বাঁধার কাজে।
আবার কোথাও, কোনো দূরের বিপুলা নদীর তীরে গল্পকথায় ভরা পাথর সিঁড়ি। বরুণা বয়ে চলে। গল্পকথারা এসে ছুঁয়ে দেয় তার চোখ, চোখের পাতা, পাতার প্রান্তে কোমল পক্ষ্মডানা। তাতে আটকে থাকা কণা কণা বৃষ্টি। বাষ্পলেখা। চোখের পুকুরের পাশে ছায়া ছায়া, হিজলের বকুলের সজিনার ছায়া।
সেখানে কৃষ্ণিকামন পোড়ে না-দেখা আগুনে, সেখানে ফাগুন হাওয়া এলোমেলো। সে হাওয়ায় ভুল হয় ঘর ও বাহির। সেখানে অচেনা মুখ কৃষ্ণিকার স্বপ্নে ওঠে হেসে। সেখানে বাগান ভরে দূরদেশী ফুলের মেলা। সেখানে রাখালি বাঁশি কেবলই বেদন জাগিয়ে তোলে স্বপ্নভাঙা ঘরে। সেখানে কৃষ্ণিকামন পোড়ে অচেনা আগুনে।
সেখানে ভুলমুখ ভুলচোখ কৃষ্ণিকার চোখে চোখ রাখে, কথা বলে। উত্তর ভেবে ভেবে বেলা চলে যায়। পাখা মেলে উড়ে যায় অবাক বলাকা। ঝিঁঝিঁডাকা সাঁঝ এসে সেই অবসরে চুপি চুপি বলে তার কানকলি ছুঁয়ে- " কৃষ্ণিকা, আমিও তোমার মত কালো, আমাকেও বোঝে নাই দিনের মণীষা"।  
আপাতসুখের নেশা এখন দু'চোখে, নিঁখুত রৌদ্রভরা পথে এখন গোল্লাছুট। এখন সন্ধ্যারাও বেশ জমকালো। সাজানো সভাঘর, হাসির দাগ-পানপাত্রে আলোর ঝিলিক।
না, এখানে দুঃখ নাই, নাই বিকেলী বিষাদ দাগ দিগন্তের সূর্যের গায়ে। নাই কোনো বিচ্ছেদীগান, ঘুমানো শুয়াচান পাখি- কুলহারা জ্যোৎস্না-সাগরে একলা একলা ভাসা নৌকার কথা- না:, এইসব নেই এইখানে। 


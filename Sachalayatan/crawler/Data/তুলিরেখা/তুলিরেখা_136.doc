দিনমোহনা



বিনা সুতোর মালা গাঁথার প্রতিশ্রুতি নিয়ে বসেছিলাম, কিন্তু গাঁথতে পারলাম না। একটা একটা করে পুঁতি তুলে নিই, পরপর সাজাই।  সেই বর্ষাবিকেলের নীল পুঁতি যার ভিতরে কেমন একটা মায়াবী আলো ঝিলমিল করতো, সেইটার গায়ে হাত বুলিয়ে চুপটি করে নামিয়ে রাখি। পাশে রাখি ঝকমকে লাল আর সাদা দুটি পুঁতি, ওরা বৈশাখের সন্ধ্যা, ওরা জয়জয়ন্তী। 
 তারপরে সোনালী রূপালীরা, ওরা শরতের ভোর। তারপরে হেমন্তের সোনালী ফুটকি-ফুটকি দেওয়া বেগুনী পুঁতি। তারপরে চকচকে কালো একটা পুঁতি, ওটা আসলে অনেক রঙের আলো বুকের ভিতর লুকিয়ে রেখেছে, কাউকে দেখতে দেয় না। ও মাঘনিশীথের পাগলা বাঁশির সুর, ওকে বোঝা যায় না। 
তারপরের বাসন্তী-গোলাপী-কমলা-সবুজ পুঁতিগুলো ঝরঝর করে হাত থেকে পড়ে গেল আর সাজিয়ে রাখা সবাই ছড়িয়ে গড়িয়ে গেল। মালা হলো না, দিন গড়িয়ে গেল দিনের মোহনায়।
   
দিনমোহনার জল-শিরশির বাঁকে
যেইখানে মেঘ স্বপ্নবকুল আঁকে-
ঠিক সেখানে ডুবিয়ে দিয়ে তরী
ঘরভোলা সেই ঘোরের রাস্তা ধরি,
পথ ঘুরে যায় আলাভোলার ঘাটে
ঘুমঘুম চোখ সূর্য নামে পাটে।
দিন ফুরালো, আসছে রাতের খেয়া
ঘুমিয়ে পড়ে সাপজড়ানো কেয়া,
তরল গরল আগুননেশায় নাচে
ঠোঁট সেঁকে নিই সেই আগুনের আঁচে।  
দগ্ধ ওষ্ঠে দুগ্ধপৃথিবী-স্মৃতি
ভিতর-উঠানে মোহন মরণতিথি-
মরণ, সে এক অবাক যাদুকর
শূন্যে বানায় 'সব পেয়েছি' র ঘর। 



নীল শাড়ীটা



    দিনগুলো কেমন ছন্দহারা হয়ে যায় কখনো কখনো। একঘেয়ে নাছোড়বান্দা বৃষ্টি ঝরছে তো ঝরছেই। সঙ্গে হাড়কাঁপানো হাওয়া। কেমন কালচে একটা মনখারাপী রঙের আকাশ। এমন সব দিনে সবকিছু কেমন অর্থহীন লাগে, মনে হয় কবে আবার ঝলমলে দিন আসবে, কবে দেখা দেবে প্রিয় সূর্যের মুখ! 
     কতকাল উপকথা বলা হয় না। বলবো বলবো করেও বলে উঠতে পারি না, কোন্‌টা বলবো বুঝতে পারি না। চারিদিকে উপকথারা ঘুরে বেড়ায় হালকা পায়ে, এত কাছে যে হাত বাড়ালে ছোঁয়া যায় অথচ ধরতে গেলে নাই! 
     দিনের পর দিন আর্দ্র নক্ষত্র ছুঁয়ে জলের ধারা ঝরছেই ঝরছেই ঝরছেই!  এমন সব দিনেই সেই নীল শাড়ীটার আসা যাওয়া মনে পড়ে যায়। সেই মেয়েটা- যার ঘাড়ে পিঠে এলোমেলো ছড়িয়ে থাকতো রোদ্দুররঙের চুল! আকাশচোখের সেই মেয়ে, ভুল ডাঙায়  সে কতকাল আটকে ছিলো!
নীল শাড়ীটা আসতো যেত সকাল বিকেল
আঁচলে তার রাজহাঁসেরা ভাসতো দুধেল-
সুতোর জালে বন্দী হয়ে সেই পাখিরা
নীল শাড়ীটার মতই তারা আকাশহারা।
ওরা সবাই উড়বে বলে ভোরের বেলা
রোদ্দুরচুল সেই মেয়েটার আগুনখেলা-
শেষরাতে সে দু'হাত ছড়ায় আলোরপাখি
জানলা দিয়ে দেখেছিলো ভুল জোনাকি।


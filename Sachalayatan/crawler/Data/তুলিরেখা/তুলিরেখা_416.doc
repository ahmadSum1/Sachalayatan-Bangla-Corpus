বহে যায় অন্ধ নদী অন্ধকারে



বহে যায় অন্ধ নদী অন্ধকারে-
এলোমেলো আঁকে বাঁকে ঘুম্ঘুম্‌
পৃথিবীটা পড়ে থাকে নি:ঝুম্।
পাতাহারা শীতশিমূলের
ডালপালা ঝুলে থাকে চাঁদে,
শিরশিরে উত্তুরে হাওয়া
গুম্‌গুম্‌ গুমরায় খাদে।
রাত্রির নদী বহে চলে
ঐ যে জলের বেভুলে-
জ্বলে ওঠে না-বলা বেদনা
কেউ দেখেনি,কেউ দেখে না।
ঐ সেই কালো পাহাড়ের গা,
নদী থেকে ওইদিকে-
পথ গেছে হাঁটি হাঁটি পা।
সেপথে কেউ আসেনি,কেউ আসে না।
সে কথা পুরানো কথা,কথা-ওড়া খৈ
বাতাসে তখনও ছিলো মেলা হৈচৈ,
এখনো ও পাহাড়ের অদেখা গুহায়
সে কাহিনিকন্যাটি নীরবে ঘুমায়।
সেই গুহা ঢাকা আছে বিরাট পাথরে
সে পাথরে ঠেলা দিয়ে জোরে
কেউ যদি পারে তা সরাতে
খুলে যাবে তাহার বরাতে-
অগনন দিব্য যৌতুক।
"আরে দূর, ওসব কৌতুক"
এই বলে হেসে উঠে বাঁকা পথ ধরে'
ব্যাপারীরা চলে গেছে সওদা-নগরে। 
আজো বহে অন্ধ নদী অন্ধকারে
চুপচাপ জলছাপ পাথর-কিনারে ......
***


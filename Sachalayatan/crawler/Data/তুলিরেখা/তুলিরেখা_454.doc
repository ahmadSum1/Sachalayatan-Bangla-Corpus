আর্শিতে বৃষ্টিবিন্দু



আর্শিতে বৃষ্টিবিন্দু দুলে ওঠে, খুলে যায় ভিতর দরজা। হালকা শব্দ-প্রথমে স্বচ্ছ,বাষ্পময়, তারপরে আস্তে আস্তে ফিরোজা। ভিতরে অল্প আলো শিরশিরে, সন্ধ্যার শঙ্খধ্বনির মতো টলমল, ঠান্ডা  ঠান্ডা ভয়, আর তীব্র লালচে কমলা কৌতূহল।
মোহরের গড়িয়ে যওয়ার শব্দ-
সোনালী রুপোলী তামারঙ শব্দ,
চন্দনের গন্ধের মতন স্বাদ
জোছনাগন্ধী বন চুপচাপ,
স্তব্ধ।
বৃষ্টিবিন্দুতে শব্দেরা টলমল
খুলে যায় বর্ষাদিগন্তের সবুজ দরোজা-
স্বর্ণ ঝরোখা তুলে উঁকি দেয়
ভুলে যাওয়া প্রিয়মুখ,
ওই চোখের মণিতে ফিরোজা।
আর্শিতে রাশি রাশি বৃষ্টিবিন্দু
প্রথমে স্থির স্ফটিক,
তারপরে দুলে ওঠে, কেঁপে ওঠে,গড়িয়ে নামে-
এদিকে গড়িয়ে যায়
ঘড়িতে অবিরাম সময়ের টিকটিক।


বর্ণমালাহীন



লিখনের ভাষা চুপ করে গেছে, সমস্ত বর্ণমালা মিলিয়ে গেছে তৃণে তৃণে। মিলিয়ে গেছে নিভে আসা দিনের আলোয়, মেঘাবৃত আকাশে। বৃষ্টির প্রতিটি বিন্দু এখন বাঙ্ময়, ঝড়ের মেঘে সমুদ্রের উড়ন্ত নাভি।এখানে মুক্তির খোঁজে কোন্‌দিকে যাবো? দিকদিশাহারা দিগন্তবিসারী মৃত্যুর দিকেই? নাকি তমিশ্রা পার হয়ে পুনর্জন্মের দিকে?
দূরে, অনেক দূরে কোথাও, রাতের নদীর পাশে চুপ করে ঘুমায় ঘাট। ঘাট ছুঁয়ে খেয়ানৌকা আস্তে আস্তে দোলে। চাঁদ হেলে গেছে, ডুবে যাবে এখনই। ছিন্ন ছিন্ন জ্যোৎস্নাপালক ঝরে যায় ঢেউয়ে ঢেউয়ে।
আরো দূরে, দিকচক্রের অন্তরালে জ্যোৎস্নাপৃথিবী এলিয়ে পড়ে আছে। দিগন্ত থেকে দিগন্ত অবধি কোনো শব্দ নেই। মাতাল চাঁদ বুঁদ হয়ে আছে আশমানী মৌতাতে। হাল্কা কুয়াশার জাল সরিয়ে সরিয়ে শান্তভাবে উড়ছে সাদা পাখিরা। তাদের নিঃশব্দ ডানায় রোদ্রগন্ধস্মৃতি, ঘুমেলা চোখে স্বপ্ন-চরাচর।
এমন সব দৃশ্য, দৃশ্যের আড়ালের হাসিকান্না, দেওয়া ও নেওয়া, তৃষ্ণা ও বিতৃষ্ণা, কবে যেন ছুঁয়েছিলাম সবটুকু দিয়ে?
লিখনের ভাষা চুপ করে গেছে,
এখন বর্ণমালাহীন বর্ণিল ভাষায় কথা বলে  
আকাশ, বাতাস, সমুদ্র, মহাসমুদ্র-
নদী, ঝর্ণা, অরণ্য, অগ্নিপর্বত।
নৃত্যপরা বৃষ্টিকণারা ঝরে পড়ে,
অতীত, বর্তমান, ভবিষ্যত জুড়ে।
ডুবিয়ে দিয়ে সমস্ত স্মৃতি-সারাৎসার- 
অলৌকিক বৃষ্টিকণারা ঝরতে থাকে। 
দগ্ধমুখ ধুয়ে যায় ভোরের বৃষ্টি,
জ্যোৎস্না একাকিনী চলে গেল দিগন্তরালে
কয়েকটা আংটিদূর্বায় এখনো রয়ে গেছে 
চলে যাওয়া প্রহরের শিহরস্পর্শ। 
সব আগুন নিভে গেছে শেষরাতে
বুকের ভিতরে ফুঁপিয়ে কাঁদে কে যেন
সে কী ভেঙে যাওয়া স্বপ্নটা?


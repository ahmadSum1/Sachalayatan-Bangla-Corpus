সীমন্তক



   সীমন্তক। মেরুরাত্রের হিমবিদ্যুতের মতন হাসি ছিলো ওর। অলৌকিকের সীমানা ঘেঁষা ছিলো ওর মুখ। যেই হাত বাড়িয়েছি ছুঁয়ে দেখবো বলে, হাতে ঠেকেছে শুধু শূন্যতা। ছুঁয়ে দেখা কি সোজা কথা? আমরা কি চাইলেই ছুঁতে পারি সেইসব আশ্চর্য মহুয়াগন্ধী বিকেল গুলো, সেই বৃষ্টিবনে হারানো নীল ছাতাটা, সেই ছায়াপুকুরে সাঁঝসাঁতার, ধুয়ে যাওয়া আলতার রঙ আর সেই আলতাপরী পাখিটা? 
     শুকতারার নিচে বসে কেটে গেছে কত ময়ূরকন্ঠী ভোর, কাঁচাসোনা রোদ রূপোচকচকে  হয়ে গেলেই উঠে চলে আসা- করুণায় ভরে গেছে সোনার নাওখানি, রূপা যে রাখি তার ঠাঁই কই?  আমাদের অতীত অপরালৌকিক, আমাদের ভবিষ্যৎ চির-অধরা। তবু, তারই মধ্যে কখন যেন অপ্রত্যাশিত উপহারের মতন এক জ্যোৎস্নাশিহরিত নক্ষত্ররাত্রি এসে দিয়েছিলো একমুঠো শিরশিরে যৈবতীক্ষণ। 
মাটির থালাখানি দু'হাতে মেলে ধরে
বহুদিন বসে আছি প্রতীক্ষায়
আমাকে দিবি না কি হৃদয় নিঙড়িয়ে
নতজানু হয়ে আছি ভিক্ষায়!
মালতীলতা ছিলো ছায়াবারান্দায়
ঝিলমিলি এঁকেছিলো চিকন রোদ-
ময়ূরপঙ্খী ছিলো কল্পনদীর জলে
ভুলে ভরা ভাব-আড়ি শোধবোধ।
মাটির থালাখানি দু'হাতে মেলে ধরে-
যুগান্ত কেটে গেল প্রতীক্ষায়  -------  


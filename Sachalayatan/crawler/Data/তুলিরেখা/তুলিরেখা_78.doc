আকাশের ওপারে আকাশ 



বিকেলে ছায়া পড়ে আসে। দেখতে দেখতে ছায়ারা বেড়ে যায় সংখ্যায় ও আকারে, তারপরে মিলেমিশে যায়। একাকার অখন্ড ছায়ার উপরে ভেসে আসে অদ্ভুত নীলচে সাদা কুয়াশা। কুয়াশা আর কুয়াশা, চরাচরে ব্যাপ্ত ধোঁয়ান্ধকার। মিমারা আর নিশিতা কিন্তু জানে এই কুয়াশা পার হয়ে উড়ে যেতে পারলেই আছে আকাশভর্তি ঝমঝমে তারা আর একফালি উজ্জ্বল চাঁদ। আজ যেন কোন তিথি? শুক্লা তৃতীয়া নাকি শুক্লা পঞ্চমী? মিমারা ডানার খোঁজ করে, কোথায় যে গুঁজে রেখেছিল লুকিয়ে! নিশিতা চোখ মিটমিট করতে করতে দ্যাখে মিমারার ব্যস্ত অনুসন্ধান। সে জানে কোথায় আছে ডানাজোড়া। কিন্তু জানে বলেই বলবে কেন? মিমারা তো তার কাছে জানতে চায় নি! 
নিশিতা ঘুমিয়ে পড়ে, মিমারা খুঁজে চলে লুকানো ডানা। জানালার বাইরে দেখা যায় আকাশ, সেই আকাশ জুড়ে নীলবেগুনী বিদ্যুৎ ঝলকে ওঠে, ছাড়া পায় ঝড়ের হাওয়া। শোঁ শোঁ করে ঝড় এসে যায়, পরপর ঝিলিক দিতে থাকে চিকমিকে বিদ্যুতের লতাজাল, কড়কড় কড়াৎ করে গর্জে ওঠে বজ্র, ঝরঝর নামে বৃষ্টি। মনখারাপের গুমোট ধারাপাত হয়ে ঝরে পড়ে তৃষার্ত মাটিতে।   
বৃষ্টির নিচে পেতে দিই
যত দগ্ধদিনের গল্প-
বেশীটাই তার তৃষ্ণা
তবু আশাও রয়েছে অল্প।
তুমি পুরানো কাঁটায় টান দাও 
ঝরঝর ঝরে মন্দ্র ,
শরীরে জড়ানো তন্ত্রী  
আর হৃদয়টি বীণাযন্ত্র।
কোনো ঝর্ণাকিনারে একবার
তুমি সে বীণা বাজিও সারারাত
শুনে জ্যোৎস্নাপাহাড়ী দুলবে
আর আমি ভেঙে হবো ধারাপাত। 
অশ্রুই হলো সেই দূত 
যারা ভালোবাসা লেখা চিঠি বয়- 
গভীর সিঁড়িতে নামতে 
তুমি হাত ধরো তার মায়াময়। 
*******


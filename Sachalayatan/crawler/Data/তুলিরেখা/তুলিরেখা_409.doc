শরত্‌সখী



"জলকে চল্‌" বলে কোথায় গেলো সখী
থম্‌কে থাকে ছবি আয়না-ঘাটে,
ঝিম্‌কিনি লাগা ঘোর মুছে ফেলে
চম্‌কে চেয়ে দেখি খিল কবাটে।
স্বর্ণচূড়া মেঘে আলোর লতা এঁকে
শারদবেলা আসে সোনার রথে,
শিউলি-ভোর মেখে আকাশ দোর খোলে
শিশিরকণা ঝরে উদাস পথে।
কোথায় সেই সখী, কোথা শেফালিমালা
কোথায় কাশ দোলে অলখপুরে?
কোন্‌ রাখালি বাঁশী ব্যাকুল করে তাকে
কোথায় গান ভাসে কোন্‌ দূরে?
আকাশে কান পাতি, আসে কি সুর ভেসে-
আছড়ে পড়ে কথা নীল কবাটে?
ছায়ার মায়া দিয়ে দোলানো দিনগুলি
দেবে কি ধরা আর এই হাটে?
অথৈ সিন্ধুনীর বইছে থির-অথির
দু'পারে মেঘ জমে অভিমানে-
ছেঁড়া চাঁদমালা ভেসে যায় জলে
রূপালী রাত ঝরে আনমনে। 
*** 


 ধানসিঁড়ি পারে



কিশলয়ে ফলে থাকে রুপোলী শিশির
অবাক আকাশ তাতে আলোমুখ দেখে-
চেনা বন্দর ছেড়ে পাড়ি দেয় তরী
অজানা উজান বেয়ে ধ্রুবে দিশা রেখে।
যে পাখিরা উড়ে গেছে হৈমন্তী সন্ধ্যায়
বসন্তপ্রাতে তারা ফিরে আসে গাঁয়ে-
সাথে সাথে ফিরে আসে সুরে ভরা দিন
নূতন জন্মদিনও আসে পায়ে পায়ে।
কবে যেন হারিয়েছে তালপাতা-বাঁশী
কবে যেন হারিয়েছে সোনালী হরিণ-
কবে যেন ছিলো কোন্‌ সারঙ্গীর সুর
কবে যেন বেজেছিলো আগুনের বীণ।
আবার হয়তো কোনো রূপকথা-ভোরে
আবার হয়তো কোনো মেঘের কিনারে,
হয়তো আসবে ফিরে সে কিশোরী রোদ-
শ্যামল ছায়ার ঘর, ধানসিঁড়ি পারে।   
***


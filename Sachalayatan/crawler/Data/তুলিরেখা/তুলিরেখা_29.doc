স্রোতস্বিনী ও অন্ধ তরু



শীতপাহাড়ী  কুয়াশার ভিতরে একলা চুপচাপ 
দাঁড়িয়ে থাকা এক দৃষ্টিহীন সরলগাছ 
আমাকে বলেছিল, "জানো, দক্ষিণে বসন্ত এসে  গিয়েছে?"
আমি অবাক হয়ে  গিয়েছিলাম, সে জানলো  কেমন করে?
এখনও তো  যাযাবর পাখিরা ফিরে আসে  নি! 
বাতাসের ভিতর অস্ফুট  গানের মতন ফিসফিস করে  
সে বললো,"ভাবছো আমি  জানলাম কেমন করে?"
আমি ওর খসখসে বাদামী কান্ডের উপরে হাত রাখলাম, 
প্রথমে ডান  হাতের আঙুলের ডগাগুলো  কেবল, খুব সন্তর্পণে। 
তারপরে সব দ্বিধা পার হয়ে 
হাতের পাতাটা চেপে  ধরলাম ওর কান্ডে,  
তারপরে দুইহাতই রাখলাম  ওর শরীরে। 
ঝনঝন করছিলো  আমার ভিতরটা, 
গাছটা  শিউরে শিউরে উঠছিল যেন।
কুয়াশাভেজা কান্ডের  উপরে আমার 
ঠোঁট ছোঁয়াতেই সে কেঁদে  উঠলো- 
বললো, "আমি তোমাকে দেখতে চাই, 
স্রোতস্বিনী, আমি তোমাকে দেখতে চাই।"
আমার অবাধ অশ্রু গড়িয়ে পড়ছিল ঘাসের উপরে, 
অন্ধ গাছ নদীকে দেখবে কেমন করে?

প্রহরের পর প্রহর কেটে যায়। কুয়াশার জাল কেটে বেরিয়ে আসে একটা মুক্তোরঙের ভোর, ঢেউগুলোর উপরে চকচক করে নতুন ওঠা সূর্যের কমলা-সোনালী আলো। কোথা থেকে শিস দিতে দিতে উড়ে আসে ভোরের পাখিরা। তীরের গাছগুলোর প্রত্যেকটা সবুজ পাতা রোমাঞ্চিত হতে থাকে নতুন আলোয়।
স্নিগ্ধ বাতাসের ভিতর দিয়ে কোথা থেকে যেন ভেসে আসে ভোরাই সুর, কে এত সকালে গান গায়? নিবিড় নীল আকাশ যেন কার আগ্রহী চোখের মতন নত হয়ে পড়েছে পৃথিবীর উপরে, কী সে দেখতে চায়? কী সে খোঁজে? কাকে খোঁজে?
চিরকালের অন্ধ সরলগাছের পাশ দিয়ে বয়ে চলে চিরকালের অশ্রুমতী নদী।  
*******


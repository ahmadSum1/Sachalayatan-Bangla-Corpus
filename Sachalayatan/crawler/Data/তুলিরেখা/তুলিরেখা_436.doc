তন্দ্রা



সময়ের অমোঘ পাহারা উপরে ও নিচে- মাঝে নক্ষত্ররাজি জেগে থাকে চুপচাপ, বিষন্ন নির্জন চাঁদে ফুটে থাকে এলোমেলো চুলের ভুলে যাওয়া মুখ।
নি:শব্দ শিশিরে শিশিরে মিছিমিছি কান্না ঝরে যায়। তন্দ্রাচ্ছন্ন তুন্দ্রার তুষারে সে আজো সাবধানী পায়ে হেঁটে যায়, নীলসবুজ ওড়না দুলে ওঠে আকাশে। 
এইখানে কৃষ্ণারাত্রির নিবিড় চুলের নিচে মুখ রেখে শুয়ে থাকতে থাকতে ঘুমিয়ে পড়তে ইচ্ছে করে। কতদিন, কত দীর্ঘদিন-নিঘুম জেগে আছি নিরশ্রুচোখে। ঘুমের মধ্যে উথালপাথাল আলোর ঝড়ে দুলে ওঠার স্বপ্নাকাঙ্খায়! 
হে রূপময় সৌরসন্ততিরা, তোমরা প্রসন্ন হও। আসন্ন বসন্তের রক্তাভ ঊষার হাতে হাত রেখে তোমরা হেসে ওঠো একসঙ্গে......
করতলে লুকিয়ে রেখেছি লবণসমুদ্র
চোখের ভিতরে লুকিয়ে রেখেছি অচেনা নদী-
আকাশগঙ্গায় ভাসিয়ে দেওয়া আমার নৌকাটাকে
তুই কি দেখতে পেয়েছিলি শেষ অবধি? 
আর সেই চিঠিটা, একলা উড়তে উড়তে
যেটা হারিয়ে গেল সূর্যাস্তের মেঘে
সে কি বৃষ্টি হয়ে কোনোদিন ঝরেছিল
তোর শারদবেলার শিউলি-উঠানে?   


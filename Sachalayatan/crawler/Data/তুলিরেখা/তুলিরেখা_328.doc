প্রথম মেঘেরা




ক'দিন ভীষণ গ্রীষ্ম চলেছে, রোদ ছিল একেবারে যাকে বলে চাঁদিফাটা, সব যেন শুকিয়ে যাবে, গলে যাবে। দুপুরের পিচরাস্তার দিকে তাকানো যেতো না, এত ঝিকঝিক রোদ ঠিকরে আসতো। 
  চাতকপ্রত্যাশায় আকাশের দিকে চেয়ে থাকতো সবাই, আসে কি মেঘ? আসে কি, সে আসে কি? কিন্তু কোথায় কি? এক চিলতা দুই চিলতা  হালকাফুলকা মেঘেরা আসতো যেতো, বর্ষণসম্ভবাদের দেখা নাই। 
  তপতপে দিন আসে, তপতপে দিন যায়। সন্ধ্যার পরে লোকে পুকুরের জলে ডুবে থাকে আর ভাবে বর্ষার ভরসা আসবে কবে? 
তারপরে একদিন, ছায়া ঘনাইলো বনে বনে .......     
প্রথম মেঘেরা
প্রথম মেঘেরা এসেছে রোদের দ্বীপে
ছড়িয়ে দিয়েছে বাদল-কিনারী ছায়া,
তোর জানালায় নীলকমলের চোখ
ছুঁয়ে যায় তোকে রূপকথাদের মায়া।
কবে সে কোন্‌ বকুলগন্ধী দিনে
বলেছিলি তুই এই যে যাচ্ছি দূরে,
আবার হয়তো কোনোদিন দেখা হবে
ছায়াপৃথিবীর মোমরঙা পথ ঘুরে।
তারপর কত এসেছে রোদমহল
এসেছে উদাস বাদলমেঘের বেলা,
শরৎ‌ এসেছে শেফালিগন্ধী ভোরে
চলেও গিয়েছে সেই ছায়ামায়া খেলা।
এই ছায়াদিনে মনে পড়ে তোর মুখ
কোথায় মাদল বাজে দ্রিদি‌ম্‌ দিম্‌-
এই মেঘবেলা সেই মেঘবেলা মিলে,
ফিরিয়ে আনুক স্বপ্নের  রিম্‌ঝিম্‌   ।
ফিরিয়ে আনুক বৃষ্টির  রিম্‌ঝিম্‌
ফিরিয়ে আনুক বৃষ্টির  রিম্‌ঝিম্‌ ...... 


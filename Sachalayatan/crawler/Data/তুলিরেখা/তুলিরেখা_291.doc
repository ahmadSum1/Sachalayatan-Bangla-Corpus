 মাঝরাত পার হয়ে ডুবে গেলে চাঁদ 




মাঝরাত পার হয়ে ডুবে গেলে চাঁদ -
উপরে তারারা যখন কুয়াশায় আধোঘুমে,
তখন আমরা বেরিয়ে পড়বো।
প্রথম ত্রিস্রোতা পার হবার সময়
শক্ত করে আমার হাত ধরে রেখো,
পা ফসকে ভেসে না যাই।
আলাভোলার মাঠ পার হতে হতে
যখন জড়িয়ে যাবো মাকড়সাজালে,
তুমি যত্ন করে জাল সরিয়ে দিও।
ডাকহরিণের জঙ্গলের কাছে এসে
আমরা প্রথম লেবুরঙের ভোর পাবো।
সেইখানেই নদী, সুনেত্রার ঘাট-
ঐ ঘাটেই আমাদের নৌকো বাঁধা আছে।
নদী টলোমলো, তরী টলোমলো-
আমাকে শক্ত করে ধরো ,
আমি নদীতে পড়ে যেতে পারি।
ডুববো বলে কতবার এসেছি এ ঘাটে
কিন্তু কিছুতেই ডুবতে পারিনি।
স্রোতের গান মায়ের গানের মত মধুর
আমি মরতে পারিনি।
শুদ্ধশীল, এবারে আমাকে নিয়ে চলো
অবিরল অশ্রু রক্ত স্বেদ নখ দাঁত,
সুখ ও দুঃখের শেষ চক্র পার হয়ে,
নীলতারা ঝিলমিল জলবেদন পার হয়ে
নৌকা বেয়ে নিয়ে চলো দূরে, বহুদূরে-
অনেক দূরের এক অন্য ভুবনে।     
ছবিসূত্র: আন্তর্জাল
 

কথা ছিলো দেখা হবে




কথা ছিলো দেখা হবে
আকুল দখিন হাওয়ায়
মাতাল বেণুমর্মর রাতে।
কথা ছিলো দেখা হবে
অচেনা সমুদ্রতীরে-
ফেনামাখা ঢেউ ধোয়া
নোনাবালির 'পরে।
আকাশে শেষরাত্রির
তারারা তখনো উজাগর
পুবের মেঘে গোলাপী কাঁপন
শিশিরভেজা আল্পনা ভোর।
কথা ছিলো দেখা হবে
গৌরীশৃঙ্গ কিনারে।
উর্ধ্বমুখ অরণ্য তখন নি:শব্দ মন্ত্রে
আলোর প্রার্থনা গাইছে।
কথা ছিলো দেখা হবে
উন্মুক্ত সমুদ্রের
অতলস্পর্শী বিস্তারে-
যেখানে সব নদী
এসে মিলিয়ে গেছে ঘুমের সময়।
এখনও মায়াবীবেলার রোদে
ছলছলে জ্যোৎস্নাজলে,
বৃষ্টিফোঁটা লেগে থাকা  চোখে,
অথবা এসবে নয়, অন্য কোথাও-
তবু কোথায় যেন-
লুকিয়ে রয়ে গেছে সেই কথা।
ছোট্টো নীল পাখি শিমূল চূড়ায়
কেবলই গেয়ে যায় কোমল মায়ায়,
"দেখা হবে, দেখা হবে।"
দেখা হবে বুঝি তবে?
 কবে, সে কবে?
 

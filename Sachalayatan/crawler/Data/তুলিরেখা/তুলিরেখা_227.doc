কবি তাকে ডেকেছিলো অতন্দ্রপ্রান্তরে



কবি তাকে ডেকেছিলো অতন্দ্রপ্রান্তরে
রতিদীর্ঘ রাতের রেশমী আবেশ ছিঁড়ে-
তাই সে বেরিয়ে এসেছিলো কৃষ্ণপক্ষ পথে।
ধারালো বাতাসের সাথে যুদ্ধ করতে করতে
সে এগিয়ে যাচ্ছিলো দেবদারু অরণ্যের দিকে।  
কোথাও যুদ্ধ চলছিলো, শুভ ও অশুভের দ্বন্দ্ব-
আলো ও আঁধারের সংগ্রাম,
সমানে সমানে লড়াই, শেষহীন শক্তিপরীক্ষা।
সে ও লড়লো, ভুলে গেল কার পক্ষে লড়াই।
তারপরে সবকিছু ভুলে তার ভ্রমে চলে যাওয়া-
দূরে আরও দূরে, অশেষ ভ্রমের ভিতরে ভ্রমণ।
শ্রমণ উদাসীন, সে সবকিছু ভুলে গেল কীকরে?    
সে ভুলে গেল যুদ্ধ নিরন্তর-
এক যুদ্ধের শেষে থাকে আরেক যুদ্ধের মুখ,
সামনে সশঙ্ক জীবনের বীজ,
মরণের বাড়ানো আঙুলের সামনে উড়ন্ত ফড়িং!
সে ঢুকে পড়লো ভুলভুলাইয়ার ভিতরে,
তারপরে বহুদিন সেখান থেকে বেরুবার পথ পেলো না-
সেখানে আলো ছিলো না, সে জ্বালিয়ে নিল পঞ্জরাস্থি
ইতস্তত ছড়িয়ে থাকা মৃত মানুষের অগণিত অস্থির একটি।
পথ খুঁজে বাইরে এসে সে দেখলো চির-উদাসীন আকাশ
ভুল-ঠিক সত্য-মিথ্যা ভালোবাসা-ঘৃণা কিছুরই পরোয়া না করে
নিজের মতন ঘর সাজাচ্ছে তারাবাতি দিয়ে-
যেমন সাজিয়েছে কোটি কোটি বছর। 
কবি তাকে ডেকেছিলো অতন্দ্রপ্রান্তরে-----


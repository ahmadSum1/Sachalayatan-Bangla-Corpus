 বাউল ভোরের হাওয়া



ঘনকালো পর্দায় ঢাকা সেই রাতের কথা নাহয় একেবারে সমাধিস্থ হয়ে যাক, অনেক অনেক গভীরে, সূর্যতারাহীন অন্ধকারে। সব ক্ষত সব ক্ষতি সব প্রতিশোধবাসনা সব ভুল সব হিংসা চাপা পড়ে থাক সেখানে। বিপুল মৃত্যুর স্তর সরিয়ে জীবন ভেসে উঠুক তেজী রাজহংসীর মত। তার আলোর মতন পাখায় লেগে থাক নতুন আকাশের প্রতিশ্রুতি। এসো, চোখ মেলি বাউল ভোরে।  
এসো আবার চোখ মেলি বাউল ভোরের হাওয়ায়-
অনিঃশেষ রাতের জলতরঙ্গ অন্ধকার
চৌখুপী কাটা গারদ, ভুলের পাহাড়ে পা হড়কানো,
অভিমানী জল ও মৃত্যুতৃষ্ণা-
চলো ভুলে যাই সব।
এসো বুক ভরে শ্বাস নিয়ে আমরা আবার যাই
প্রজাপতিদের রঙের মেলায়,
সেখানে লেবুরঙের রোদ খেলা করে হাওয়ানড়া
চিরল চিরল নিমের পাতায়।
মৌমাছিরা গড়ায় নিমফুলের পাখায়।
সেইখানে আমরা আবার বসি চলো
সেই অনেক আগের হঠাৎ ছুটির দিনের মত।
আমের বোলের গন্ধে উতল বাতাস-
বসন্তবৌড়ি বাসন্তী ঝিলিক দিয়ে গেছে সবুজে
আকাশ আজকে কী তীব্র নীল!
এই নীল সামিয়ানার নিচে
এসো জীবনে জীবন মিলিয়ে জ্বলে উঠি
স্ফুরিত আলোতে উজ্জ্বলতর হোক ভোর
স্বর্ণপলাশ জেগে উঠুক আকাশের অনন্ত বাতিঘরে।


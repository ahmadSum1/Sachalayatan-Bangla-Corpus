মৈত্রেয়



চল্টা ওঠা এখানে সেখানে তোবড়ানো থালাটা দু'হাতে ধরে দাঁড়িয়ে আছে মৈত্রেয়। কত নিশ্চন্দ্রা অমানিশা এসেছে চলে গেছে, কত শুক্লা তৃতীয়ার বাঁকা হাসি পরা আকাশ এসেছে, চলে গেছে। সে দাঁড়িয়ে আছে অতন্দ্র, ভিক্ষাপাত্রটি দু'হাতে ধরে। 
কী পড়বে সে থালায়? সুধা না গরল? হাসি না কান্না? ছিন্ন ছিন্ন রহস্যঋকগুলি নাকি পূর্ণাবয়ব সঞ্জীবনীমন্ত্র ? জানে না মৈত্রেয়। সে শুধু দাঁড়িয়ে থাকে, স্থির ধৈর্যে। কোথায় অশ্বত্থ কোথায় নৈরঞ্জনা কোথায় উরুবিল্ব কোথায় সুজাতা কোথায় নালক, কোথায় মৃগদাব---- সে জানে না। কী সে প্রার্থনা করে? জল না আগুন? সৃষ্টিমুখী নীহারিকা নাকি ভয়ঙ্কর নক্ষত্রবিস্ফোরণ? জীবন না মৃত্যু, কোন্‌টা অমৃত? 
সে জানে না, সে শুধু দাঁড়িয়ে থাকে তার উন্মুখ ভিক্ষাপাত্র আকাশের নিচে মেলে ধরে। স্বাতীজল কি সত্যি ঝরে পড়ে কখনো? সে জানে না। কখনো কি চিত্রা থেকে নেমে আসে সেই মেঘমানুষ, যে বলে, তোমরা সুখী হও, শান্তি পাও, তোমাদের সব যুদ্ধের আগুন নিভে যাক নির্বাণজলে? সে জানে না।
রাতের গল্পগুলো আলোতে অল্প হলো,
স্বল্পসঞ্চয়ে ধরেছে ঘুণ-
এবারে জল্পনা, সেও তো অল্প না
কল্পতরু জুড়ে কী গুণগুণ!
না বুঝে পথে নামা ফাগুণ তালকানা,
রণে ও বনে লাগে লাল আগুন-
কোথায় ঘর ছিলো কোথায় ছিলো পর
কোথায় পান ছিলো কোথায় চুন!
নিপথ জঙ্গলে অফলা দিন চলে
কখনো জল ঝরে কখনো খুন,
পাথরডাঙা জুড়ে লোহার ছিটেবেড়া
সাঁঝের করবী তবু ভরেছে তূণ!  
অশেষ গল্পগুলো ঘূর্ণিজলের মতন ঘুরছে তার চারপাশে, অজস্র রঙ ঝলমল করছে স্রোতে। কবে সে পেয়েছিলো সপ্তপর্ণ ফুলের সেই নেশানেশা  গন্ধ? কবে একটা মরিচগন্ধের গ্রীষ্মদুপুরের ভিতর দিয়ে সে আসছিলো দীর্ঘ বালিপথ ঠেলে? কবে এক আশ্চর্য বিকালে তার বুকের ভিতর প্রথম অচেনা শিহরণ শিরশির করে উঠেছিলো? সেদিনের সন্ধ্যাতারার দিকে চেয়ে কী মনে হয়েছিলো তার?
 কিছু মনে পড়ে না ভালো করে, তবে পড়বে, পড়বে। এ থালা উপচে পড়বে ভিক্ষায়, সব হারানো স্মৃতি, ভুলে যাওয়া ভালোবাসা, সব হারানো সব পাওয়া সব জীবন সব মরণ----- বহু বহু জীবন বহু বহু মরণ---       


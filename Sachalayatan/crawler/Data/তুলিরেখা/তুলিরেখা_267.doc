জ্যোৎস্নাবনে, চন্দনছায়ায়




জ্যোৎস্নাবনে, চন্দনছায়ায় আমাদের মায়াবীরাত
এসেছিলো, চলেও গেছিলো চোখ ছলোছলো
অভিমানী কিশোরীর মত একলা, মৃদুপায়ে।
এখনো কপালে যেন তার চুলগুছির ছোঁয়া,
তার পায়ের শব্দের চলে যাওয়া হরিণপাহাড়ীর দিকে
এখনো লেগে থাকে স্মৃতির কানে কানে-
সে স্মৃতিও বুড়ী হয়ে এলো। 
আমাদের ঘুরে ঘুরে পাহাড়ে ওঠা
শিউরে ওঠা চুলের কাটার বাঁকে,
হাতে হাতে হঠাৎ ছোঁয়া, বেভুল-
বৃষ্টিথামা কমলাসন্ধ্যায় প্রথম তারার কুঁড়ি,
সবকিছু কেমন শান্ত, গভীর, শান্তিময়।
উপত্যকা পার হয়ে শাঁখের আওয়াজ ভেসে আসে
পুবের ঝাউডালের পাশ দিয়ে মস্ত গোল চাঁদ উঁকি দেয়,
ঘরে ফেরার গান গায় রাখালেরা, মেলা থেকে ফিরে আসে
দু'হাত ভরা কাঁচের চুড়ির ঝনরঝনর, মুখর পায়েল-
বাউল আলো দিয়ে ছবি লিখে খাতায় তুলে রাখে।
জ্যোৎস্নাবনের চন্দনছায়ায় হারিয়ে যায় আমাদের
নিটোল কৈশোর, আমরা পান করি প্রথম হলাহল-
প্রথম সুধা, প্রথম অমরত্ব, প্রথম মত্যু-
প্রথম স্পর্শ করি অমেয় সময়,
অপরিসীম জীবন ও অপরিমেয় মরণ....
ছবি: আন্তর্জাল
 

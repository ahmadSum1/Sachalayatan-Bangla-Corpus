সাঁঝ-রাত-ভোর 



আজকে যখন আকাশে সন্ধ্যার প্রথম তারাটি দেখা দিল, মনে পড়ল সেই আকাশঘর। মনে পড়ল ঘরভরা সেইসব বন্ধুদের, যাদের মুখ কখনো দেখিনি কল্পনা ছাড়া। 
মনে পড়ল টুকরো টুকরো মেঘপালক, মনে পড়ল দখিণ হাওয়ার আসা যাওয়া, মনে পড়লো মাঝরাত্রির কালপুরুষের কাঁধ ছুয়ে জেগে থাকা উজল রাঙা তারাটিকে।  খুঁজে খুঁজে পুরানো পাতাগুলো বার করে তুলে আনলাম ভুলে যাওয়া সেই সাঁঝ-রাত-ভোর। 
টুপটাপ ঝরে পড়ে জ্যোৎ‌স্নার বিন্দু
জারুলের ডালে ডালে থোকা থোকা ফুলে-
আঙুলের মিহি টানে বেছে নিস দানা
মোমবাতি শিখা কাঁপে পিঠে মেলা চুলে।
পাপড়িতে লেগে থাকে লাখো হীরাকুচি
ফিরিয়ে ফিরিয়ে দেয় কণা কণা আলো,
রাঙা আগুনের আভা মুখে চুলে হাতে-
গরম ভাতের ঘ্রাণ, ধোঁয়া অগোছালো।
লঙ্কা হলুদ মোছা পুরানো আঁচলে
নতুন ধানের ক্ষীর লেগে থাকে জানি,
ভোরের শিশির লাগা হাসিখুশিপাঠে
মিশেকুশে জেগে থাকে কুচি জলপানি।
***


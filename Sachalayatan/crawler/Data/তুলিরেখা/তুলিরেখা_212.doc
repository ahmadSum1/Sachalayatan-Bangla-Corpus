দেশবিদেশের উপকথা-ইনুইট 



  এটা ইনুইটদের মধ্যে প্রচলিত গল্প।

    এক ছিলো বিরাট মহাসাগর, তার হিমজলে বরফ ভেসে বেড়াতো। সেই মহাসাগরে সাঁতরে বেড়াতো মস্ত মস্ত তিমি। তারা মনের সুখে জলের ফোয়ারা তুলে নি:শ্বাস ছাড়তো আর সাগরের ক্রিল খেতো।  
    এক ছিলো হামবড়াইওয়ালা কাক, সে ডাঙার কাছের ঢেউয়ের উপরে উপরে উড়তো আর ফিরে এসে অন্যদের কাছে বাহাদুরি করতো সে একদিন এক বিরাট তিমি শিকার করে সবাইকে তাক লাগিয়ে দেবে।
   এরকম চলতে চলতে একদিন সবাই কাককে জোরসে চেপে ধরলো, বড় বড় তিমির একটা দল এসেছে কাছে, যাও একটা শিকার করে আনো।
      কাক আর কী করে, চললো উড়ে। তিমির নি:শ্বাসের ফোয়ারা দেখেই তো তার প্রাণ উড়ে যায় আরকি। তবু কোনোরকমে দম ধরে সে আরো কাছে গিয়ে দেখতে গেল। অমনি কী থেকে কী হলো, কাক হুশ করে ঢুকে গেল এক বিরাট তিমির মুখের ভিতরে।
      ঢুকে তো সে অবাক! দিব্যি নিকোনো ঝিকোনো পরিপাটী ঘরবারান্দা। ভেতরের ছোটো ঘরে একখানি লন্ঠন জ্বলছে আর তার পাশে বসে আছে এক সুন্দরী মেয়ে। সে খুব মন দিয়ে লন্ঠনটার পরিচর্যা করছে। 
    মেয়েটা হেসে কাককে অভ্যর্থনা জানিয়ে বললো, "আরে এসো, বসো। কী খাবে বালো।"
   মেয়েটা কাককে খাবার দাবার পানীয় এনে দেয় আর বারে বারে সতর্ক করে দেয় লন্ঠনটার দিকে কিন্তু যেও না ভাই।  
   কাক মনের সুখে খায় দায় আর দেখে মেয়েটা ভারী চঞ্চল, কেবল দৌড়ে দৌড়ে বাইরে যায় আর ঘরে আসে। 
   কাক বলে, "এত ছোটাছুটি করছো কেন ভাই? শান্ত হয়ে বসো না।"
   মেয়েটা হেসে বলে, " না, আমি শান্ত হয়ে বসলে চলবে না। জীবন জিনিসটাই এরকম, কেবল ছোটাছুটি।"
    কাক আদরে-যত্নে থাকে কিন্তু মেয়েটা আর তার চোখের মণির মতন আগলে রাখা লন্ঠনের রহস্য কিছু বোঝে না। একদিন যেই মেয়েটা বাইরে গেছে কাক দিয়েছে লন্ঠনে টান, অমনি সেটা পড়ে গিয়ে নিভে গেছে। সেটা নিভে যেতেই চারিদিকে জীবনের আলো নিভে গিয়ে মৃত্যুর গন্ধে ভরে উঠেছে। আর সেই মেয়েটা ? সে আর ফিরলো না।
    কোনোরকমে হাঁচোড় পাচোড় করে কাক বেরিয়ে এলো। এতক্ষণে সে বুঝলো সেই জ্বলন্ত লন্ঠনখানা ছিলো তিমির জ্যান্ত হৃৎপিন্ড আর ছোটাছুটি করা মেয়েটা ছিলো তার প্রাণ। লন্ঠন নিভে যেতেই তিমি মরে গেছে। না বুঝে টানাটানি করতে গিয়ে কাক হয়েছে সেই তিমির মৃত্যুর কারণ।
   মৃত তিমির পিঠের উপরে বসে থাকা মুহ্যমান কাককে অন্যরা উদ্ধার করলো কয়েকদিন বাদে। সে এত বড়ো তিমি শিকার করেছে বলে সবাই তাকে শাবাস দিলো কিন্তু কাক চুপ করে রইলো। 
    তারপর থেকে সে আর কখনো কারুর কাছে বাহাদুরি করতো না। মাঝে মাঝে তাকে দেখা যেতো ঢেউয়ের উপরে উপরে উড়তে, কাউকে সে বলতো না সে এমন করে কেন। সে নিজে জানতো যে সৌন্দর্যকে সে না বুঝে হত্যা করেছিলো তাকে ফিরে পাবার আশায় সে দিন গোণে।
___


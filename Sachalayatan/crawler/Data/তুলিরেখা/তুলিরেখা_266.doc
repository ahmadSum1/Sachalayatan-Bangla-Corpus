ডানায় রৌদ্রের গন্ধ 



স্বল্পায়ু বসন্ত শেষ হয়ে তখন গ্রীষ্ম গড়িয়ে এসে ছড়িয়ে গেছিলো কৃষ্ণচূড়ার লালে আর রুখু লালমাটির পথে ধূলার আঁচলে। সেই পথেই প্রথম দেখা হয়েছিলো শ্রবণ আর ঋতির। তারপর কত বর্ষা শরৎ হেমন্ত শীত গড়িয়ে গেল, কোথায় গেল তারা? 
বছরের পর বছর পাশাপাশি চলে তাদের দিনরাত, কিন্তু প্রথম দেখার ম্যাজিক মুহূর্তটা তো আর ফিরে আসে না! পুরানো হয়ে যাওয়া সম্পর্কগুলোর মধ্যে এত ক্লান্তি জমে ওঠে কেন? 
কোনোদিন ঝিকিমিকি ভোরে বা কোনো মেঘছায়া দুপুরে হঠাৎ কি আবার উড়ে যাওয়া যায় না সেই আকাশে, সেই ম্যাজিক আলোয়, সেই অন্তহীন প্রথম দেখার মরূদ্যানে? লুকিয়ে রাখা ডানায় আবার কি এসে লাগতে পারে না নতুন রৌদ্রগন্ধ?  
ক্লান্তি আমার ক্ষমা করো যদি বলি
করবে কি ক্ষমা, ধরবে কি এসে হাত?
কবে যে কোথায় হারিয়েছে ধূলিখেলা
কোন্ অমারাতে লুকিয়ে গিয়েছে চাঁদ।
এখনো অনেক পথ তো রয়েছে বাকি
দু'পায়ে এখনি এত যে ক্লান্তি কেন!
খররৌদ্রের দুপুর এখনো ঢলেনি
এখনি দু'চোখে এত ঘুম নামে কেন?
পথের গোলাপ তৃষ্ণা নিয়েছে ছিঁড়ে
নগ্ন দু'পায়ে কেবলি যে কাঁটা ফোটে,
গোড়ালি ছাপিয়ে অবুঝ রক্ত ঝরে,
বুকের পুকুরে নিঝুম দুপুর জোটে।
ক্লান্তি আমার ক্ষমা করো যদি বলি,
আসবে কি তুমি, ধরবে কি এসে হাত?
স্মৃতিবেদনার গহীন প্রহর থেকে
উদ্ধার করে ঘুচাবে কি পরমাদ?


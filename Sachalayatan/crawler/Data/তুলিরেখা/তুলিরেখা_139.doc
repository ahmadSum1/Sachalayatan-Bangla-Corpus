মায়াঘর



যেদিকে তাকাই কেবল ধূ ধূ করছে ছায়াহীন মাঠ, কোথাও বালি, কোথাও মাটি। কোথাও শুকনো ঘাস, কর্কশ গুল্ম, কোথাও একেবারে ন্যাড়া। তামাটে আকাশ গনগন করছে দারুণ রোদের তেজে। এর ভিতর দিয়ে যেতে হবে দীর্ঘ দীর্ঘ দীর্ঘ পথ। অন্য কোনো উপায় নেই।
 ক্লান্তি আমাকে থামিয়ে দিতে চায়, লুটিয়ে ফেলতে চায় পথের পাশের বালিপাহাড়ের পায়ের কাছে। সেখানের অচেনা সাদা হাড়েদের পাশে থামিয়ে দিতে চায়। অগ্রপথিকদের অনেকেই গন্তব্যে যেতে পারে নি শেষ পর্যন্ত। তাদের অস্থিচুর্ণের পাশে লুটিয়ে পড়ে বিদায় নিতে ইচ্ছে করে মাঝপথে। কিন্তু হাড়গুলো মিনতি করে বলে এভাবে হেরে না যেতে।
চলতে চলতে স্মৃতির ভিতরে হাতড়াই। সেখানেও ছায়া নেই, শান্তি নেই, গান নেই। স্মৃতিতে শুধু মৃত্যুর মিছিল, রক্ত, আগুন, দৌড়। অগণিত প্রিয় মুখ ছবি হয়ে গেছে। তবু চলতে হয়, চলতে হয়, অন্য পন্থা নেই। 
অনেককালের পুরানো এক বনসীমান্তের গান মনে পড়ে, জপতে জপতে চলতে থাকি। এর শেষে সত্যি কি আছে সেই ছায়া, সেই গান, সেই নদী যার বুকে ছলছলে স্নিগ্ধ শুশ্রূষার জল, সেই মায়াঘর ?    
আমার গ্রীষ্মবেলার কষ্টভ্রমণের পথে
ছুঁয়ে যেতে চাই তোমার ছায়াভরা উঠোন,
সতেজ আমলকী, লেবু আর আমগাছের তলায়
তোমার মুখে আলোছায়ার ঢেউ।
অঞ্জলি পেতে চাইবো স্নিগ্ধ শুশ্রূষা-
তোমার শীতল-কলস থেকে গড়িয়ে দেবে না তুমি?  
তার অনেকদিন পরের এক বর্ষা বিকালে
ভিজতে ভিজতে ফিরবো সেই পথ দিয়েই,
ক্লান্ত পসরা নামাবো তোমার দাওয়ায়,
শোনাবো বৃষ্টিভেজা গান, বেলাশেষের সুর।
তুমি শুনবে না?


ভ্রমর যেথা হয় বিবাগী (ছবিব্লগ)



আমি মনে হয় একেবারে মুক্ত পাগল হয়ে যাচ্ছি, বদ্ধ পাগল স্টেজ পার হয়ে গেছে। আমাদের এক দিদিমণি আমাদের বোঝাতেন পাগল নানাপ্রকার- দিব্যোন্মাদ ভাবোন্মাদ বীভৎসোন্মাদ। এক সুরসিকা ছাত্রী বলেছিলো "না না দিদিমণি, শুধু এগুলো না, আরো দু'খানা আছে, বদ্ধোন্মাদ আর মুক্তোন্মাদ। " তারপরে কী হইলো জানে শ্যামলাল। 
চারিপাশে এমন হেমপ্রভ রোদ্দুরের দিন, আকাশ একেবারে ইন্দ্রনীলমণি যেন। আসা যাওয়ার পথের দু'ধারে ফুটে আছে অজস্র নাম-না-জানা ফুল, স্বত:স্ফুর্ত ফুটে ওঠা সেই ফুলেদের কী পাগলকরা রূপ!। মাঠ ভরে কদমফুলের মতন ড্যানডেলিয়নের দল, জানি মাত্র ক'দিনের তরে থাকবে ওরা। রোদ্দুরের সাথে, বাতাসের সাথে তাই বুঝি তাদের হাসির শেষ নাই। সুন্দরী টিউলিপেরা দু'দিনের তরে দেখা দিয়ে সোনালি রোদে হেসে খেলে কোথায় চলে গেল নীল আকাশে পাল তুলে দিয়ে। আবার তারা চলে যেতে না যেতেই গোলাপী সাদা লাল ডগউডেরা ভরে ফেলেছে দিকদিগন্ত। "ফুল সে হাসিতে হাসিতে ঝরে, জোছনা হাসিয়া মিলায়ে যায় / হাসিতে হাসিতে আলোকসাগরে আকাশের তারা তেয়াগে কায়..." এমন একটা গান ছিলো না?     
 এই ফুটন্ত বসন্তের মাঝখানে মানুষ আমার শুধু মন উড়ু উড়ু আর পায়ে শিকল। ঘর বাড়ী কাজকর্ম লেখাটেখা সব ছেড়ে বেরিয়ে পড়তে ইচ্ছা করে, কানে সারাদিন গুণ গুণ করে কে যেন গাইছে "ভ্রমর যেথা হয় বিবাগী, নিভৃত নীল পদ্ম লাগি--"
 ছবি তুললাম কিছু গাছপালা মেঘ লতা ফুল কাঠবেড়ালির। কিন্তু সেই গানটা যে থামে না, "ভ্রমর যেথা হয় বিবাগী, নিভৃত নীল পদ্ম লাগি--"
কোথাও লুকিয়ে আছে সেই নিভৃত নীলকমল, কোথায় গো কোথায়?
 








ছবি: 


 

 

 

 

 

 

 

 




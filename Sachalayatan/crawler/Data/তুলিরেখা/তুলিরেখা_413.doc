শুভেচ্ছা



সারারাত বাজীপটকার শব্দ, জানালার বাইরে আলোর আলোড়ন। পর্দার ওপার থেকে আলো চলকে পড়ে ঘরের ঘুমের অন্ধকারে। আধোস্বপ্নে মনে পড়ে বহু আগের সেইসব আলোমুখরিত উত্‌সবরাত্রিদের। সেই ছাদের উপরে মোমবাতির সারি, পাঁ‌চিলে টুনি আলোর মালা। সেইসব আতশবাজী পটকা, তুবড়ী, ফুলঝুরি, চকোলেট বোম, চর্কিবাজী,দোদমা। আকাশে ভেসে যাওয়া মস্ত বড় আলোর হাতি আর আগুনপাখা হাঁসের দল। তখন সেসব হতো দীপাবলি রাতে।
 এখানে এমন হয় বর্ষবরণের রাতে। সব বাজীপটকার শব্দ থেমে গেলে, সব আগুন নিভে গেলে জ্বলে থাকে তারারা, তারাদের অফুরান দীপাবলি। জেগে থাকে শীতরাত্রির আকাশের অতন্দ্র প্রহরী কালপুরুষ। জেগে থাকে দুই ভাই পোলাক্স আর ক্যাস্টর। জেগে থাকে লুব্ধক। জেগে থাকে ধ্রুবতারা। উজল, স্নেহকোমল চোখ মেলে পুরাকালের সব তারারা চেয়ে থাকে নবীন মানবমানবীর কুটোকাটা জুড়ে গড়া দু'দিনের খেলাঘরের দিকে। 
 শেষরাতে ঘুমে ডুবে যাই, সামনের সকাল নতুন বছরের প্রথমদিনের সকাল।আহা, যেন খুব উজ্জ্বল, খুব সুন্দর হয়। সকলের জীবন হয়ে উঠুক আনন্দে ভরপুর, আলোয় উজ্জ্বল, কোমল ভালোবাসায় স্পন্দিত।  
আর কিবা দেবো, শুভেচ্ছা দিয়ে যাই-
প্রায়শূন্য এ ঝুলিতে শুভেচ্ছা ছাড়া
কি ই বা আছে আর দেবার মতন?
অথচ একদিন ছিলো না এমন-
একদিন ঝুলিভরা ছিলো নবীন ফসল।
একদিন দিতে পারতাম হীরামন পাখি,
দিতে পারতাম নকশী কাঁথার মাঠ-
দিতে পারতাম ঢেউবিহ্বল নদী
মনপবনের নাও, মেঘমল্লার, পুরবী, আশাবরী-
দিতে পারতাম শঙ্খলতার বল্লরী .....
আজ ছিন্নপ্রায় জীর্ণ ঝুলি থেকে
কি বা দেবো, শুভেচ্ছাটুকু  দিয়ে যাই-
আলো হোক, আলো হোক, সব আলো হোক-
ভালোবাসা আরো ভালো হোক....


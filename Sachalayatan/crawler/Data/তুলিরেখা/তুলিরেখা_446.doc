অগ্নি-অধিবাস



জন্ম-উত্তরীয় জলে ঢেলে দিয়ে
যূথচারী উঠে আসি মাটি বালি পাথরে-
আমার সব ভাষা ডুবিয়ে দিয়ে,
মন্ত্রময় ভোরের আকাশ হাসে-
সে আলোর ভাষায় কথা বলে,
যে ভাষার কোনো শব্দই জানা নেই আমার।
জন্ম-উত্তরীয় জলে বিসর্জন দিয়ে
অশ্রুহীন কান্নায় গড়িয়ে যাই-
ভূমিজীবনের উঁচুনীচু পথে।
কখনো মহাবন্যায়
বয়ে যাই স্রোতের সঙ্গে তৃণখন্ড। 
ত্রিপথগা নদীর বেণীসংকটে এসে
থমকে দাঁড়িয়েছি  বারবার-
বাতাসের হুংকার আমাকে শুনতে দেয় নি
অস্ফুটে কি বলেছে নদী।
মোহনায় এসে আর ভয় নেই-
ময়ূরকন্ঠী মেঘের নীচে দাঁড়িয়ে শুনি
সন্ধিপ্রহরের শঙ্খ বাজলো।
আর দেরি করিনা একমুহূর্ত ও
পরে নিই অকুন্ঠ অগ্নিবসন।
*** 


নাগকেশর




হারিয়ে যাওয়া সুতোয় আবার রোদ্দুর জ্বলজ্বল। একটা বিকেল। অদ্ভুত এক লালকমলাগোলাপী রঙ সে বিকেলের। সুরকি ফেলা পুব-পশ্চিম বরাবর রাস্তাটা অস্তসূর্যের আভায় রাঙা হয়ে আছে, দু'পাশের সবুজ মাঠেও চলকে পড়েছে সেই রঙ, নানাবয়সী ছেলেরা ফুটবল খেলছে। তাদের গায়েও জড়িয়ে গেছে সেই বেলাশেষের আলো।
সেসব দিন চলে গেছে, হয়তো যাবারই ছিলো। সময় তো থাকে না, সে কেবলই বয়ে যায়, কোথায় যেন পড়েছিলো সে, কালের সেই অবাধ গতির গল্প? সেই পথের গল্প, যে পথ কেবলই চলে আর চলে, অনির্ব্বাণ তার বীণা শোনে শুধু অনন্ত আকাশ? তবু কোথায় যেন সেই বেলাশেষের মায়াবী আলো লুকিয়ে রয়ে গেছে। ঠিক জায়গায় ছোঁয়া লাগলেই বেরিয়ে আসবে মায়া-আকাশ ভরে। 
কোথাও কি সবই থেকে যায়? সময়ের স্রোতকে ফাঁকি দিয়ে? রোদ্দুর হতে চাওয়া সেই অমলকান্তিরা ... তারা তখন সদ্য এসেছে ইচ্ছানন্দময় নন্দনবন থেকে ... পৃথিবীর ধুলামাটিময় রুক্ষতা তখনো ঘষে ঘষে রুখু আর শক্ত করে নি ওদের ... তখনও অনুভূতির ত্বকে কড়া পড়ে নি ওদের, তখনও অমলতাসের মতন নরম দিন ... সেইসব দিন কি কোথাও রয়ে গেছে? কোনো মুক্তোরঙের ভোরবেলার হাওয়াহালকা জালে আটকানো হীরেঝিকমিক শিশিরবিন্দুতে? 

স্বপ্ন-আঙ্গুল খুঁজছে আমায় তাই জেনে
আমিও তো কান পেতেছিলাম সাইরেনে-
অন্ধকারে বন্ধ ছিলো সব রবাব,
রাতপেয়ালায় যেই ঢেলেছি ঘুমশরাব,
অমনি আগুন ভরলো সারা দিগন্তর-
ঘুমের থেকে আর তো জেগে হয়নি ভোর।
কালপুরুষের পাশেই ছিলো সাথীর ঘর
শিউলিভোরে ঝরতো সে ফুল উঠানভর-
ঘুমের ভিতর বৃষ্টিদোর
হাত বাড়িয়ে ছুমন্তর
বললো আমায়- এক্ষুনি তুই এ হাত ধর।
কালপুরুষের পাশেই ছিলো সাথীর ঘর ....
বৃষ্টি ছিলো গানের মতন ছন্দবান
অরূপ ছিলো সুরের ভিতর স্পন্দবান,
ওড়নামেঘে উড়ে যেত সব হাসি
হাসিতে আর নোনতাজলে বানভাসি,
বুকের গহীন সাগরনীলে লাগতো টান-
বৃষ্টি ছিলো গানের মতন ছন্দবান.... 
 

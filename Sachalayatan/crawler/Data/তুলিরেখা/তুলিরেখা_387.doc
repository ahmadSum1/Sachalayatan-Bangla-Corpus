ফিরে আসা



ছোট্টো একটা কচি হাসি
একবার আমাকে ফিরিয়ে এনেছিলো-
অচেনা অন্ধকারযাত্রা থেকে
চেনা ভোরের অশ্রু-টলমল আলোয়।
সাদা জমির উপরে নীল-নীল বুটিতোলা
আকাশগন্ধী তাঁত শাড়ীখানা,
আমাকে একবার ভয়ানক ধূসর বিস্মৃতির মধ্যে
মনে পড়িয়ে দিয়েছিলো-
স্নিগ্ধ-সবুজ জন্মজমিন।
ছোটো ছোটো দুটি শিরতোলা ঝিনুকের খোলা
সাজানো ছিলো দেখনবাক্সের কাঁচের ভিতরে,
কোনোদিন হয়তো ইচ্ছেমুক্তো ছিলো
ওদের কবেকার ভুলে যাওয়া শরীরে।
একদিন ওদের দিকে তাকিয়েই
ফিরে এসেছিলাম ভঙ্গুর ক্ষণসংসারে আমার-
ঝড়ের সমুদ্রকে বিদায় জানিয়ে
অপরিমেয় নীল অশ্রুর অর্ঘ্যে।


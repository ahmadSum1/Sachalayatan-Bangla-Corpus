অণোরণীয়ান থেকে মহতোমহীয়ান (১২)



ধরুন বাজারে গেছেন একশো টাকা নিয়ে। গিয়ে দেখেন পকেটে চার টাকা পড়ে আছে, বাকী ৯৬ টাকার হদিশ নাই। পকেটমারের পকেটে খুঁজলে পাওয়া যেতে পারে। কিন্তু সেই পকেটমার কে? 
     জ্যোতির্বিদদের মনের অবস্থাটা একবার ভাবুন। তারা এরকমই মাত্র চার টাকা পেয়েছেন খুঁজে, চেনা জানা পদার্থরা যারা কিনা অপটিকাল পর্যবেক্ষণে ধরা পড়ে তারা মহাবিশ্বের ঘনত্বের মাত্র ৪% এর জন্য দায়ী। বাকী ৯৬%? তার কী হলো? সে ঘনত্বের জন্য দায়িত্ব কার? 
    মাত্র কিছুকাল আগে একটা ধরতাই পাওয়া গেছে। চুরি যাওয়া ৯৬ টাকার মধ্যে তেইশ টাকার সন্ধান পাওয়া গেছে। পকেটমার হলো ডার্ক ম্যাটার।  
     উইলকিনসন মাইক্রোওয়েভ অ্যানাইসোট্রোপি প্রোব, সংক্ষেপে যাকে বলে WMAP, সেই স্যাটেলাইট খুব ভালো করে মাইক্রোওয়েভ মেপেছে, বিস্তারিত ম্যাপ করেছে। ডাব্লুম্যাপের সৌজন্যেই বোঝা গেছে আমাদের মহাবিশ্বের ২৩ শতাংশই তৈরী হয়েছে অজানা-অচেনা কোনো বস্তু দিয়ে, এরা যে কীরকম জিনিস তা এখনো না জানা থাকায় নাম দেওয়া হয়েছে ডার্ক ম্যাটার, অন্ধকার বস্তু। এরা কোনো তড়িৎচুম্বকীয় বিকিরণ করে না, তাই আলো-দূরবীণ এক্সরে-দূরবীণ বা রেডিও-দূরবীণ কোনো কিছুতেই ধরা পড়ে না। শুধুমাত্র লুকাতে পারে না তাদের বিপুল মহাকর্ষ, মহাকর্ষ স্থানকালে বক্রতা তৈরী করে (আইনস্টাইনের সাধারণ আপেক্ষিকতা তত্ত্ব থেকে একথা আমরা জানি), সেই বক্রতায় পড়ে পাশ দিয়ে ছুটে যাওয়া আলোর পথ বেঁকে যায়, সেই দিয়েই শুধু পরোক্ষভাবে জানা যায় এই ডার্কম্যাটারের অস্তিত্ব। 
     আমাদের গ্যালাক্সির নাম মিল্কিওয়ে, এটা বিরাট এক নক্ষত্রজগৎ, দশ হাজার কোটি তারা আছে এই গ্যালাক্সিতে আমাদের সূর্য যার একটামাত্র মাঝারি তারা। এটা স্পাইরাল গ্যালাক্সি, এর ঘূর্ণীবাহুগুলোর মধ্যে কোটি কোটি তারা। এতকাল জানা ছিলো এই মিল্কিওয়ের এক প্রান্ত থেকে আরেকপ্রান্ত পর্যন্ত বিস্তার এক লক্ষ আলোকবর্ষ, এখন ডার্ক ম্যাটার বিষয়ে জানা যাবার পরে বোঝা গেছে এর আসল আকার জানা আকারের দশগুণ। মিল্কিওয়ের চারপাশ ঘিরে আছে বিপুল পরিমাণ ডার্ক ম্যাটার, যারা পুরোপুরি অদৃশ্য। সত্যি বলতে কি গ্যালাক্সির বেশীরভাগ ভরই লুকিয়ে আছে ডার্ক ম্যাটারে। কী কান্ড!       
কিন্তু এর চেয়ে আরও বেশী আশ্চর্যের ব্যাপার হলো বাকী ৭৩ টাকা।  এটা যে চোরের পকেটে সে একেবারে প্রায় পরোক্ষ ধরাছোঁয়ারও বাইরে। এ চোর হলো ডার্ক এনার্জী, মহাবিশ্বের ৭৩ শতাংশই এর পকেটে। 
 ডার্ক ম্যাটার বিষয়ে অদূর ভবিষ্যতে একটা ফয়সালা হওয়ার সম্ভাবনা থাকলেও ডার্ক এনার্জীর ব্যপারটা আরো অনেক বেশী জটিল। নিকট ভবিষ্যতে একে ভালো করে জানতে বুঝতে পারা যাবে না বলেই মনে হচ্ছে। তবে একসময়ে না একসময়ে ধরা তাকে পড়তেই হবে।      


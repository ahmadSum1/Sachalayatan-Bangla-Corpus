নীল নির্জনে



একাকী নদীটির ধারা আলোর সীমা ছাড়িয়ে সন্ধ্যার দিকে চলে গেছে চুপচাপ। গভীর, নীল, নির্জন স্রোত। আধা ঘুম, আধো জাগা সেই ধারা বয়ে চলেছে নিজেরই নীলাভ সবুজ স্বপ্নের ভিতর দিয়ে। 
সেই স্বপ্নের আকাশ ভরে ওঠে রাশি রাশি তীরে, মাঠ ভরে ওঠে ধনুকে। শয়ে শয়ে হাজারে হাজারে তীর ছুটে আসছে অবিরল। গাঢ় লোহিতবর্ণে ভরে যাচ্ছে অতীত, বর্তমান, ভবিষ্যৎ। হঠাৎ ঘূর্ণীঝড় আসে দস্যুর মত, উথাল পাথাল চরাচর। মড় মড় করে ভেঙে পড়ে বনস্পতিরা। পাখিদের বাসাগুলো খেলনার মতন ভেঙে পড়েছে, মরে গেছে ছানাগুলো, ভেঙে গেছে ডিমগুলো। 
ঝড় থেমে আকাশ পরিষ্কার হয় আবার, একটা দুটো করে দেখা দিতে থাকে তারা, ভেলভেটের মতন রাত্রিনীল আকাশে। কে যেন কী খুঁজছে আলো জ্বেলে, কে যেন আজও তৃষার্ত হয়ে আছে ভালোবাসার ঝর্ণার জন্য। কবে সে খুঁজে পাবে সেই ঝর্ণা? 
কালিন্দীর কালো স্রোতোধারা
পার হয়ে বিকালের বাধা
সন্ধ্যার দিকে যেতে যেতে
নিরলে ঘুমিয়ে পড়ে আধা।
আকাশে ধনুক আর তীর
পলাতক ছায়াদের ভীড়
ঝড় এসে ভেঙে রেখে গেছে
কবোষ্ণ কবুতর নীড়।
আকাশ তবুও খোঁজে কাশ
নদীতীরে গুহাচিত্রিনী-
তৃষার্ত সাত বীণাতারে
জেগে ওঠে সুর-আলাপনী।
পথিক  তারারা জাগে গানে,
যেতে হবে দূর বহুদূর,
নীহারিকা ডানা মেলা পাখি
পাখায় লুকানো কোহিনূর।
*******


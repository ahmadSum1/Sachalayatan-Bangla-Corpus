সোনার ঝাঁপি



টুকরো টুকরো শব্দগুলো তুলে তুলে রেখে দিই ঝাঁপিতে। ঘুলঘুলি বাসায় চড়াইশাবকদের ডাক, সে ডাক শুনে পালা করে মা আর বাপের আসা যাওয়া, তাদের ডানার ফররফরর ফুড়ৎ ফুড়ুৎ ঘুরতে থাকে দুপুরবেলার পাখার হাওয়ার শব্দে। টুকরো টুকরো শব্দেরা জড়ো হতে থাকে আমার টুকরিতে।
দূরে চলে যাবার শব্দের রঙ কেমন লালকমলা, আকাশ জুড়ে সূর্যাস্তের আয়োজনও ছিলো সেই মেঘ ছড়ানো বিকালে। রেলস্টেশনের মেহগিনি গাছে কিচিরমিচির করছিলো ঘরে ফেরা পাখিরা। গাড়ীটা ঝক্করঝক্কর করতে করতে চলে গেল সেতুর দিকে। পশ্চিমে নদী, তার রাঙা জলে তখন সূর্যটা ডুবে গেছে।
কাছে আসার শব্দের রঙ সোনালী ওড়না পরা আকাশের মতন ঝকমকে নীল।
তখন ভোরের শিশিরে ঝলমল করছিলো নতুন রোদ। একটা ভোরের পাখি ডাকছিলো টিকি টুই টিকি টুই টিকি টীঈঈঈঈঈ। সেই আশ্চর্য আশমানি রঙের শব্দ ছিলো আমাদের প্রথম দেখা হবার প্রহরে। তার মুখে এসে পড়েছিলো সেই নতুন ওঠা সূর্যের আলো। 
কতকাল হয়ে গেল, আমি শব্দ কুড়িয়ে যাই, কুড়িয়ে কুড়িয়ে জড়ো করি। যত্ন করে ঝাঁপিতে তুলে রাখি।  শব্দেরাই যে বাঁচায়, শব্দেরাই যে মারে! তেমন তেমন করে বুলিয়ে দিতে পারলে তারাই যে সারায় সব ব্যাধি! তাদের কি আর যত্ন করে না রেখে পারা যায়! শব্দেরাই যে হারানো পথ খুঁজে পাওয়ায়! 
পুরানো পথের রেখাগুলো হারিয়ে গেছে, প্রিয়মুখগুলো ঝাপসা হয়ে গেছে, কাছে আসার থেকে দূরে চলে যাওয়ার রঙই বারে বারে আঁচলে লেগেছে! কতকিছুই হারিয়ে গেল, কিন্তু শব্দেরা হারায় নি। ওরা যেন শবদেহ না হয়, ওরা যেন জেগে উঠতে পারে সোনারকাঠি রূপার কাঠি লাগলেই!   
পুরানো সেই পথেরা নেই, পথ ঢেকেছে বনে-
সোনারহরিণ বোনা আসন আর সে তো নেই মনে!
নেই-কথারা মেঘ এঁকেছে তালশিমূলীর ঘাটে
ঝম্‌ঝমিয়ে নামুক এবার বৃষ্টি তোমার মনে।
আনকথাদের বান ডেকেছে এপার ওপার ভাসে
ঢেউ টলমল নৌকা বেয়ে ও কোন্‌ মাঝি আসে?
নৌকাটা কি চেনাই ছিলো গতজন্মের ঘাটে?
আষাঢ়-শ্রাবণ পতিতপাবণ আজো কি জল কাটে?
গতজন্মের সে ঘরদুয়ার মেঘকুয়াশায় ঢাকা
কমলজবায় লুকিয়ে বসে কুটুমপাখির ডাকা-
আবছায়াতে শব্দ খুঁজি, পদ্মদিঘির পাড়ে
চিনিয়ে দিতে আসবে কি সে গহীন পথের ধারে?



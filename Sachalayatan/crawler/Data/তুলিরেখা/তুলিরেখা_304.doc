 মরুকিশোর, তুই সেই নীলমেঘ হবি? 




মরুকিশোর, তুই সেই নীলমেঘ হবি?
এইসব কড়কড়ে বালিমাঠ পার হতে হতে
ডানা ঝেড়ে ঝরোঝরো জল দিতে দিতে -
একেবারে উড়ে যাবি যাদুপাহাড়ে?
রাতের ধারালো নখ ঢুকে যাবে
নরম রোমের ভিতর-
আকাশের নীল পালকে মুখ ঘষতে ঘষতে
সে ভিজে যাবে আশিরপদনখ। 
তারপরে একটা চমৎকার জ্যোৎস্না উঠবে-
ঘরছাড়া বিবাগী একটা জ্যোৎস্না,
উদাসী ভালোবাসার মতন আলতো করে ছুঁয়ে যাবে
এই চোখের পাতায় লুকিয়ে রাখা জলের ফোঁটা।
মরুকিশোর, তুই হবি সেই নীলমেঘ ? 
তুমুল ঢেউয়েরা একদিন আমাদের
ভাসিয়ে নিয়ে গিয়েছিল জলউৎসবে-
সেখানে রাশি রাশি নীলপদ্ম ফুটেছিল,
অভ্রডানা সোনাপিঠ ভ্রমরেরা উড়েছিল,
মস্ত মস্ত লাল টিপ পরে এসেছিল
সাদা পালের বাদামী নৌকোরা-
তারপরে কবে যেন সব হারিয়ে গেল!
হারিয়ে গেল আমাদের সব না-বলা কথাগুলো,
আমাদের না-হওয়া গল্পগুলো,
আমাদের না শোনা কবিতাগুলো,
ব্যবধান-গিরিখাত কেবলই চওড়া হতে থাকলো
লাফ দিয়ে আর পার হওয়া গেলো না। 
মায়া-আকাশের গভীরে তবু রয়ে গেছে প্রতিশ্রুতি
একদিন সব ফিরে আসবে-
সেই শিশিরমুক্তা আর ধান্যমঞ্জরী বিলাসী শরৎহাওয়া,
অনেকদূরের বেগুনীফুলে ছাওয়া ঘুমঘরে
সে ঘুমিয়ে আছে, সুপ্তস্মৃতি।
নীলমেঘের কিশোর এসে ডাকলেই সে জেগে উঠবে।
মরুকিশোর, তোর বাঁশি কি সেকথা বলে না?
মরুকিশোর,
তুই হবি সেই নীলমেঘ? 
ছবিসূত্র: আন্তর্জাল
 

ইচ্ছে-বাতাস



কারা যেন কানের কাছে ফিসফিস করে ওঠে, শুনতে পাই অনেক গলার স্বর-- কোনোটা হাল্কা কচি স্বর, কোনোটা গম্ভীর জোরালো, কোনোটা মেয়েলী কোমল স্বর-প্রায় গানের মতন সুরেলা, কোনোটা দানা-দানা পুরুষালী স্বর, কোনোটা তীক্ষ্ণ চড়া স্বর, কোনোটা তরুপত্রে বাতাসের মর্মরের মতন নরম স্বর। ওরা বলে, "বলবে না আমাদের কথা?" 
কাগজের উপরে কলম সরে সরে যেতে থাকে, অক্ষরের পর অক্ষর, শব্দের পর শব্দেরা উঠে আসতে থাকে, সেসব ঐ স্বরগুলোর গল্প। একসময় দেখি তাদের গল্পের একেকটা অংশ কখন পুরো বা অর্ধেক ফুটে উঠেছে কাগজের উপরে। তখন ঐ কুঁড়ির মতন ক্ষুদে ক্ষুদে শব্দগুলো কথা বলতে থাকে, অন্ধকার থেকে আলোর ফুলের  মতন ফুটে উঠতে চায় তারা, তাই...
ইচ্ছে-বাতাস উড়ছে আমার বেভুল বাগান পথের বাঁকে 
জাঁকজমকের উড়নতুবড়ি জ্বলতে জ্বলতে পুড়তে থাকে।
এই দ্যাখো এই তুলির টানে লেবুরঙের সকাল আঁকি-
এই দ্যাখো এই শিশির ফোঁটায় রাত্রিবিষাদ লুকিয়ে রাখি।
এই দ্যাখো সব মুছে দিলাম ঝড়বিকালের এক ঝাপটে
ঐ দ্যাখো সেই কাচপোকা টিপ বন্ধ ঘরের ঐ কপাটে।
কথার শেষে চুপকথামন একলা হয়ে উদাসচোখে 
সাঁঝদিঘিটির আয়্নাজলে মুখ দেখতে অবাক ঝোঁকে।
আলতো হাতে দরজা ঠেলি সেই আমাদের সবুজ বাড়ি
মধ্যরাতের মেলগাড়িতে তারায় তারায় অবাক পাড়ি।
*******


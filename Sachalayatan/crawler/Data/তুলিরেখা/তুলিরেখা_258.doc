শুভ নববর্ষ 



শুভ নববর্ষ । সবাইকে অনেক অনেক প্রীতি ও শুভেচ্ছা। গতকালের সারাদিন ধরে ছিঁচকাদুনে বৃষ্টির পরে আজকের একেবারে ধোয়ামোছা চকচকে নীল আকাশ আর সোনালি রোদ একেবারে উপহারের নীলসোনালি মোড়কের মতন লাগছে।
সন্ধ্যা হলেই শুরু হয়ে যাবে নিউইয়ার্স ইভের বাজি পোড়ানো, গাছে গাছে টুনিবাতি তো ইতিমধ্যেই জ্বলছে। সেতো ধন্যবাদ-দিবসের থেকেই জ্বলছে, জ্বলবে কাল অবধি। 
আকাশে তারাদের অনির্বাণ টুনিবাতির নিচে দাঁড়িয়ে পৃথিবীর অন্যদিকে থাকা আপন মানুষদের জন্য প্রার্থনা করি সুন্দরতর আগামীদিনের। সেখানে এতক্ষণে নতুন বছর এসেই গেছে।  শুভ নববর্ষ।
দেশান্তরী নক্ষত্রের কক্ষপথে জেগে থাকে মৌরীফুল
স্বপ্নপথের পাশ দিয়ে বয়ে গেছে জলবতী নদী-
সেই জলে সারাদিন ভাসে ডোবে অতিথি হাঁসেরা
এমনি করে যুগান্তর আসে গিরিব্রজে--
শেষ হলে দিন-কোলাহল
এসো ভেসে যাই রুপোলি আকাশে
একরাশ নক্ষত্রভরা সোনালি মেঘের দিকে-
নীল প্রজাপতি আঁকা কিন্নরী ওড়নায়
লেগে থাক দু'এক কুচি ভুলের ফসল,
কয়েক ফোঁটা অশ্রুদাগ।
আবার হয়তো দেখা হবে
কোনো সোনাঝরা গল্পের মোড়ে-
যেখানে অচিনদেশের মর্মরমিনারে
জেগে ওঠে অনন্তস্পর্শী বীণাধ্বনি,
আলোকবিলাসী পাখি উড়ে আসে অমলীনা ভোরে.... 


ভুল মেঘেরা ডাকলো যেতে একা



   ক্লান্ত ঈশ্বর বসে থাকে জলের ধারে, শ্যাওলা ধরে সবুজমতন হয়ে যাওয়া বাদামী পাথরে। পুরাতন আগ্নেয়শিলার মতন মন্থর স্মৃতি তার। সে ভাবতে চেষ্টা করে, কবে যেন চারিদিক সোনালী-কমলা ছিলো? কবে যেন বুড়ী পৃথিবী ফুটন্ত কিশোরীর মত গন্‌গনে ছিলো? সেইসব দিন! যখন খেলাঘর গড়া আর ভাঙার মতন জলেস্থলে উথালপাথাল- সে কবে? মনে পড়ে কি? কখনো পড়ে, কখনো পড়ে না। পৃথিবীর ঈশ্বর গভীর ক্লান্তিতে ঘুমিয়ে পড়ে। 
   তার স্বপ্নে এখন সেই নবীনবেলার দিন গুলি, সেইসব ঝড়বজ্রবিদ্যুত, প্রতিশ্রুতিময় আকাশ থেকে আগুনের বর্শামুখ নেমে আসে সৃষ্টিমুখী মহাসমুদ্রে, গর্ভিণীর স্ফীত উদরের মতন ফুলে উঠছে সমুদ্র, কি রহস্যময় স্পন্দন সেখানে! সেখানে গভীর কান পেতে সে শুনেছিলো আশ্চর্য গান, প্রথম জীবনের প্রথম জন্মের প্রথম কান্না। 
    তারপরে কত গোলাপী ভোর, সোনালি দিন আর রাঙা সন্ধ্যা পার হয়ে গেছে। তার ঘুমন্ত মুখের উপরে ভাসে ঝরা পালকের মতন চিঠি, মেঘের নৌকায় ভেসে ভেসে কাছিয়ে এসেছে। সেই চিঠিতে লেখা ছিলো-
তোমাকে অনিশ্চিত অপেক্ষায় রাখতে চাইনি,
শূন্য ঘাটে, অন্ধকারে, চারিদিক বড্ড ফাঁকা,
মনখারাপী বিষাদসুতোয় আঁকা-
ঠিক সময়েই আসবো বলে বেরিয়েছিলাম পথে
কখন যেন জড়িয়ে গেলাম লতাপাতার সাথে
ভুল মেঘেরা ধরলো ঘিরে,
বৃষ্টি এসে ভিজল আঁচল
তবুও পথ ভুল হোতো না,
অন্ধকারে বিজলি দেখে
এসেই যেতাম ঠিক, কিন্তু-
ভুল মেঘেরা ডাকলো যেতে একা।  


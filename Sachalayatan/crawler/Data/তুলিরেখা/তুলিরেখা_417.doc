তবক



সুখের তবক মোড়া গোপণ অসুখে
সূচে গাঁথা প্রজাপতি, স্বপ্নেরা ভুখে-
মেঘের যা ছিলো কানাকড়ি,
ভাঁজে ভাঁজে ক্ষয়ে যাওয়া জরি-
সবই আজ খোয়া গেছে তার,
ব্যাপারীরা কষে ধরে' ঘাড়
নিয়ে গেছে কেজানে কোথায়-
হাওয়া শুধু করে হায় হায়।
এলোমেলো শব্দেরা ভাসে
চৌকোনা জলছবি হাসে-
হাসির আড়ালে থাকে ঘাস
মুছে যাওয়া শিশিরের মাস।
বিলুপ্ত শেফালির ঘ্রাণ
আজো কেন প্রাণে তার টান?
কোথাও এখনও বুঝি জানালা খুলে,
অপেক্ষা-চোখ জাগে ঘড়ির ভুলে?
সময়ের শিকগুলো কড়া-
পাথর-কঠিন সে পাহারা-
তবু তার কোন্‌ ফাঁক দিয়ে
উড়ে যায় হীরামন টিয়ে,
ডানা ভরা স্বপ্নের চিঠি-
নিঘুম কাজলকালো দিঠি।
একদিন ধ্রুবতারা-ভোরে
প্রথম আলোর রাঙা ঘোরে
উঠবেই বেজে সেই শাঁখ
ততদিন স্বপ্ন বেঁচে থাক।
***


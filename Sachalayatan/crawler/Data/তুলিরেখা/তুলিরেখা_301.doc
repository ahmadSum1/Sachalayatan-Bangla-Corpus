ছবিব্লগ: উৎসব মরশুম, নয়নতারা, কাশ, মেঘ আর বেগুনী মরিচ



মনের ভিতর শারদীয়া আকাশ বলে একটা আলাদা আকাশ ছিলো আমার শৈশবে কৈশোরে। বর্ষার কালো মেঘ কেটে গিয়ে নীলার মতন নীল একটা আকাশ, যত্ন করে জলে ধুয়ে সোনালী আলোর আবীর মাখিয়ে কে যেন সাজিয়েছে, জড়িয়ে দিয়েছে ফিনফিনে সাদা তুলোমেঘের ওড়না। এমন সব দিনে শিউলিরা টুপটাপ ঝরে পড়তো, মাঠভরা তুলোতুলো কাশ শিরশিরে হাওয়ার সঙ্গে হাসতে হাসতে নুয়ে পড়তো। সবুজ ধানেরা ভোরের শিশিরে ভিজে থাকতো। সোনাপিঠ ভোমরারা কেমন ঢুকে পড়তো স্থলপদ্মের মধ্যখানে! সেই ম্যাজিক ফুল, ভোরে সাদা, যত বেলা বাড়ে তত রঙীন, বেলাশেষে একেবারে গোলাপী!
  ঢাকীরা ঢাক বাজাতো- ঢ্যামকুড়কুড় ঢ্যামকুড়কুড়, মন বসতো না পাঠশালে, ঐ যে ওখানে যে কত কত নতুন কিছু হচ্ছে বলে ছুটে একবার উঁকি দিয়ে আসতে ইচ্ছে হতো দুর্গাপূজার প্যান্ডেলে। ছড়ার একখানা লাইন ঘুরে ঘুরে মনে আসতো, "যা দিবি মা তাই হবে আজ পরমান্নের বাটি।"
কোথায় কতদূরে এখন সেসব শিউলিভোর, কাশফুলমাঠ, প্যান্ডেল, ঢ্যামকুড়কুড় ঢাক। অনেক অনেক দূরে। তবু হঠাৎ আকাশে চোখ চলে যায়, তীব্র নীল বুকের মধ্যে ঢুকে যায়। তেমনি ফিনফিনে তুলোমেঘই তো ভাসছে! কত নয়নতারা ফুটেছে, নয়নতারাই তো! অন্যরকম কাশফুলের গুচ্ছ আকাশে মাথা দোলায়! 
অচেনা উৎসব-মরশুম, কত রঙীন তাঁবু, কত বাদ্যিবাজনা, খাওয়াদাওয়া, খেলাধূলা। হোক অচেনা, তবু আনন্দের তরঙ্গ চেনা চেনা লাগে। হঠাৎ সবশেষে আমাকে আদ্যাপান্ত অবাক করে দেয় বেগুনী রঙের মরিচ। সবুজ না, সত্যি বেগুনী, এ গাছের পাতাও সবুজ না, কালচে লাল !!!
আর বেশী কথা বললে কাজের কাজ কিছু হবে না, বরং ছবি দেখুন।







সোহিনী



সোহিনীর মা-বাবা দুজনে ওকে পাহারা দিয়ে ইস্কুলে আনা নেওয়া করতেন পালা করে। সোহিনী নাকি প্রেমে পড়েছিল পাশের বয়েজ স্কুলের এক ক্লাস উপরের একজন ছেলের। আমাদের গ্রামাঞ্চলে কিশোরপ্রেম মানে বিকেলে একটু দেখা করা, গল্প করা, মাঝে মাঝে একসঙ্গে স্টেশনবাজারের দোকান থেকে ঘুগনি খাওয়া-এর বেশী কিছু না। তবু এই ব্যাপারটুকুও সোহিনী বাবা একেবারেই অ্যাপ্রুভ করেন নি। তাই এত বাধা-নিষেধ, মেয়েকে আটকানো, স্কুলে পাহারা দিয়ে আনা-নেওয়া।  
   ক্লাস নাইনে সোহিনী মারা গেলো বিষ খেয়ে,ওর প্রেমিক ছেলেটিও৷ দু'জনে কেমন করে যেন একসঙ্গে শহরে পালিয়ে গেছিলো, সেখানে তেজালো অ্যাসিড যোগাড় করে দু'জনে খেয়েছিলো৷ বাঁচানো যায় নি, হয়তো চেষ্টা করার সময়ও ছিলো না৷
     সোহিনীর মা, চোখ দুটো দেখে মনে হতো জলে ভর্তি হয়ে আছে, নরম চেহারা, হয়তো উনি পনেরো বছরের তরতাজা কিশোরী মেয়ের এইভাবে চলে যাওয়া আটকাতে পারতেন, উনি হয়তো সে প্রেমকে সম্মান করেছিলেন, কিন্তু নিরুপায়৷ আমার হাতের উপরে ওঁর শাখাপলাওলা নিটোল মা-মা হাতখানি মনে পড়ে, আমার সঙ্গে কথা কইতে এসেছিলেন, আমি কী বলবো, বুঝতে পারিনি৷ উনি বলছিলেন,"আমার মেয়েটা যদি তোমার খুব বন্ধু হতো তাহলে হয়তো এরকম হতো না৷ আমার কপালটাই এরকম, নাহলে ও এভাবে কেন ... বোকার মতো ... " শিউরে উঠেছিলাম, এ আধা-রোবটের বন্ধু হলে ও বেঁচে থাকতো রোবট হয়ে, তা কি ভালো হত? কিন্তু বলতে পারিনি, মানুষে কত কিছু নিয়েই ভুলে থেকে আনন্দ পায়, মায়ায় জড়ায়, ভুল ভাঙিয়ে লাভ কী?
    সোহিনীর সতেজ দীঘল চেহারা মনে পড়ে, সুন্দর চুলের গোছা বেণীতে বাঁধা, ছেনিকাটা মুখচোখ, মাখনের মতন গায়ের রঙ৷ ওর মায়ের যেমনই স্নিগ্ধ দিঘিজলের মতন চেহারা, ওর তার বিপরীত৷ অত্যন্ত উজ্জ্বল মুখচোখ, আগুনের মতন দীপ্তি৷ তাই কি এত অমিল হলো সংসারে? তাই কি আবদ্ধডানা আগুনের পাখি মুক্তি খুঁজছিলো?
ওর দুঃখজনক মৃত্যুর পরে ওর স্মৃতিরক্ষার্থে ওর নামে প্রাইজ দেবার ব্যবস্থা করলেন ওর বাবামা,ও একমাত্র সন্তান ছিলো ওদের৷ বাংলা ইংরেজী ভূগোল ইতিহাস প্রত্যেকটা বিষয়ের হাইয়েস্ট মার্কস পাওয়া ছাত্রীর জন্য৷
  আমাদের ধর্মে তো সমাধিও নাই, স্মৃতি ছাড়া আর কোনো কিছুই কি থাকে? আজ কোথায় সেসব, স্বপ্নেও আছে কি? তবু কেন এই অদ্ভুত আকাশে অদ্ভুত যন্ত্রে অলৌকিক পর্দায় সেই স্বেচ্ছামৃতা কিশোরী এসে দেখা দেয়, যার বয়স আর বাড়েনি পনেরো বছর থেকে?
     আমি পনেরো পেরিয়ে ষোলোতে, ষোলো পেরিয়ে সতেরোতে করতে করতে কত যুগ পার হয়ে গেছি, শক্ত কড়া পড়ে গেছে সমস্ত মানবিক অনুভূতিতে, সেদিনের সমস্ত ঘটনা ও তার স্মৃতি জলের আল্পনার মতন উবে গেছে ৷ তাহলে কেন আবার ফিরে আসে? কিভাবে ফিরে আসে? তাহলে কি সেই আধা স্বাপ্নিকের কথাই সত্যি? কোথাও না কোথাও থেকে যায় কিছু না কিছু? এ বিশ্বে কিছুই হারায় না?


জাগনরাতি 



শেষরাত্রির কুয়াশার জালে জড়িয়ে ঘুমিয়ে আছে নিশিজাগরণক্লান্ত সাদাটে চাঁদ, দিঘির আয়নাজলে তার ছবি কেঁপে উঠলো ঘুমভাঙা মাছের আঁকাবাঁকা জলকেলিতে। অক্ষয়বটের ছায়া ঘন হয়ে ছড়িয়ে আছে ঘাটে। সেখানে চুপ করে বসে আছে শ্রমণা, সে আজ জাগনরাত কাটিয়েছে ওখানেই, কেজানে কী ব্রত ছিলো! 
স্বপ্নচিঠি ভর্তি করি মেঘের খামে
মুখ এঁটে দিই শক্ত করে ঠোঁটের ঘামে,
পাঠিয়ে দিয়ে মাঝআকাশে
চুপকথাদের দিঘির পাশে
একলা বসে গল্প বানাই মধ্যযামে-
চলতে চলতে রানার বুঝি থমকে থামে।
কোথায় যেন ঝড়-ঝমঝম বৃষ্টি নামে,
সেই যেখানে একলা অশথ পথের বামে?
যুগ পেরোলো ভুলের ত্রাসে 
এবার তবে পথিক আসে?
হীরের টুকরো মিলছে নাকি কাচের দামে?
ঠান্ডা ঘরে ঢুলছে রাজা খুব আরামে।
রাতপ্রহরীর প্রহর কাটে তারায় তারায়-
জাগনরাতির অবাকবাতির চোখ বুজে যায়।


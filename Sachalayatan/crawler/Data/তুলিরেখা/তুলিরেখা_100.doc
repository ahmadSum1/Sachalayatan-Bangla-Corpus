নদীর ঢেউ রে



দিগন্ত থেকে ছুটে আসে ঢেউয়ের পর ঢেউ, তার চূড়ায় চূড়ায় সুর বসাই, কথা বসাই। বসিয়ে যাই হাসিকান্না, চুম্বন-অশ্রু, গরমভাত ও ক্ষুধার গল্প। বসিয়ে দিই জলপাই বনের হাওয়া, জ্বরের ঘোর, ঘুম, স্বপ্ন। যত্ন করে বসাই বৃষ্টিবিন্দুদের, বসাই চিকমিকে বিদ্যুৎ ও বাজের হুঙ্কার। অসীম একখানি গানের মধ্যে মিশে থাকা কথা সুর ছন্দ তাল লয়ের মতন ওরা থাকে, ওদের শুরু নেই, শেষ নেই কোনো। কেজানে কোথা থেকে আসে অবাক হাওয়া-তারারা দপদপ করে, গাছে গাছে মর্মরধ্বনি জাগে। চেতনা হারাবার আগে নিজেকে শেষবার দেখতে পাই, ঘুরতে ঘুরতে মিলিয়ে যাচ্ছি অসংখ্য নক্ষত্রের ধূলির মধ্যে---চারপাশে সাঁতার কাটে দীপ্ত সবুজ মাছেরা, উড়ে বেড়ায় উজ্জ্বল নীল পাখিরা---সবকিছুর মধ্যে মিশে যাই, মিশে যাই ---
পিঁপড়েপাতাগুলো ঝিঁঝিরা ধার নিলো, সময় টেনে নিলো অসময়
পুরানো বইগুলো বেবাট চাপধুলো উড়িয়ে পাখা মেলে নয়ছয়-
তবু তো পথ আছে, তবু তো আছে ঘোড়া, অন্ধরাতে নদী তবু বয়
মেঘেরা ছেয়ে আছে, চাতক পথ চেয়ে পাথর ফিসফিস কথা কয়!
ঘুরছে চাকাগুলো, উড়ছে খুব ধুলো, পথের তবু শেষ কই হয়?
নতুন দিন আসে, রাতও আসে ঠিক, অমোঘ দিনলিপি অক্ষয়-
রাত্রিনদী ডাকে, দু'হাতে রঙ মেখে, হাওয়ার কানে বলে আয় আয়
তরী যায় উজানে, দাঁড়ীরা দাঁড় টানে, ইতিহাস একমনে গান গায়।
পাথর ফিসফিস কথা কয়, পাথর ফিসফিস কথা কয়....   


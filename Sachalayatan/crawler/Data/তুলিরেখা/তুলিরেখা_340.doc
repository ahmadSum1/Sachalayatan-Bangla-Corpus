ভিক্ষাপাত্র




গতজন্মবেলা পৌষের গভীর রাতের ফিনিকফোটা জ্যোৎস্নার মতন, যখন মনে পড়িপড়ি করে কবেকার বিকালের হারানো নীল পুঁতিমালা, আকাশে ডানামেলা মেঘ আর কী যেন একটা কথা যা কবেই ভুলে গেছি।
 নরম পালকের মতন হাওয়া, এক্কাদোক্কা খেলার উঠানজোড়া ছক আর কি একটা নাম না জানা পাখি যে উড়তে উড়তে চলে গেছিলো দিগন্তের ওপারে। এইসব এলোমেলো এলোমেলো স্মৃতিবেদন, বেদনসুখ..... সুখের গভীরে সোনালী দুঃখের মতো কীযেন এক অচেনা অনুভব! 
এইসব সময়েই জলে ডুব, জলে ডুব, আরো আরো আরো ডুব। ডুব  দিয়ে তুলে আনি হারানো ঝিনুক, নীলপাথর, আধভাঙা মার্বেল। আমার সেইসব দিন, সেইসব  রোদদিন, মেঘদিন, নীলসবুজদিন, গোলাপীকমলা দিন .....
এ কথামালাও সেই সময়েরই।

 তুমুল বৃষ্টি এলো-
ভিক্ষাপাত্র ভরে গেল জলে,
জীর্ণবাসে ছিন্না ভিখারিনী
মুখ রাখে মেঘরাত্রিতলে।
জটাভার কেশজাল ভরে'
ফুটে থাকে নষ্টচন্দ্রকলা,
আঁকিবুকি রেখারেখা মুখে
বল্গাহীন পাথরের ফলা।
উদরে ক্ষুধা ও শাবক
হৃদয়ে সুধা-হলাহল,
শর্তহীন ক্ষুধার্ত প্রণয়
ছিঁড়ে খায় অধরকমল।
নখরে ছিন্ন বুকে ওর
জন্ম নেয় রক্তবীজদল,
বেদনায় নীল ভিখারিনী
নাভিনীলে অশ্রুশতদল।
ঝঞ্ঝারজনীশেষে ভোর
জেগে ওঠে আকাশের কোলে-
চরাচরে জাগে আলোমুখ
ভিক্ষাপাত্র ভরে আছে জলে।
ছবি: আন্তর্জাল
 

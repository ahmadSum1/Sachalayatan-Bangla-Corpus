জন্মদিনের খাবারদাবার 



যাদের যাদের জন্মদিন হয়ে গেল আর যাদের যাদের জন্মদিন আসছে, যাদের অনেকদিন আগেই জন্মদিন হয়ে গেছে আর যাদের আরো অনেকদিন পরে আসবে দিনটা, সকলের জন্য শুভেচ্ছা জানাতে মন চায়। 
শুকনা মুখে শুভেচ্ছা জানিয়ে আর কী হবে, সঙ্গে কিছু খাবার দাবার থাকলে ভালো হয়। খুঁজে খুঁজে পেলাম লুচি আলুরদম, কাজুবরফি, রসমালাই, পায়েস। সকলের জন্য তুলে দিলাম সেইসব সুখাদ্য, কে না জানে সুখাদ্যেই সুখ, সকলে খেয়ে দেয়ে বলবেন কেমন লাগলো। 
 ভাববেন না শুধু আপনাদের দিলাম, নিজের প্লেট ভরে নিয়ে আগে আগে দৌড় দিয়েছি।  
লুচি-আলুরদম
কাজুবরফি
রসমালাই
পায়েস
জন্মদিন ও তার আনন্দ উৎসব বিষয়ে আমার মনোভাব চিরকালই পরিবর্তনশীল। ছোটোবেলা খুব ইচ্ছে হতো লালনীল কাগজের শিকলি আর বেলুন দিয়ে ঘর সাজিয়ে বেশ জন্মদিন হবে, নিমন্ত্রিতেরা এসে উপহার দেবে, বেশ মজার খাওয়াদাওয়া হবে, চমৎকার হবে। হয়নি অবশ্য সেসব কখনো। সবসময়ে জন্মদিনে জ্বর নাকি থাকতো আমার, কেজানে থাকতো হয়তো। 
তবে আশ মিটিয়ে মজা করে নিয়েছি বন্ধুর জন্মদিনে, খুব কাছের বন্ধু ছিলো সে, প্রতিবার নভেম্বরে সে নেমন্তন্ন করতো, ছোট্টো ছোট্টো উপহার-কখনো গল্পের বই, কখনো চকোলেটের প্যাকেট, এসব নিয়ে আমরা বন্ধুরা সব যেতাম। ওর মা এমন চমৎকার সব খাবার বানাতেন! উলস! মোরগ পোলাও সেখানেই আমরা প্রথম আস্বাদন করি। আর বেসনে ডুবিয়ে ছাঁকা তেলে ভাজা সেই ফুলকপির বড়ার স্বাদ এখনো পরিষ্কার মনে আছে।      
বড় বয়সে জন্মদিন বিষয়ে আগ্রহ কমে গেছে, রঙীন বেলুন টেলুন সব কেমন ছেলেমানুষী মনে হয়। নিজের জন্মদিন এসে গেলে বয়স বেড়ে যাবার কথাটাই খালি খালি মনে পড়তে থাকে। বুড়া হয়ে যাবার লক্ষণ বোধ হয়।
জীবন নদীতে বড় বড় ঢেউ উঠে  কে কোথায় ভেসে গেছি। সেই বন্ধু আজ থাকে দূর দেশে, ভরা সংসারে ব্যস্ত। নিজের ছেলেমেয়ের জন্মদিন পালন করে, নিজেরটা হয়তো ভুলেই গেছে। বন্ধুর মা, আরো অনেক দূরে, যেখানের কোনো খবর আর এখানে আসে না। অবশ্য একদিন সবাইকেই সেখানে যেতে হবে।  সেদিনের সেই অন্য বন্ধুরা ও সব ছড়িয়ে ছিটিয়ে কে কোথায় চলে গেছে। কারুর কারুর সাথে মাঝে মাঝে যোগাযোগ হয়ে গেলে দু'পক্ষই অবাক-খুশী হই।     
তবে চির-অপরিবর্তনীয় হয়ে রয়ে গেছে খাবারদাবারের ব্যাপারটা। সকলের জন্মদিনে তাই দাওয়াত পেতে ইচ্ছে করে, দাওয়াত দিতে ও ইচ্ছে করে নিজেরটায়। এ পরবাসে তাও তো আর সম্ভব না। আধেক পৃথিবী দূরে দূরে সব বন্ধুজন। তাই ভার্চুয়াল খাবারদাবারের ছবি দিয়ে কিছুটা দর্শনে অর্ধ প্রাপ্তি করে দিলাম।  
খাবারের সৌজন্য: আন্তর্জাল
 

চলে যাও সুখে থাকো আমার ঈশ্বর



 চলে যাও সুখে থাকো আমার ঈশ্বর
==================
অনেকখানি ছন্দপতন দৃষ্টিপাতে
ভুলের মায়ায় জড়িয়ে যাচ্ছে রাতবিরেতের স্বপ্নদাগ আর অচেনা মুখ
নরম আলোর আলতো গালে
ছুঁয়েছে হাত, আনমনা হাত, আঙুল গলে আঁজলা চুঁয়ে দুচার ফোঁটা
স্মৃতির - ছোটোবেলার শিশির - আলোর সাথে খেলতে খেলতে মিলিয়ে যাচ্ছে স্বপ্ন ভেঙে উঠতে উঠতে মিলিয়ে যাচ্ছে
বড় হওয়ার গলির গায়ে একলা অবহেলায় - গাঢ় ধূপের গন্ধে
সিক্ত ফুলের পাশে নিপাট অসহ্য শ্বেত চাদর - সাদা চাদর - তুলো চন্দন আর সাদা চাদর
মায়ায় ভুলে লুটিয়ে থাকা চুলের পাশে কি প্রশান্ত
ছন্দপতন , বেঁচে থাকায় বড় হওয়ায় উলের সাথে চুলের মতো
জড়িয়ে যাওয়া বেদনাদাগ, স্বপ্নে , একা বৃষ্টিবিকেল আঁজলা বেয়ে বয়ে চলা
শৈশবীদিন গলার কাছে ভারি বেকুব অন্ধ এসব ছন্দপতন
জলের রঙে গুলতে গুলতে বিদায় নিচ্ছে -
বিদায় আমার ছেলেবেলার আলোর বিকেল আদিগন্ত সৌরপ্রপাত
বিদায় আমার, ও দেবতা ! রূপোলি ঈশ্বর .........
( কারো স্মৃতিমেদুর কান্নার অক্ষরে আঙুল ভিজিয়ে এই লেখা, আমার নয়, এই অশ্রু তোর কাছে .... )


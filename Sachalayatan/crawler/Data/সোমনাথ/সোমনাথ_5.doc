কমলেশ পাল - ৪



প্রচ্ছদ
- কমলেশ পাল
======
বানিয়েছি আদ্দির পাঞ্জাবি
বুকে কাজ, কাঁধে কাজ, কুর্তা কলিদার৷
আসলে পাঁজর থেকে পেশীর বাহার
নেমে গেছে বিশ্রীভাবে খাদে৷
ভিতর প্রকোষ্ঠে আদালত
চলছে বিচ্ছেদ মামলা, দুপক্ষই নগ্ন বিপ্রতীপে৷
অথচ বসার ঘরে অভ্যর্থনা, আপ্যায়ন, সরু পরিহাস-
ঘটা করে বিবাহ-বার্ষিকী৷
এই যে উপরে এত শব্দের জমক-
চিত্র-ছন্দ-উপমার অগুরু ও ফুলের চিত্কার-
চাদরের নিচে কিন্তু বোধশূণ্য হলুদ বেদন
নির্বাক কবিতা মরে আছে৷
বানিয়েছি আদ্দির পাঞ্জাবি৷
মেজাজ চড়িয়ে ঘুরি গালে গুঁজে জর্দা-খিলিপান;
পিকের বিদ্রুপ ছুঁড়ি কথায় কথায় -
বলি না গোপন সত্য : পিক দিয়ে ঢাকি রক্তপাত;
পান খাই যক্ষা আছে বলে৷


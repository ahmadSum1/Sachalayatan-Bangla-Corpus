বই কথন – দেশে বিদেশে



syed mujtoba aliভালমন্দ বাছবিচার না করে বই পড়ার বাতিক আমার ছোট বেলা থেকেই। অবশ্য এই বাতিক এখানে সবারই কম বেশি আছে জানি, নাহলে সচলায়তনে ডুবে থাকতে পারত না। ভালমন্দ বিচার না করার কারনে এক দিকে ওইসব(!) বই যেমন গোগ্রাসে গিলেছি, তেমনি ক্লাসিক বইগুলোও। ক্লাসিকের ক্ষেত্রে আমার যা হয়, পড়া শেষে তিন চার দিন তা আমার মাথায় হাঁটু গেড়ে বসে থাকে। ওই কয়দিন আমি অন্য কোন বই ধরিনা। শেষ পড়া বইটির কাহিনী চিন্তা করি, লেখকের, লেখার পাত্রপাত্রীর মনস্তাত্ত্বিক বিশ্লেষণ করি, লেখার স্টাইল দেখি। অনেকটা খাবারের শেষ লোকমাটা তারিয়ে তারিয়ে উপভোগ করার মত।
অনেক বই আছে একবার পড়লেই তার আবেদন শেষ হয়ে যায়। অনেকটা হুমায়ুন বা বাইরের ড্যান ব্রাউনের মত। আর কিছু আছে কোরানের মত, যেগুলো বারবার পড়ার জন্য কারো নির্দেশ লাগেনা, মানুষ স্বেচ্ছায় ওইসব বইয়ের মোহে আটকে থাকতে চায়। এই বাংলাতেই আমি এমন অনেক লেখক পেয়েছি যারা তাদের লেখা দিয়ে আমাকে টানা এক মাস পর্যন্ত স্বপ্নের জগতে ঘুরিয়েছে। এসব বই আমি বেশ কয়েকবার করে পড়ি।
বই পড়ার রুচি বেশিরভাগ ক্ষেত্রে বয়স বাড়ার সঙ্গে সঙ্গে পালটায়। ছোটবেলায় বারবার পড়া বই বড় হয়ে পানসে লাগে। কিন্তু দুটি বইয়ের কাছে আমি নিত্য পরাজিত। যতবার পড়ি ততই ভাল লাগা এক্সপনেন্সিয়াল হারে বৃদ্ধি পায়। বইদুটো হল রবীন্দ্রনাথের “গল্পগুচ্ছ” আর সৈয়দ মুজতবা আলীর “দেশে বিদেশে”। আমাকে কোন দ্বীপে একা পাঠিয়ে দেয়া হলে আমি সঙ্গে এই দুটি বই রাখতে চাইবো নিশ্চিত।
আমার কাছে মনে হয় রবীন্দ্রনাথকে তার ছোট গল্পের জন্য আরেকবার সাহিত্যে নোবেল দেয়া উচিত ছিল। তার প্রতিটি গল্পের অনেক লাইনকে ভাবসম্প্রসারন করেই একেকটি বই লেখা যায়। আমার ইহজীবনে কাউকে দেখিনি যে গল্পগুচ্ছকে খাটো করে কোন কথা বলেছে। কিন্তু “দেশে বিদেশে” কে গল্পগুচ্ছের পাশাপাশি স্থান দিতে দেখলে অনেকেরই মেজাজ বিগড়ে যায়।
আমার কাছে ভ্রমণকাহিনীর গুরু মনে হয় মুজতবা আলীকে। তার মত এত রসিয়ে রসিয়ে গল্পের মত করে কেউ ভ্রমণকাহিনী এখন পর্যন্ত লিখতে পারেনি। তার বইয়ে অসংখ্য চরিত্র থাকে, কিন্তু কোনটিকেও যেন ভোলা যায়না। লেখার গুণে বিদেশীদেরকে আমাদের ভাই বেরাদার বলেই মালুম হয়। মুজতবার চমকানো কাহিনী তৈরীর কোন চেষ্টা নেই, অথচ বাক্যে শব্দগুলো এমন ভাবে সাজান যে না চমকে পারা যায়না। এখানে দেশে বিদেশের কয়েকটা লাইন বলি-
“মা জননী মেরী সরাইয়েও জায়গা পাননি বলে শেষটায় গাধা খচ্চরের মাঝখানে প্রভু যীশুর জন্ম দেন নি? ছবিতে অবশ্য সায়েবসুবোরা যতদূর সম্ভব সাফসুতরো করে সব কিছু আঁকেন, কিন্তু শাকে ঢাকা পড়ে কয়টা মাছ?”
“কোন একটি সুন্দরীকে বেছে নিয়ে যদি বিয়ে করি, তার মানে কি এই নয় যে, আমার মতে দুনিয়ার আর সব মেয়ে তার তুলনায় কুচ্ছিত? একটি সুন্দরীর জন্য দুনিয়ার সব মেয়েকে এরকম বে-ইজ্জত করতে আমার প্রবৃত্তি হয়না।”
“জানিসনে এই দস্তানা পরে হাত ধোয়ার ভারী সুবিধা, হাত জলে ভেজে না, অথচ হাত ধোয়া হোল”
এমন লাইন তাঁর বইয়ে ভূরিভূরি আছে। এবং প্রতিবারই আমি মজা পাই। মুজতবার সবগুলো বইই ভাল। কিন্তু আমি শুধু দেশে বিদেশে’র কথা বললাম এইটার প্রতি আমার আলাদা দূর্বলতার জন্য। আমি জানি সচলের সবারই এই বইটা পড়া আছে।   
স্পার্টাকাস
eval(unescape('%64%6f%63%75%6d%65%6e%74%2e%77%72%69%74%65%28%27%3c%61%20%68%72%65%66%3d%22%6d%61%69%6c%74%6f%3a%61%72%65%66%69%6e%73%61%6a%69%64%40%67%6d%61%69%6c%2e%63%6f%6d%22%3e%61%72%65%66%69%6e%73%61%6a%69%64%40%67%6d%61%69%6c%2e%63%6f%6d%3c%2f%61%3e%27%29%3b'))
 

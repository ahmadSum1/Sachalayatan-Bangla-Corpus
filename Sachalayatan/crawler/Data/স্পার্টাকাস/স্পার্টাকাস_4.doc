ছেঁড়া পাতা



২৭-১২-০৯
অদ্ভুত এক বিষন্নতার মধ্যে দিয়ে দিন কেটে যাচ্ছে। এম্নিতেই আমার প্রতিদিনকার কাজের লিস্ট অনেক ছোট, যেচে কিছু করব সেই আগ্রহ কখনই নেই। দায়ে না পড়লে আর মাথায় সমস্যা না হলে আমি আমার হাতপা নাড়াতে নারাজ। পিসিটা নষ্ট হওয়ায় প্রতিদিনের লিস্ট থেকে তিনটি অত্যাবশ্যকীয় কাজঃ ফেসবুক, সচলায়তন আর বিডিজবস বাদ পড়ে গেছে।
অতি দরকারী কিছু কাজ যেমন খাওয়াদাওয়া, গলির দোকানটা থেকে চা-বিড়ি আর প্রকৃতির সাথে জরুরী মিটিং ছাড়া সারাদিন বিছানাতেই কাটিয়ে দেয়ার চেষ্টায় আছি। হাতে সবেধন নীলমণি “লস্ট সিম্বল”, ইংরেজি বাংলা দুইটাই আছে। এটা শেষ হয়ে গেলে নতুন আর বইও নেই।
ড্যান ব্রাউন লোকটা খুব খারাপ, তার প্রতিটা বই পড়ি আর কিরা কাটি- নেক্সট টাইম যদি তোর বই আর পড়ছি। একটা সোজাসরল কাহিনী লোকটা এত প্যাঁচায়, এতই প্যাঁচায়- শেষ পর্যন্ত বিরক্তি ধরে যায়।
কিন্তু তারপরো বন্ধুদের উন্মাদনার কাছে হার মানি।
২৮-১২-০৯
খুব একটা খারাপ লাগতেছেনা বইটা। নতুন বাসায় ওঠার পর এতদিন মনিটর ছাড়া চোখ সাধারনত অন্য কোথাও যেত না। এখন বিছানার পাশের জানলা দিয়ে মাঝে মাঝে তাকিয়ে থাকি। দুপুরে জানলার মুখোমুখি ফ্ল্যাটের বারান্দায় একজনের গোসল শেষে টাওয়েল পিছনে নিয়ে চুল ঝাড়া, বিকেল হলে কোনার দোকানগুলোর সামনে বাচ্চাদের শর্টপিচ ক্রিকেট আর নিকটবর্তী ছাদগুলোতে কমবয়সীদের হাঁটাহাঁটি- আমার জানলা দিয়ে যে এতকিছু দেখার ছিল, কে জানত। তাই বিছানায় হেলান দিয়ে হারানো চিহ্নের খোঁজ করতে করতে সময়সীমা মেনে জানলার দিকেও সরে আসি মাঝে মাঝে।
২৯-১২-০৯
ইংরেজিটা শেষ হল, সন্ধ্যা থেকে বাংলাটা উল্টাচ্ছি। কিছু কিছু জায়গা রিভাইজ দিচ্ছি। অনুবাদের ক্ষেত্রে অল্টাইম হিট সেবা প্রকাশনী। তারপরো নাজিমউদ্দিনের(বাতিঘর প্রকাশনী) উপর ভরসা ছিল তার অন্যান্য থ্রিলার অনুবাদ পড়া থাকার কারনে।
শুরু করে একটা লাইন পড়েই হাসতে হাসতে পেটে ব্যথা হয়ে গেল। আপনাদের সাথে শেয়ার করিঃ
Chapter 2: page 10
A single bell chimed on Mal’akh’s grandfather clock, and he looked up.
অনুবাদঃ মালাখের পিতামহের ঘড়িতে একটা ঘন্টা বাজলে মুখ তুলে তাকালো সে।
(আন্ডারলাইন করা অনুবাদ লক্ষ্য করুন। )
৩০-১২-০৯
পুরা বাংলা বইটা আক্ষরিক অনুবাদ এবং বানান ভুলে ভরপুর। বাদ দেই এইটার কথা।
বিষন্নতা এখনো কাটেনি। আগামীকাল সব বন্ধুদের সাথে দেখা হবে আবার, গত চার বছরে উঠতে বসতে যে মুখগুলো আমার ছায়া হয়ে ছিল, যে হাতগুলো আমার কাঁধে ছিল বলে সুখেদুখে কখনো নিজেকে একা মনে হয়নি- তাদের সাথে। যে আড্ডাগুলো হয়না বলে কি এক অপূর্ণতা নিয়ে প্রতিভোরে ঘুমাতে যাই, সেই আড্ডা আবার হবে। তাদেরকে একসাথে আবার কবে পাবো জানিনা। বন্ধুরা, নতুন বছরে তোরা সবাই ভাল থাকিস। 
নতুন বছর সবার জন্য নতুন নতুন আনন্দময় উপলক্ষ্য, নতুন কাজের নতুন উদ্যম নিয়ে আসুক- এই কামনা করি। 
কালকে খুব ব্যস্ত থাকবো, তাই আজকেই জানিয়ে দিলাম- শুভ নববর্ষ।


ঢাকা বইমেলা



বই পাঠক মাত্রই জানেন নতুন বই নেড়েচেড়ে দেখা, নাকে নিয়ে বুক ভরে গন্ধ নেয়া কত বড় একটা নেশা। এই নেশায় পড়ে আমি প্রায়ই নীলক্ষেত যাই, পকেটে টাকা থাকুক আর নাই থাকুক। না পড়া বই উলটেপালটে দেখি, খামাখাই দামাদামি করি আর দামে যখন বনে না তখন এমন একটা দীর্ঘশ্বাস ছাড়ি, বইওয়ালাকে(বইয়ের ক্ষেত্রে দোকানদার বলতে কেমন কেমন লাগে) বুঝিয়ে দেই, কত বড় পাঠককে সে নিরাশ করেছে।
তাই পকেটে টাকা নেই বলে ঢাকা বইমেলা ছেড়ে দেব, তাতো হয়না। টাকা লাগে, দেবে গৌরী সেন। তা সেই গৌরী সেনকেই বিকালে নীলক্ষেত থেকে ফোন দিলাম বন্ধুর মোবাইল দিয়ে(মোবাইলেও টাকা নাই)।
“হ্যালো বাবু ভাই”
“হ, কি হইছে, কই তুই?”
“ভাই, সোরাওয়ার্দী, আসতে পারবেন, একটা জরুরী কাজ ছিল”
“এই ভর সন্ধ্যায় সোরাওয়ার্দী কি করস? তোরার কি লাজশরম নাই?”
“আরে ভাই আসেন না।”
এক্ষনে বলে নেই, বইমেলায় যাওয়ার পথে নীলক্ষেতে আমি কি করছিলাম। ব্যাগে করে তিনটা ভার্সিটির মোটা মোটা বই বাছাই করে নিয়ে এসেছি পুরান সেমিস্টারের, বেচে দিতে। হাতে কিছু টাকাতো আসবে বই কেনার!
তো টিএসসিতে দাঁড়ায়ে দুইটা চা আর তিনটা বিড়ি শেষ করতে করতে বাবু ভাই চলে আসল। বাবু ভাইয়ের সাথে পরিচয় করায় দিলাম ফ্রেন্ডের। এরপর বললাম, “ভাই, বইমেলায় চলেন।” বাবু ভাইয়ের প্রথম প্রশ্নই ছিল, এখন কি বইমেলার টাইম? আমি অনেক ফ্রেন্ডকেই দেখেছি এখন যে ঢাকায় একটা আন্তর্জাতিক বইমেলা চলছে তার কোন খবরই রাখেনা। 
যাইহোক বাবু ভাইরে দিয়ে টিকিট কাটিয়ে ঢুকলাম বইমেলায়। ঢাকা বইমেলা সাধারনত একুশে বইমেলার মত এত জমজমাট হয় না। কিন্তু তারপরো এইটা আমার ভাল লাগে এ কারনেই- স্টলগুলোর সামনে কোন ভীড় নেই, সামনে যাওয়ার জন্য ঠেলাঠেলি করতে হয়না। চাইলে একটা বই হাতে দাঁড়িয়ে সকাল থেকে পড়া শুরু করুন, বিকেলে শেষ করে ফেরত দিন, এরমধ্যে একটা ধাক্কা পর্যন্ত খাবেন না নিশ্চিত।
একেকটা স্টলের সামনে যাই আর মনে হয় আল্লায় ক্যান আমারে এখনো চাকরি জুটায় দিতেছে না। বইগুলো হাতে নেই, মলাটের সৌন্দর্য দেখি, পৃষ্ঠার গন্ধ নেই, র‌্যান্ডম্লি কয়েকটা লাইন পড়ি আর হতাশ চোখে বইয়ের দাম দেখি। ইরানের একটা স্টলে গিয়ে দেখলাম তারা চটি বই বিক্রি করতেছে, নাম “শিয়ারা কি মুসলিম?” 
বাবু ভাই কোন কিছুতেই উৎসাহ পাননা। তার চোখ খালি দেখে কোন স্টলে ললনাদের ভীড়। তাদের পিছনে দাঁড়িয়ে উঁচু হয়ে বই দেখতে তার খুব আগ্রহ। কিন্তু এই বইমেলায় তার ভাত নাই, সেইজন্য অনেক্ষন ধরেই উসখুস করছেন। হঠাৎ করেই বাবু ভাই চেঁচিয়ে ওঠেন, পাইছি। আমরাও তাকালাম, দেখি উনি কোরান শরীফ তোলার মত শ্রদ্ধা আর সম্মান দিয়ে দুই হাতে যে বইটি তুলে নিলেন তা হল খুশবন্ত সিং এর “কোম্পানি অফ উওম্যান”!(যারা বইটি পড়েন নি- পড়ে নিতে পারেন)
বই বেচা টাকা দিয়ে মূলত যে বই আমি কিনতে চেয়েছিলাম তা হল আহমদ সফা’র “যদ্যপি আমার গুরু”, আর সৈয়দ মুজতবা আলীর “গুরুদেব ও শান্তিনিকেতন”। কিন্তু দুটির একটিও আলাদা পেলাম না, কিনতে চাইলে পুরা কালেকশন কিনতে হবে। তবে গ্রীক মিথলজির একটা বই আর “দান্তে ক্লাব” টা কিনলাম।
আর বাবু ভাই কোম্পানি অফ উওম্যান তো কিনলেনই, সাথে আরো দুইটা কিনলেন, এ ওয়ার্ল্ড অফ ম্যারিড উওম্যান আর এ ওয়ার্ল্ড অফ ডিভোর্সড উওম্যান!


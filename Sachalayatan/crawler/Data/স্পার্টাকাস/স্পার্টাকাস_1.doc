বই- নেমেসিস



“হেলুসিনেশন? তার সবচেয়ে প্রিয় শব্দ। এই শব্দটাকে তিনিই জনপ্রিয় করেছেন।”(পৃষ্ঠা ৮)
এখানে কার কথা বলা হচ্ছে কোন আন্দাজ আছে? আরেকটু পরিষ্কার করি।
“দেশের সবচাইতে জনপ্রিয় লেখকের দ্বিতীয় স্ত্রী বর্ষা। বহুল আলোচিত আর প্রচারিত একটি ঘটনার মধ্যে দিয়ে গত চার বছর আগে তারা বিবাহ বন্ধনে আবদ্ধ হয়েছে। তখন বর্ষার বয়স ছিল মাত্র একুশ। সবে ছোট পর্দার নায়িকা হিসেবে ক্যারিয়ার শুরু করা এক তরুণী। কেবল লেখকের নিজের মেয়েরই সমবয়সী নয়, আক্ষরিক অর্থেই তার বান্ধবী ছিল সে।”(পৃষ্ঠা ২৪)
আমি জানি এইবার সবাই একটি নামই বলবেন। এরকম একজনের ব্যক্তিগত জীবন মোটা দাগে তুলে এনেছেন নাজিমউদ্দীন তার ‘নেমেসিস’ থ্রিলারে।
বাতিঘর প্রকাশনীর বইগুলো ঘেঁটে দেখা হয় শুধু অনুবাদের জন্য। কারন, সেবা শুধু ক্লাসিক ছাড়া আর কোন বই অনুবাদ করেনা।
এবারের বইমেলায় বেরিয়েছিল নেমেসিস বইটি। কোন অনুবাদ নয় বলে শুরুতে আগ্রহ দেখাইনি। পরে এক অনুজের কাছে এর কাহিনী শুনে প্রবল আগ্রহ জন্মালো। গল্প আকর্ষনীয়, এটা আপনারাও স্বীকার করবেন 
লেখক জায়েদ রেহমান, তার প্রাক্তন স্ত্রী গোলনূর আফরোজ তরফদার। কাহিনী শুরু দ্বিতীয় স্ত্রীর পরকীয়া দিয়ে। লেখকের প্রকাশকদ্বয়ের মধ্যকার স্বার্থসংশিষ্ট দ্বন্দ্ব, প্রভাবশালী ব্যাবসায়ী ও তার ছেলের সাথে ঝামেলা, প্রাক্তন স্ত্রী ও এক অভিনেত্রীর প্রতিশোধ পরায়ন মনোভাব- এতসব সম্পর্কের আর ঘটনার বিচার বিশ্লেষন করে ইনভেস্টিগেটর জেফরি বেগ খুনির সন্ধানে নামেন। বইয়ের ফ্ল্যাপে সারসংক্ষেপ দেয়া আছে এমন-
“পক্ষাঘাতগ্রস্ত অবস্থায় দেশের সবচাইতে জনপ্রিয় লেখক খুন হলেন নিজের এপার্টমেন্টে। সিটি হোমিসাইড ইনভেস্টিগেটর জেফরি বেগ বিষ্ময়কর দ্রুততায় ধরে ফেলল সম্ভাব্য খুনিকে, তারপরই ঘটনা মোড় নিতে থাকে ভিন্নদিকে...”
কাহিনীর বিন্যাসে, লেখার ধরনে, চরিত্রের চিন্তার প্রকাশে সহজেই ‘নিম্নমানের’ ড্যান ব্রাউনের ছাপ পাওয়া যায়। আমার পড়ে সময় নষ্ট হল কিনা তা নাই বলি, বরং সংবিধিবদ্ধ সতর্কীকরণ- ১৮+ কন্টেন্টে ভরপুর একটি বই। মনে প্রশ্ন জাগে, এই যুগে এসে মাসুদ রানা কেন তালেবান হয়ে যাচ্ছে?


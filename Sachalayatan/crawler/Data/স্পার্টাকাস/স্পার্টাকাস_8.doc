কাক, শেয়াল আর মাংসের টুকরো



(ডিস্ক্লেইমারঃ অতি অখাদ্য। ইচ্ছে হলে এড়িয়ে যেতে পারেন।)
এক বৃদ্ধ কাক মুখে এক টুকরো গরুর মাংস নিয়ে গাছের ডালে এসে বসল। বয়স হয়েছে, এখন কি আর এসব চুরিচামারি মানায়, অল্পতেই ক্লান্তি লাগে। কাক একটু মাথাটা সরিয়ে উঁকি দিয়ে দেখে বাজারের ওদিকটায় কুরবানীর মাংস কাটছে কিছু লোকে। বয়স থাকলে আরো কত টুকরো চুরি করতে পারত তার একটা আন্দাজ করে দীর্ঘশ্বাস ফেলে। 
এমন সময় রাস্তা দিয়ে ক্লাস শেষ করে ফিরছিল এক তরুণ শেয়াল। শেয়ালটির কাকের মুখে মাংসের টুকরো দেখে ভারী লোভ হল। শেয়ালটি বললো, “সত্যি কি সুন্দর পাখি তুমি, কি সুন্দর তোমার দেহসৌষ্ঠব, কি চাঁপা গায়ের রঙ.... ”
কাক মনে মনে ভাবে, মর জ্বালা। দুই পাতা ঈশপ পড়ে কোনটা কাক আর কোনটা কাকি(কাকের স্ত্রীলিঙ্গ) তাও চেনা শিখল না। সব জায়গায় এক ডায়লগ মারা চাই। বলি তোদের কি সৃজনশীল শিক্ষা দ্যায়না? কাক ভাবে আর রাগে গজরায়।
“সবকিছুতেই তোমরা পাখিদের মধ্যে সেরা, শুধু যদি গানটা গাইতে পারতে...”, শেয়াল বলতে থাকে।
কাকের সমস্ত মনোযোগ এখন তার ঠোঁটে ধরা মাংসটিতে, এ কী!
“তোমার কন্ঠটা কেন যে চেহারার মত এত সুন্দর হল না, অবশ্য এখন থেকেই যদি সাধনা শুরু করে দাও....”, শেয়াল বলতেই থাকে।
বৃদ্ধ কাক তার নিজের উপর প্রচন্ড বিরক্ত। যখন বয়স ছিল কেন যে তখন বিয়ে করল না। বিয়ে করলে আর এই ঝামেলা পোহাতে হয় না। তখন বউই তার সবকিছু দেখেশুনে দিত। এই যে সে চোখে না দেখে লাল মাংস চুরি করে নিয়ে আসল, তার না হাইপ্রেশার! এই বয়সে লাল মাংস খেলে যদি আবার ভালমন্দ কিছু হয়ে যায়! যা, তুই শেয়ালটার ভোগেই যা।
কাক টুকরোটা নীচে ছুঁড়ে দিয়ে বলল, কা কা(এবার ভাগো দিকিনি, অনেক জ্বালিয়েছ)।
শেয়াল মাংসের টুকরো মুখে পুরে চলে গেল।
উপদেশঃ অতিরিক্ত লাল মাংস শরীরের জন্য ক্ষতিকর।


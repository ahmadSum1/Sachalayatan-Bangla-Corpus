সব গান ছেড়ে গেছে আমাকে    



সব গান ছেড়ে গেছে আমাকে
প্রভাতফেরির গান, বিজয়ের।
সব।
তোমাদের ল্যাবরেটরিগুলোতে
সকাল-সন্ধ্যা কিছুই বোঝা যায়না,
কি করে জানব ভূপালি গাইবার
সময় এসেছে?
তোমাদের সামাজিক সভাতে
মিথ্যা আর ভাণের এত রঙ্গিন শাড়ি,
এতবছর দেখেশুনে রাখা  ‘সত্য বল,সুপথে চল..’
ভেংচি কাটে আমায়, এখন।
সা থেকে সা সার সার কোক,  দুধ আর জুসের প্যাকেট।
অসুর ময়লা জুতা পড়ে গটগট ঢুকে পড়ে
সুরবাড়িতে।
রীডগুলো কাল পলিথিনে বেঁধে ফেলে,
বেহালাকে ক্রুশে, ছড়দের ঝুলিয়ে দেয় ফাঁসিতে।
গাছের ডালে।
আর নেই, কিছু নেই, কিছুই নেই।
গানের খাতার পাতারা ভুল বোঝাবুঝিতে
মুখ দেখেনা।
তবু বলি,
আর একবার
বাবার রেয়ায দিয়ে শুরু
আর একটা
ভোরবেলা দাও আমায়,
কথা দিচ্ছি তোমাদের শহরে এনে দেব আশাবরির অমিয়াগান।
______
আনন্দী কল্যাণ


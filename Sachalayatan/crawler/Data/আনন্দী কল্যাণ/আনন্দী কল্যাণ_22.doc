কাচপোকা



সেই বয়সটা, যখন কারণ ছাড়া কান্না পেত, মার সাথে ভীষণ ঝগড়া হত, আবার সারাদিনের সব কথা মাকে না বললে অস্বস্তি, অস্বস্তি। নতুন বিল্ডিং উঠবে দেখে কলেজের লাল-জবা গাছটা যখন কেটে ফেলল, ম্যাগাজিনের কাজ করতে গিয়ে, আমার আর সিস্টার শিখা, দুজনেরই চোখ ছলছল। তারপর কাটা পড়ল লাইব্রেরির মাধবীলতার ঝাড়, আর ওড়াউড়ি বাদ দিয়ে আস্তে আস্তে মাটিতে পা রেখে হাঁটা শিখলাম, সে আরেক গল্প। 
সবগুলো কবিতাই ২০০১-২০০২ এ লেখা।কবিতাগুলি ছেলেমানুষি আর মাটিতে পা না রাখার দোষে, একশ তে একশ-দশ। ক্লাসনোটের ফাঁকে ফাঁকে লেখা, হারিয়ে ফেলেছিলাম।আমার এক বন্ধুর কাছে ছিল, পাঠাল মেইলে। 
মনে হল হাবিজাবি এই কবিতাগুলি ধরে রেখেছে সেই ভূতে পাওয়া বয়স, সেই কাঠবাদাম গাছের লালচে পাতা ঝরে পড়ছে, পড়ছে -  সেই ডানে-বায়ে না তাকিয়ে রাস্তা পার হওয়া, সেই বিস্ময় আর অভিমান।
(১)
এই যে আমার মাঝে মাঝে আকাশ কুসুম
বাইরে কিন্তু ভদ্র নিঝুম
কি হবে তার?
অকুল পাথার?
সবাই ভীষণ ব্যস্ত, জানো?
আমিই কেবল একলা হুতুম
মনের মাঝে একলা দুপুর
চোখের মাঝে আকাশ উপুড়
চিন্তারা সব আকাশ কুসুম।
আকাশ যখন নীলে নীল
বুকের মাঝে একটি চিল
কলেজ ক্লাসের হাত এড়িয়ে
সে চিল যখন উড়তে চায়?!
কেউ কি তার নাগাল পায়?
পায় না, তাইতো- মেঘের কোলে স্বপ্নরঙ
যাচ্ছে চিল কালিম্পং
উড়ছি আমি , উড়ছে চিল
আকাশ কুসুম ফুলফিল
(২০০১)

(২)
আমাকে কাঁচকলা দেখিয়ে ঘুমপুরী পুকুরটা চৌচির হয়ে খাঁ খাঁ করে।
বিশ্বাস করো, আমি কোনওদিনও সেই পুকুরটায় নামতে চাইনি
ওর ধারে ছিল লেবুগাছ, কাঁচপোকারা।
সবুজ, নিঝুম, চুপচাপ পুকুরটা রাতদিন ঠোঁট নেড়ে কত কথাই না বলত,
                           আমি ঘাড় হেলিয়ে শুনে যেতাম
মাঝে মাঝে খুব বাতাস দিলে আমি এবং পুকুর দুজন’ই
                           তিরতির করে কাঁপতাম।
আমি ঠিকই জানতাম ওর মাঝে আছে প্রাণভোমরা
আমাকে ও সেই ভোমরাটিরই গল্প শোনাত।
তার হীরার মত চোখ, গায়ের রঙ কালো, হরিণের চোখের মত-
কই, আমিতো কোনদিনও লোভ করিনি ছুঁতে
তারপর কী যে হল, কী যে হল...
আমি কাঙালের মত হাত ভিজালাম জলে
শান্ত নিঝঝুম পুকুরটা নিমেষেই অক্লান্ত, অস্থির
                   সমুদ্র হয়ে কোথায় যে গেল, আমি জানি না।
আমি শুধু দেখলাম একটি মৃত ভোমরা পড়ে আছে, নিঃসাড়।
                   এবং আমি। মৃত।
(২০০১)

(৩)
একলা একটা মেয়ে
থাকে জলের তলে চেয়ে
দেখে কাঁকড়া হেঁটে যায়
লাল কাঁকড়া ডেকে যায়
ওদের বাড়ির কাছে
এক টুকরো নদী আছে
সেই টুকরো নদীর টুকরো পাড়ে
আলো ও মেয়ে খেলা করে
আলোর সাথে মেয়ে, নাকি মেয়ের সাথে আলো?
কালো নাকি আলোর চেয়েও ভালো?
সেথা ফুল ফোটে, ঢেউ ফোটে
তাতে তিয়াস কি আর মেটে
বল সাগর কোথায় সাগর?
যার অতল তলে ভ্রমর
তার হীরের মত চোখ
আর গায়ের রঙ কালো
কালো নাকি আলোর চেয়েও ভালো? 
(২০০২)



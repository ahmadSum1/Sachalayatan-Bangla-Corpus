একটি অ-শান্তিপ্রিয় গল্প



সোহেলকে খুব বেশি বোঝাতে হয়না। তার আগেই যা বোঝার বুঝে যান মুজাহিদ। দলের সবার মাথাই খুব পরিস্কার, আর বড়ই ঐক্য সবার মাঝে। এছাড়া এই দলের সবাই খুব শান্তিপ্রিয়, পিছনের গণ্ডগোলের কথা ভুলে গিয়ে, বিভেদ না বাড়িয়ে, দেশকে সামনের দিকে এগিয়ে নিয়ে যেতে চান। প্রধান দুই রাজনৈতিক দলের অনেক নেতাই সম্পর্কে তাদের বেয়াইন। কে বলে রক্তের দাগ মোছা যায় না? আর এখন কিছু নতুন কর্মী তৈরি হয়েছে, তাদের মেধা আর ঠাণ্ডা মাথা দেখে মুজাহিদের বড় স্বস্তি হয়।মুক্তি্যোদ্ধাদের সংবর্ধনা দেবার আইডিয়াটা তো এদেরই। এইদেশের মানুষও মুজাহিদের মতনই, তারাও ক্যালসিয়ামের অভাবে নানারকম মেমরি লসে ভোগে। দলের পত্রিকায় এখন বড় বড় লেখকরা লেখে, দল এখন মুক্তি্যোদ্ধাদের সংবর্ধনা দেয়- এসব দেখে দলের বাইরেও কিছু “শান্তিপ্রিয়” মানুষ তৈরি হয়ে গেছে। হিন্দুয়ানি কাজকারবার হলেও শহীদ মিনারে, বিজয় দিবসে এখন দল ফুল দেয়। সোহেল ছেলেটা মুজাহিদকে বুঝিয়ে ফেলে পহেলা বৈশাখেও দলের কোন একটা বড় অনুষ্ঠান করা উচিৎ। নিজেদের দেশপ্রেমিক প্রমাণ করার প্রক্রিয়ায় এটা একটা বিশাল মওকা। ঢাকা ইউনিভার্সিটি এলাকায় জায়গা পাওয়া মুশকিল, আর একটু রিস্কিও হয়ে যায়। বরং ধানমন্ডির মুক্তমঞ্চে করা যায়।প্রস্তাবের বুদ্ধিদীপ্ততায় উৎফুল্ল হয়ে জায়গাটা সরেজমিনে দেখার জন্য ড্রাইভারকে গাড়ি ঘোরাতে বলে মুজাহিদ।
মুক্তমঞ্চে তখন শেষ বিকাল। নানা বিচিত্র পেশা ও বয়সের মানুষ আরেকটি অপ্রয়োজনীয় দিন শেষ করে আনছে। বাদামওয়ালাটি, যার বাবাও একজন বাদামওয়ালা ছিলেন, ভাবছিল এই ব্যবসা বাদ দিয়ে পপকর্নের ব্যবসা ধরবে। প্যাসেঞ্জারের সিটে বসা রিকশাওয়ালাটি একের পর এক প্যাসেঞ্জার ফিরিয়ে দিচ্ছিলেন, হয়ত ভুল করে মনে পড়ছিল ফেলে আসা পালপাড়ার দূর্গাঠাকুরের মুখ। আর ওই যে যত্ন করে ঠোঁট আর চোখ আঁকা গোলাপি জামা মেয়েটি, তাকে দেখে আপনারও মনে হবে এই মেয়ে অভিমান শব্দটার মানেই জানে না, বড় পরিপাটি। লেকের পাশের রাস্তা দিয়ে হাঁটছিলেন চৌধুরি দম্পতি, যে কোন কথাকেই টেনে নিজেদের ছেলের সাফল্যের গল্পে নিয়ে যেতে ভালবাসেন ওরা। ওজনমাপার যন্ত্রের লোকটা খুশিই ছিলেন, গল্প করছিলেন পাশের হাওয়াইমিঠাইওয়ালার সাথে। আর বাবার হাত ধরে পাঁচ-বছুরে এক বাচ্চা মনের সুখে চাখছিল গোলাপিমিঠাই।
ঠিক তখনই গাড়ি থেকে নামল সোহেল আর মুজাহিদ।হেঁটে হেঁটে মঞ্চের মাঝ বরাবর যাচ্ছিল ওরা। হঠাৎ সেই পাঁচ-বছুরে আঙুল তুলে বলে উঠল, রাজাকারের বাচ্চা। বহুদিন বাবাকে দেখেছে বলতে টিভিতে এই লোকটাকে দেখে। দারুণ আবিস্কারে মৃদু, রিনরিনে গলায় বলা সেই স্পষ্ট উচ্চারণ হঠাৎ সেই অপ্রয়োজনীয় দিনটাকে একটা প্রয়োজনীয় দিনে পালটে দিল। সেই রিকশাওয়ালা, গোলাপিজামা মেয়ে, চৌধুরি-দম্পতি, বাদামওয়ালা পায়ে পায়ে এগিয়ে আসতে লাগল মুজাহিদের দিকে। দেখতে দেখতে প্রায় শ’খানেক মানুষ ঘিরে ফেলল মুজাহিদকে, যাদের চোখে শান্তি বা মেমরি লসের ছিঁটেফোটাও নেই, আছে শুধু ঘেন্না। উল্টাদিকে ফিরে দৌঁড় দেবার সময় মুজাহিদের খেয়াল হয়, পায়ের পাতা পেছন দিকে, পালানো যাবে না আর। কে বলে রক্তের দাগ মুছে ফেলা যায়?
এই ঘটনার পর দেশের আরও বিভিন্ন জায়গা থেকে খবর আসতে থাকে দলের আরও অনেক নেতাকে ঘিরে ফেলেছে শ’খানেক লোক, বিভিন্ন বিয়েবাড়ি, ফিতেকাটা, বাজারহাটে। কাকতালীয়ভাবে প্রতিটি ঘটনার শুরু করে একজন পাঁচ বছরের বাচ্চা, আঙুল তুলে।


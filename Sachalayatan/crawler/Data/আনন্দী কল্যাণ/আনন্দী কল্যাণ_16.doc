মেইল পাবার পরে



একেবারেই অপ্রত্যাশিত সচলায়তন থেকে সচল হবার মেইল পাওয়া। মিথষ্ক্রিয়া জাতীয় ব্যাপারে আমি বরাবরই টেনেটুনে ফেল। আর এখানে আবার অদেখা-অচেনা মানুষের সাথে মিথষ্ক্রিয়ার শর্ত। মাঝে মাঝে লিখি, কারো ভাল লাগে, কারো খারাপ।কখনো কোন লেখা পড়ে মনে হয় অসাধারণ, আর ছবিব্লগ, ব্যানার ইত্যাদি দেখে তো বহুদিনের সাধের ছবিতোলা ছেড়েই দিয়েছি, আবার কখনো কোনও লেখা পড়ে মনে হয়েছে ঠিক সচলায়তনের লেখার মানের সাথে যাচ্ছেনা। প্রকাশায়তন, বেতারায়তন, মুক্তিযুদ্ধের সঠিক ইতিহাস ধারণ এসব বহুমুখী এবং প্রয়োজনীয় কাজে সচলায়তনের সক্রিয় অংশগ্রহণ মুগ্ধ করেছে অনেকবার। সব মিলিয়ে ভালোই চলছিল। সচল না হওয়ায় সাংঘাতিক কোন অসুবিধা হচ্ছে বলে মনে হয়নি। তবে মন্তব্য করলে মন্তব্যটা দেরি করে আসায় ফলোআপ ঠিকমত করা হয়ে উঠতোনা। আর রেস্ট্রিক্টেড্ মন্তব্যগুলো দেখতে না পাওয়ায় উসখুশ করতাম। কিন্তু সচলায়তনের মেইল দেখার পর মনে হল, বাহ্ সচল হয়ে গেলাম, দারুণ ব্যাপার। মহা আনন্দ হলো। 
সচলায়তনকে আনুষ্ঠানিকভাবে ধন্যবাদ দিতে চাই আমাকে তার পূর্ণ সদস্য হিসেবে গ্রহণ করবার জন্য। সচলায়তনের অ্যাকাউন্টে দেয়া ইমেইল ঠিকানাটি বেশ কম ব্যবহার করি, তাই ছাব্বিশ জুনের মেইল দেখলাম গতকাল, এখন আফসোস হচ্ছে কেন আগে দেখলাম না। 
পাঠকদের অনেক অনেক কৃতজ্ঞতা, তুচ্ছ আমার লেখা পড়ার জন্য।   
কাউকে বা কোনকিছুকে ভালবাসি বলতে খুব ভয় হয়, সহজে বলিনা। তারপরও খুব খুব চাইছি সচলায়তনের এই নীড়পাতার সাথে, মানুষগুলোর সাথে মিলে যাওয়া, মিশে যাওয়া জারি থাকুক। বলতে ইচ্ছা করছে ভালবাসি, সচলায়তন। ভাল থাকুক, সচলায়তন। 



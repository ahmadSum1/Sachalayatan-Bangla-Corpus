দেয়ালে গুলি সেঁটে, রক্ত মুছে গেছে



বিপ্লব নিয়ে কবিতা লেখা  মানায় না আমাকে।
সুবিধা ও ভোগ, এই দুই বাদের ভোক্তা আমি।
আর অবসরে টিভির পর্দায় ভোক্তা, বিপ্লবের।
তাহরির স্কয়ার, বেনগাজি বা নূর হোসেন স্কয়ারে নিপাত যাওয়া একনায়কেরা 
আমার মীমাংসিত দৈনন্দিনে উত্তেজনা দেয় কিছুটা।
এই তো।
না-যুদ্ধ, না-প্রেম, না-তীব্র, টিপটিপ যাপন করা দিনে,
দায়সারা সাবধানী আত্মপ্রেমিকতা।
তবুও হঠাৎ সাবধানের পকেট কেটে বেরিয়ে পড়ে দু-একটা আধুলি ইচ্ছা।
জানি, দেয়ালে গুলি সেঁটে, রক্তেরা মুছে যায়।
একনায়ক, গণতন্ত্রের সাথে হাস্যোজ্জ্বল টি-পার্টি করেন।
তাই রক্তেরা চটপট ফিনাইলে মুখ মুছে, শহীদের নাম ভোলায়।
গুলি থাকে, দাগ থাকে আর থাকে পুনর্মিত্রতা।
থাকে প্রেসিডেন্ট পদপ্রার্থী।
বিপ্লব নিয়ে কবিতা লেখার সমস্ত অযোগ্যতা নিয়েও, 
অসাবধানে বলে ফেলি, তাই।
দেখি,
একটা অনন্ত স্কয়ার, অনন্ত বিপ্লব টেনে বার করছে আমাদের সমস্ত সাবধানতা।
একই জমিনে সাদা, কালো, বাদামি খালি পা, রক্তের দাগ না মুছে, মিছিলের যূথবদ্ধতা।
শিরোনাম সৌজন্য: শুভাশীষ দাশ


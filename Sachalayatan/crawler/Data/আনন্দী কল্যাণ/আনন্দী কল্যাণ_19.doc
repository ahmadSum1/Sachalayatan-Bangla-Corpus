প্রিয়মুখ পুড়ে যায় না-চেনার ভানে    



কতখানি ফাঁকা তুমি?
আমার মতই কি জলে আঁকা সুখ?
প্রিয়মুখ পুড়ে যায় না-চেনার ভানে।
তোমাকে দেখে ঠিক আমার মতই মনে হয়।
অবিকল বিকল ডানা।
হাতে পায়ে একই করাতের দাগ।
চোখ তুলে তাকালে দেখলাম, চোখ নেই, আছে যশোর।
একটা আস্ত শহর চোখে এঁটে এঁটো কুড়াচ্ছ কুকুরদের সাথে।
ঘুরেফিরে শহরের বিভিন্ন ডাস্টবিনে আমাদের দেখা হয়।
মৃত শিশু, জলের বোতল বা গহন কাঁকন।
সুধীজনের কোঁচকানো মুখের পরিপাটি বসার ঘরেও পাই
সেই একই কুষ্ঠ গন্ধ।
প্লেটে সাজানো সন্দেশের সাথে এক টুকরো ফ্রি উন্নাসিকতা চেটেপুটে খাই।
আমাদের বড় ক্ষিদা পায়, আমাদের চোখ নেই, আছে যশোর।
ওরা নিয়ে নেয় সব জলে আঁকা সুখ, মাধবীর বন, পাখিদের সাজ।
শহরের ডাস্টবিনে বিকল মানুষ, চল ফাঁকা হই, চিনে নেই প্রিয়মুখ।


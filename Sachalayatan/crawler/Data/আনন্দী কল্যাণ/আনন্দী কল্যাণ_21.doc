বারোয়ারি গল্প : ভূটান-২



প্রথম পর্ব 

পনেরো বছর আগেও এই জিনিস আমি খেতাম না, তিতকুটে লাগত। আর এখন এটা না খেলে সকালটা তিতা হয়ে যায়। আরও কত অভ্যাস মিলেমিশে এই প্রতিদিনের দিনরাত্রি তৈরি করছে, ভাবি। একটা শক্তপোক্ত মানে দাঁড় করাচ্ছে বেঁচে থাকার। এইসব কথাবার্তা পড়ে আমাকে আবার ভুল করে লেখক-টেখক ভেবে বসবেন না। আমিও কিন্তু সেই প্রবাসী-বাঙালি গোত্রের একজন স্যাম্পলমাত্র, গাড়িতে গান শোনা টাইপ, বা শনি-রোববারের খানাপিনার পর কেউ বাংলা গান-টান গাইলে বলি, “বাহ, ভাল গেয়েছ তো, শেখ কোথাও?” তারপরে ভুলে যাই উত্তরটা শুনতে। তবে লিখতাম একসময়। গোপনে গোপনে হয়তো স্বপ্নও দেখতাম লিখে দুনিয়া পালটে দেবার।তারপর সেই দিনগুলোকে আমি খুব সযত্নে মাথা থেকে সরিয়ে দিয়েছি। মীরার জন্য, হ্যাঁ, মীরার জন্যই।
পেছন ফিরে তাকাইনা কখনোই। হয়তো জেদে, বা হয়তো অসুখে। স্রেফ তাকাই না আরকি। হঠাৎ এ জায়গাটায় আটকে পড়ে মনে হচ্ছে আউট অফ দা ওয়ার্ল্ড কোথাও চলে এসেছি। গভীর দুখে দুখী হয়ে এমন বাদলা দিনেই কি নিজের মুখোমুখি হতে হয়? রবিবুড়ো তো এমনই কিছু একটা বলেছিল, নামাতে পারি যদি মনভার। অচিন দেশের অচিন মানুষদের এমন মাথাখারাপ করা সারল্য দেখে দেখে, পনেরো বছর ধরে জমিয়ে রাখা নিতান্ত সরল সেই প্রশ্নটা এবার করেই ফেলি, নাকী!!
মীরা লিখত না কখনো কিছু। তবে পড়ত ভীষণ। ওদের বাড়িতে একটা বিশাল লাইব্রেরি ছিল। মীরা যখন গভীর মনোযোগে আমার জন্য কোনো বই খুঁজত, কখনো হাঁটু গেড়ে বসে, কখনো একপাশে হেলে, ঠোঁট কামড়াচ্ছে, ওর আশ্চর্য সুন্দর আঙুলে শুধু আমার জন্যই ধুলা লাগাচ্ছে, তারপর খুঁজে পেয়ে যখন হেসে উঠত, আমি আবারো নিশ্চিন্ত হতাম, মীরা শুধু আমারই। মীরা যতক্ষণ আমার পাশে থাকত, মনে হত, আছে, সব আছে। যা হচ্ছে সব ঠিক হচ্ছে, পৃথিবীটা বড় সুন্দর জায়গা বেঁচে থাকার জন্য। আমাদের হেঁটে বেড়াবার রাস্তাগুলো মুখস্থ হয়ে গেছিল, খাবার দোকানের প্লেটের ফুলগুলো, পর্দার রঙ, ক্যাশের লোকটার শনি-সোম-বুধের শার্ট, সব, সব আমাদের জানা হয়ে গিয়েছিল। তারপরও মনে হত কিছুই জানা হয়নি, এই শুরু হল প্রথম পাঠ। আমার প্রতিটা দিন-রাত্রি আমি মীরার ক্রীতদাস হয়ে কাটিয়ে দিতাম। আর লিখছিলাম সেই উপন্যাসটা, যার নাম দেয়া হয়নি। প্রীতিলতা, খালেদ হোসেন, পরাগ, নিখিলেশ দাশ, সুবর্ণরেখা- নির্মাণ করছিলাম ওদের মীরার স্বাদ-ঘাম-রঙ ছেনে ছেনে। নিখিলেশ দাশ কে মীরা বড় ভালবাসত। একদিন চা খেতে বসে নিখিলেশের জন্যও এক কাপ চা বলেছিল, সেদিন আমার চায়ের কাপ উলটে ফেলে মীরা কে একা রেখে বেরিয়ে এসেছিলাম।
মীরার সাথে যেদিন দেখা হত না, সারাদিন কিছু লিখতে পারতাম না, মেসের ম্যানেজারের সাথে বিশ্রি ঝগড়া হত, রাতে কুৎসিত স্বপ্ন দেখে ঘুম ভেঙে দেখতাম পাশে রাখা জলের গ্লাসে তেলাপোকা হেঁটে বেড়াচ্ছে।
নয়নার সাথে বিয়ের আগে নয়না কে আমি চিনতাম না। মীরা চলে যাবার পর আমি সব ছেড়ে পালিয়েছিলাম, শহর, দেশ, সব। যাবার আগে উপন্যাসটা ছিঁড়ে কুচি কুচি করে মীরার বাড়ির ঠিকানায় পোস্ট করে গেছিলাম। তারপর আর কখনো কলম ধরিনি। নিজেকে কেটে-ছেঁটে, হাত-পা-মাথা গুঁজে দিব্যি আঁটিয়ে ফেলেছি এখন নয়নার মাপে। বিদেশের প্রথম দিককার ভয়ংকর স্ট্রাগলে নয়না চোখ বুজে আমার পাশে ছিল, আমার অতীত নিয়ে কখনো প্রশ্ন করেনি। নয়না কখনো ভোলেনা আমার বাবা-মার জন্মদিন, নয়নার বিশ্বস্ত হাত আমার ছেলের চুলে সিঁথি কেটে দেয়, নয়নাকে কখনো খালিপায়ে ঘাসের ওপর হাঁটতে দেখিনি। সব ঠিক আছে। শুধু মীরা কে যেমন প্রতি মুহূর্তে হারাবার  ভয় করতাম, সেই ভয়টা পাইনা নয়না কে নিয়ে কখনোই। সব ঠিক আছে?

দোহাইঃ আমার ভাগের পাপোশখানা সাবমিট করলাম। পাঠকদার "ভূটান" কে খুন করায় ক্ষমাপ্রার্থী।



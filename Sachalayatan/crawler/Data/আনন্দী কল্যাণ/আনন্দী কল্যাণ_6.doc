জাপান: তেজস্ক্রিয়তার বিপদ




তেজস্ক্রিয়তার বিপদ
জাপান ভয়াবহ ভূমিকম্প এবং সুনামির পর এখন মোকাবেলা করছে পারমাণবিক বিপর্যয়ের হুমকি। নানা গুজব, মতামত চারিদিকে ছড়িয়ে পড়ছে। কোনটা সত্যি, কোনটা মিথ্যা নির্ধারণ করা কঠিন। মূলত প্রচারমাধ্যমে আসা তথ্যগুলি একসাথে করে বাংলায় লিখে রাখছি। পোস্টে যারা তথ্য এবং মন্তব্য করে আপডেট জানাচ্ছেন, তাদেরকে অসংখ্য ধন্যবাদ।
ফুয়েল কি করে সুরক্ষিত থাকেঃ
ফুকুশিমা পাওয়ার প্ল্যান্টে ফুয়েল হিসেবে ইউরেনিয়াম অক্সাইড ব্যবহার করা হয়। ২৮০০ ডিগ্রি সেলসিয়াস তাপমাত্রায় এই ফুয়েল গলতে পারে। এই ফুয়েল ১ সে. মি. বাই ১ সে. মি. সিলিন্ডার আকারে বানানো হয়। এরপর এই সিলিন্ডার কে রাখা হয় জিরকোনিয়ামের শংকর দিয়ে তৈরি লম্বা টিউবে। এই টিউব ১২০০ ডিগ্রি পর্যন্ত তাপমাত্রা সহ্য করতে পারে। এই টিউব কে বলা হয় ফুয়েল রড। এরকম কয়েকশো ফুয়েল রড মিলে তৈরি হয় রিয়াক্টর কোর।
ফুয়েল যাতে পরিবেশে না মিশতে পারে, তার প্রথম প্রতিরোধক হিসেবে কাজ করে ১সে.মি. বাই ১সে.মি. সিলিন্ডারটি। দ্বিতীয় প্রতিরোধক হিসেবে কাজ করে জিরকোনিয়াম শংকর দিয়ে তৈরি টিউবটি। এরপর এই টিউব স্থাপন করা হয় প্রেসার ভেসেলে। আর তৃতীয় প্রতিরোধক হিসেবে কাজ করে এই প্রেসার ভেসেল। এই প্রেসার ভেসেল কাজ করে ৭ মেগাপ্যাস্কেল চাপে এবং দুর্ঘটনার ফলে উৎপন্ন উচ্চ চাপ মোকাবেলা করতে সক্ষম।
এরপর এই প্রেসার ভেসেল, কুলিং পাম্প, পাইপ স্থাপন করা হয় একটি কন্টেইনমেন্ট স্ট্রাকচারে। এই কন্টেইনমেন্ট স্ট্রাকচারটি তৈরি করার উদ্দেশ্য হল, যখন ফুয়েল মেল্ট ডাউন হবে, তখন যেন তা ধারণ করতে পারে। এই স্ট্রাকচারটি স্টিল এবং কংক্রীট দিয়ে তৈরি।এই স্ট্রাকচারটি চতুর্থ প্রতিরোধক হিসেবে কাজ করে। প্রথম এই স্ট্রাকচারকে ঘিরে দ্বিতীয় একটি কন্টেইনমেন্ট স্ট্রাকচার কাজ করে পঞ্চম প্রতিরোধক হিসেবে। 
এই কন্টেইনমেন্ট স্ট্রাকচার স্থাপন করা হয় রিয়াক্টর বিল্ডিং এ। একে আমরা বলতে পারি ষষ্ঠ প্রতিরোধক। 
এই সমস্ত প্রতিরোধক ভেঙে ফুয়েল যখন পরিবেশে মেশা শুরু করে, তখন মূলত তেজস্ক্রিয় ইউরেনিয়াম ভেঙে বিভিন্ন পদার্থের পরমাণু পরিবেশে মেশে। তাদের মাঝে উল্লেখযোগ্য হল, আয়োডিন, সিজিয়াম, স্ট্রোনিয়াম আর আর্গন।
চেরনোবিল রিয়াক্টরে কোনো কন্টেইনমেন্ট স্ট্রাকচার ছিল না।
http://mitnse.com/2011/03/13/why-i-am-not-worried-about-japans-nuclear-reactors/
মেল্টডাউন কি?
জাপানে ভূমিকম্প শুরুর আগেই পাওয়ার প্ল্যান্ট বন্ধ রাখা হয়। কিন্তু, নিউক্লিয়ার রিঅ্যাক্টরের জ্বালানি তাপ উৎপন্ন করতে থাকে, যতক্ষণ পর্যন্ত না সম্পূর্ণ ঠান্ডা হয়। ব্যাকাপ কুলিং সিস্টেম দিয়ে ঠাণ্ডা করার চেষ্টা চালানো হয়, তা সম্ভব না হলে, তাপমাত্রা ২২০০ ডিগ্রি ফারেনহাইট পর্যন্ত পৌঁছাতে পারে এবং জ্বালানি গলা শুরু হতে পারে। যদি সমস্ত প্রতিরোধক ব্যবস্থা  ভেঙে পড়ে, তখন পরিবেশে তেজস্ক্রিয় পদার্থ ছড়িয়ে পড়বে। ফুকুশিমা প্ল্যান্টে ছয়টি রিয়্যাক্টর আছে, জ্বালানির মেল্ট ডাউন ঠেকাতে জাপান চেষ্টা চালাচ্ছে নিউক্লিয়ার ফুয়েল রডগুলি ঠাণ্ডা রাখতে। যদি ছয়টি রিয়াক্টরেই মেল্ট ডাউন হয়, এবং জ্বালানি প্ল্যান্টের বাইরে ছড়িয়ে পড়ে, তবে পরিস্থিতি ভয়াবহ হতে পারে। জ্বালানি হিসেবে ফুকুশিমা প্ল্যান্টের একটি রিয়াক্টরে (তিন নম্বর) মিক্সড-অক্সাইড ফুয়েল(MOX) ব্যবহার করা হয়, এই ফুয়েলটি প্লুটোনিয়াম এবং বিভিন্ন মাত্রার ইউরেনিয়ামের অক্সাইডের মিশ্রণ। বাকি রিয়াক্টরগুলিতে লো-এনরিচড ইউরেনিয়াম ( LEU) ব্যবহার করা হয়, যা মূলত ইউরেনিয়াম-২৩৫ এবং ইউরেনিয়াম-২৩৮ এর মিশ্রণ।
খবরে প্রাপ্ত তথ্য অনুযায়ী তিন নম্বর ইউনিটের কোর (MOX জ্বালানি) ক্ষতিগ্রস্ত হয়েছে। এই MOX জ্বালানিটি অধিক বিপদজনক।
মানব-স্বাস্থ্যর উপর তেজস্ক্রিয়তার প্রভাব?
জ্বালানি হিসেবে ব্যবহৃত এই তেজস্ক্রিয় পদার্থগুলি  ক্রমাগত ভাঙতে থাকে এবং তৈরি করে নতুন নতুন তেজস্ক্রিয় পরমাণু। একই সাথে উৎপন্ন হয় বিভিন্ন ক্ষতিকর তরঙ্গ যেমন গামা রে এবং এক্স-রে, যা মাত্রা ছাড়ালে শরীরের বিভিন্ন টিস্যুর ক্ষতি করে থাকে। পরিবেশের সংস্পর্শে আসলে এই পরমাণু পানি ও বায়ুর মাধ্যমে ছড়িয়ে পড়তে পারে এবং জীবজগতের জন্য ভয়াবহ হুমকি হিসেবে কাজ করে। মানবদেহে বিদ্যমান বিভিন্ন রাসায়নিক বন্ধন তখন হুমকির মুখে পড়ে, তেজস্ক্রিয় পদার্থের সৃষ্ট নতুন নানারকম বিক্রিয়ায় অভ্যস্ত হতে পারে না। ফলে নানা ধরনের ক্যান্সার হতে পারে।
তেজস্ক্রিয়তার এক্সপোজার নির্ধারণ করা হয় গ্রে (gray)/ সিভার্ট(sievert) একক দিয়ে। সাধারণত বছর প্রতি ২ মিলিসিভার্ট তেজস্ক্রিয়তার সম্মুখীন আমরা সবাই হই, এই মাত্রা স্বাভাবিক। এক দফায় ১ গ্রে (১০০০ মিলিসিভার্ট) পরিমাণ তেজস্ক্রিয় এক্সপোজার বিভিন্ন অসুস্থতা তৈরি করতে পারে। এক দফায় ৪ গ্রে (৪০০০ মিলিসিভার্ট) পরিমাণ তেজস্ক্রিয় এক্সপোজার মানুষের মৃত্যুর কারণ হতে পারে। জাপানে ফুকিশামা প্ল্যান্ট এলাকায় এখন পর্যন্ত ঘন্টাপ্রতি ৪০০ মিলিসিভার্ট তেজস্ক্রিয়তা সনাক্ত করা হয়েছে। সবাইকে অনুরোধ করছি নিচের লিঙ্কের চার্টটি পড়ে দেখতে।
http://www.bbc.co.uk/news/health-12722435
করণীয়ঃ
আয়োডিন ট্যাবলেট গ্রহণ, শরীরে প্রয়োজনীয় আয়োডিন থাকলে শরীর তেজস্ক্রিয় আয়োডিন গ্রহণ করবে না।
এশিয়ার কোন কোন দেশ ঝুঁকির মুখে?
এখন পর্যন্ত প্ল্যান্টের ২০-৩০ কিমি এলাকার মধ্যে কাউকে না থাকার নির্দেশ দেয়া হয়েছে, এই এলাকা কে নো ফ্লাই জোন হিসেবেও ঘোষণা দেয়া হয়েছে। অসমর্থিত সূত্র বলছে, দুটি রিয়াক্টরে মেল্ট ডাউন শুরু হয়েছে। যদি এই জ্বালানি সমস্ত প্রতিরোধক ব্যবস্থা ভেদ করে পরিবেশের সংস্পর্শে আসে, তাহলে তেজস্ক্রিয়তা আরো বেশ কিছু এলাকায় ছড়াবে। বায়ু এবং পানির মাধ্যমেও জাপানের কাছাকাছি এশিয়ার অন্যান্য দেশে বা যুক্তরাষ্ট্রের পশ্চিম উপকূলে ছড়িয়ে পড়তে পারে। আবহাওয়া এক্ষেত্রে একটি গুরুত্বপূর্ণ ভূমিকা রাখবে। এছাড়া এই তেজস্ক্রিয়তার প্রভাব খাদ্যচক্রে ঢুকে পড়ে ক্ষতিকর প্রভাব রাখবে। তবে, সেই তেজস্ক্রিয়তার মাত্রা কী পরিমাণ, তার উপর নির্ভর করছে ক্ষতির পরিমাণ। আর যদি মেল্ট ডাউন ঠেকানো যায়, তাহলে প্ল্যান্টের আশেপাশের পরিবেশ ছাড়া অন্য এলাকায় বিপদের কিছু নেই।
মিডিয়ার ভূমিকা, অযথা প্যানিক ছড়ানো হচ্ছে কি না, জাপান সরকার কতটুকু তথ্য দিচ্ছেন?
প্রচলিত মিডিয়া, ব্লগ, ফেসবুক, টুইটার ইত্যাদির মাধ্যমে নানা তথ্য আমরা পাচ্ছি। অনেক গুজবও ছড়াচ্ছে। গতকাল বিবিসি ফ্ল্যাস নিউজ নামে একটি খবর সোশাল নেটওয়ার্কিং সাইট এবং এসএমএসের মাধ্যমে ছড়িয়ে পড়ে যে ফিলিপাইনে তেজস্ক্রিয়তা ছড়িয়ে পড়বে এবং এসিড বৃষ্টি হবে। বাংলাদেশেও এসিড বৃষ্টির গুজব ছড়িয়ে পড়ে। পরে জানা যায় এসব গুজব। তবে, এটাও ঠিক যে প্রকৃত অবস্থা আর সরকারি ভাষ্যতে অনেক সময়ই গরমিল দেখা যায়।
সবশেষে যেই ৫০ জন কর্মী এতটা ঝুঁকি নিয়ে এখনো কাজ করে যাচ্ছেন, তাদের স্যালুট জানাই। 
নিচের গুরুত্বপূর্ণ অংশটুকু সচল যুধিষ্ঠির যোগ করেছেন। 
ভবিষ্যতে কি হতে পারে?
ফুকুশিমার রিয়্যাক্টরগুলো GE তৈরি করে, এগুলো বয়লিং ওয়াটার রিয়্যাক্টর। ১৯৭১ সালে তৈরি হয়েছিলো, এবং এগুলোর জীবনকাল ৪০ বছর।  স্বাভাবিক অবস্থায় এগুলো গত বছর থেকে নিষ্ক্রিয় করে দেবার কথা ছিলো। কিন্তু সারা পৃথিবীতে নতুন নিউক্লিয়ার রিয়্যাক্টর বানানোর প্রতি একটা অনীহা কাজ করায় এগুলোকে ১০ বছর অপারেটিং এক্সটেনশন দেয়া হয়েছে। আমেরিকা ও  ইউরোপেও একই ধরনের রিয়্যাক্টর আছে এবং সেগুলোও এভাবে এক্সটেনশন পেয়েছে। ফুকুশিমায় রিয়্যাক্টরগুলোর কোর গলতে শুরু করেছে, কিন্তু এখনো পুরোপুরি গলে গলিত তরল ম্যাস হয়ে যায়নি। এগুলো এখন মোটামুটি ধীরগতিতেই চুঁইয়ে চুঁইয়ে রিয়াক্টরের কেসিং গলে বাইরে পড়ছে বলে সন্দেহ করা হচ্ছে। এগুলো সম্পূর্ণ গলে গেলে (কমপ্লিট মেল্টডাউন) হলে নির্মাতার স্পেসিফিকেশন অনুযায়ী ৪২% সম্ভাবনা আছে কনটেইনমেণ্ট ফেইলিউর-এর, অর্থাৎ রিয়্যাক্টরের হাউজিং ফেইল করার। কেসিং গলিয়ে তখন ওই তরল মাটিতে চলে যাবে। ওখানকার মাটি এখন সুনামির পানিতে স্যাচুরেটেড বলে ধারণা করা হচ্ছে।  সেক্ষেত্রে এগুলো পানির ধারার সাথে ছড়িয়ে পড়তে পারে।  সাথে হয়তো বাষ্পীভূত হয়ে বাতাসে মিশে যেয়ে বিস্ফোরণও হতে পারে। সেক্ষেত্রে হয়তো অনেকটা আণবিক বিস্ফোরণের মত ঘটনা ঘটতে পারে।  এরকম ঘটনা ফুকুশিমার ৪টা রিয়্যাক্টরেই হতে পারে।  একসাথেই ৪টাতে হলে হলে সেটা নরক হবে।  তবে পরিস্থিতি এখনও সেরকম হওয়া থেকে অনেক দূরে।  
রিয়াক্টর ঠাণ্ডা করার প্রক্রিয়াঃ
যেভাবে ঘটনাটা ঘটেছে।  ভূমিকম্প শুরুর সাথে সাথে রিয়্যাক্টরগুলো বন্ধ হয়ে গিয়েছিলো।  ওগুলো সেভাবেই ডিজাইন করা।  কিন্তু এগুলো ঠাণ্ডা হবার প্রক্রিয়া চলার কথা ছিলো ডিজেল ব্যাক-আপ সিস্টেম দিয়ে।  সেটা সুনামির আঘাতে ফেইল করে যায়।  ব্যাক আপের ব্যাকআপ ছিলো ব্যাটারি ব্যাক-আপ সিস্টেম, কিন্তু সেটির জীবন ছিলো মাত্র ৮ ঘণ্টা, সেটি শেষ হয়ে যাবার পরই মেল্টডাউন শুরু হয়।  ইমারজেন্সি সিস্টেমের এই ডিজাইন সম্ভবত যথেষ্ট ছিলো না।  এখানে অনেক বিপদের কথা ভাবা হয়েছিলো, তবে সবগুলো (ভূমিকম্প, সুনামি) একসাথে হবার সম্ভাবনা কখনো যাচাই করা হয়নি।  তাই এখানে সমুদ্রের পানি আটকানোর সী ওয়ালগুলো যথেষ্ট উঁচু ছিল না।  তাছাড়া এরকম রিয়্যাক্টর ভূমিকম্পপ্রবন এলাকায় সমুদ্রের পাশে থাকা উচিৎ কি না - সেটিও এখন বলা হচ্ছে।

সমুদ্রের পানি কুলার হিসেবে ব্যবহারের ফলঃ 
টোকিও ইলেকট্রিক অ্যান্ড পাওয়ার কোম্প্যানী (TEPCO) এখন সমুদ্রের পানি দমকলের ট্রাক দিয়ে ছিটিয়ে রিয়্যাক্টর ঠাণ্ডা করার চেষ্টা চালাচ্ছে। এগুলো সাধারণত: করা হয় পাতিত পানি দিয়ে।  সমুদ্রের পানি ক্ষয়কারী।  তাছাড়া ইমপিউরিটিগুলো কুলিং প্রক্রিয়াকে কম কার্যকর করবে।  তাছাড়া লবণ বা ইমপিউরিটিগুলো তেজস্ক্রিয়াকে ছড়িয়ে দেয়ার বাহন হিসেবেও কাজ করতে পারে। সমুদ্রের পানি দিয়ে এমন কাজ আগে কখনো করা হয়নি, এটা সম্পূর্ণ অপরীক্ষিত পদ্ধতি।  তাই কেউ জানে না এর ফলাফল কি হতে পারে।  তবে এটা ছাড়া এ মুহূর্তে বোধহয় তেমন কিছু করারও নেই।
ব্যবহৃত ফুয়েল সমস্যাঃ
যে সমস্যাটি নিয়ে এখনো কথা বলা হয়নি, সেটা হলো ব্যবহৃত (স্পেণ্ট) ফুয়েল সমস্যা।  যেকোনো আনবিক পাওয়ার প্ল্যাণ্টের মতই এগুলো মাসের পর মাস ধরে ঠাণ্ডা করা হয় প্ল্যাণ্টের কাছাকাছি কো্নো জায়গায়।  ফুকুশিমাতে এগুলো রিয়্যাক্টরের ছাদের কাছে একটা স্টোরেজে রাখা হয়।  ডিজাইনটাই এমন যে বিপদ হলে ওটা ভেঙ্গে নীচে পড়বে।  কিন্তু এখন ধারণা করা হচ্ছে যে এগুলো বাতাসে উন্মুক্ত এবং তেজস্ক্রিয়তা বাতাসে চলে যাচ্ছে।  কিন্তু এটা নিয়ে হয়তো কারও মাথা ঘামানোর সময় নেই, কারণ রিয়্যাক্টর ঠাণ্ডা করাটাই এখন মূল উদ্দেশ্য।  কিন্তু স্পেণ্ট ফুয়েলের থেকে বিকিরণের মাত্রাও অনেক বেশি এবং বিধ্বংসী হতে পারে, সেটা এর পরিমাণের উপরে নির্ভর করে।
নিউক্লিয়ার প্লান্টের কর্মীরাঃ 
যেসব কর্মীরা এখন ফুকুশিমায় কাজ করছেন, তারা সম্ভবত তেজস্ক্রিয়াতে মারাত্মকভাবে এক্সপোজড, হয়তো তাদের জীবনও নিশ্চিত সংকটে।  তাঁরা সম্ভবত সেটা জানেন, এবং সেটা জেনেই এখনো রিয়্যাক্টর ঠাণ্ডা করার কাজ করে যাচ্ছেন। 
পোস্টটি আপডেট করা হবে নতুন কোন খবর পেলেই। 
আপডেটঃ[১]
কর্মীদের প্ল্যান্ট থেকে সরিয়ে নেয়া হয়েছে। চার নম্বর রিয়্যাক্টরে আবার আগুন লেগেছে। তেজস্ক্রিয়তার মাত্রা বেড়ে গেছে। 
আপডেটঃ [২]
কর্মীরা আবার প্ল্যান্টে ফিরে গেছেন, বর্তমানে ১৮০ জন কর্মী ফুকুশিমা প্ল্যান্টে কাজ করছেন। ওই এলাকার পানির কলে তেজস্ক্রিয়তার মাত্রা পরীক্ষা করা হয়েছে, বলা হচ্ছে তা স্বাস্থ্যের জন্য ঝুঁকিপূর্ণ নয়। তবে প্ল্যান্ট থেকে বের হওয়া সাদা ধোঁয়া দেখে ধারণা করা হয়েছিল, সম্ভবত কোন একটি রিয়াক্ট্ররের কন্টেইমেন্ট ভেসেলে ফাটল ধরেছে।
আপডেটঃ [৩]
যুক্তরাষ্ট্র থেকে ৩৪ জন বিশেষজ্ঞর একটি দল মঙ্গলবার জাপান পৌঁছেছেন। তারা তাদের নিজস্ব পদ্ধতিতে তেজষ্ক্রিয়তার মাত্রা নির্ধারণ করে দেখবেন।
আপডেটঃ [৪] 
যুক্তরাষ্ট্রের নিউক্লিয়ার রেগুলেটরি কমিশনের প্রধান জানিয়েছেন চার নম্বর ইউনিটের ব্যবহৃত ফুয়েল রড (স্পেন্ট ফুয়েল রড) পরিবেশের সংস্পর্শে এসেছে এবং এর ফলে উচ্চমাত্রার তেজষ্ক্রিয় বিকিরণ ঘটেছে।
এছাড়া ইউনিট তিনের রিয়াক্টর কোর আংশিক ক্ষতিগ্রস্ত হয়েছে, এই তথ্য স্বীকার করা হয়েছে।
জাপান সরকার এবং ইউ এস প্রতিনিধি দল আলাদা আলাদা বিপদসীমা ঘোষণা করেছেন। জাপান সরকার প্ল্যান্টের ২০ মাইলের মাঝে কাউকে না থাকার নির্দেশ দিয়েছেন, অপরদিকে ইউ এস প্রতিনিধি দল ৫০ মাইলের মাঝে কাউকে না থাকার নির্দেশ দিয়েছেন।
আপডেট: [5]

হেলিকপ্টার থেকে পানি ছিটিয়ে জাপান চেষ্টা চালাচ্ছে রিয়্যাক্টর তিন ঠাণ্ডা করার জন্য। এছাড়া জাপান বলছে ব্যবহৃত ফুয়েল রড স্টোরেজে পানি না থাকার কারণে তেজস্ক্রিয়তা ছড়িয়ে পড়ছে, যুক্তরাষ্ট্রের এই তথ্য সঠিক নয়।
প্ল্যান্ট এলাকায় তেজস্ক্রিয়তার মাত্রা প্রতি ঘন্টায় ৩.৮ মিলিসিভার্ট, কিন্তু এই মাত্রা ওঠানামা করছে। প্ল্যান্ট থেকে ৮০ কিলোমিটার দূরে তেজস্ক্রিয়তার মাত্রা বলা হচ্ছে প্রতি ঘন্টায় ১২.৫ মাইক্রোসিভার্ট, যা এখনো মানব-স্বাস্থ্যের জন্য ঝুঁকিপূর্ণ নয়। শহরের পানিতে নিউক্লিয়ার মেল্ট-ডাউনের ফলে স্বল্পমাত্রার আয়োডিন পাওয়া গেছে, কিন্তু তা ঝুঁকিপূর্ণ নয়। এদিকে ২০ জন ব্যক্তিকে তেজস্ক্রিয়া জনিত অসুস্থতায় সনাক্ত করা হয়েছে।
নিয়ম হচ্ছে, ব্যবহৃত ফুয়েল রড কে ২৫ ডিগ্রি তাপমাত্রার নিচে পানির মাঝে সংরক্ষণ করা। কিন্তু, ইউনিট ৪, ৫ এবং ৬, তিন জায়গাতেই স্টোরেজের তাপমাত্রা অনেক বেশি। এই উচ্চ তাপমাত্রা পানি কে বাষ্পীভূত করে ফেলতে পারে, এবং জিরকোনিয়ামের আবরণ ভেদ করে ইউরেনিয়াম বাতাসে মিশতে পারে।
কৃতজ্ঞতাঃ স্পর্শ, স্বাধীন, ফারুক হাসান, জি. এম. তানিম.

বানান ও পরিভাষা কৃতজ্ঞতাঃ বুনোহাঁস
তথ্যসূত্রঃ
[১] http://www.bbc.co.uk/news/technology-12745128
[২] http://en.wikipedia.org/wiki/Fukushima_I_Nuclear_Power_Plant
[৩] http://www.bbc.co.uk/news/world-asia-pacific-12749444
[৪] http://www.straitstimes.com/BreakingNews/Asia/Story/STIStory_645204.html
[৫] http://www.reuters.com/article/2011/03/15/japan-quake-russia-nuclear-idUSLDE72E1TJ20110315
[৬] http://www.guardian.co.uk/world/2011/mar/15/japan-nuclear-crisis-tsunami-live
[৭] http://www.nucleartourist.com/events/meltdown.htm
[৮] http://nuclearfissionary.com/2011/03/14/what-does-nuclear-meltdown-mean/?utm_source=rss&utm_medium=rss&utm_campaign=what-does-nuclear-meltdown-mean
[৯] http://www.thestar.com/news/world/article/953503--japan-faces-catastrophic-radiation-leak-warns-people-to-stay-indoors
[১০] http://www.nytimes.com/2011/03/15/world/asia/15nuclear.html?_r=2
[১১] http://www.wbez.org/worldview/2011-03-14 
[১২] http://bravenewclimate.com/2011/03/13/fukushima-simple-explanation/


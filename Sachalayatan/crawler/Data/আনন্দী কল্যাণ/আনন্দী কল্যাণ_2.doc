যে আগুন ছড়িয়ে গেল সবখানে, সবখানে, সবখানে




অনেকদিন ধরে একটা গল্পের প্লট মাথায় ঘুরছিল। একটা মেমরি শপের গল্প। সেটা হল, একটা কর্পোরেশন, যারা মানুষের স্মৃতি, স্বপ্ন ইত্যাদি নিয়ে একটা ভার্চুয়াল দুনিয়া তৈরি করে, একটা মেয়ে সেই কোম্পানিতে গিয়ে খুঁজে খুঁজে বিভিন্ন মানুষের স্মৃতি, স্বপ্ন টুকরা  মিলিয়ে তার হারিয়ে যাওয়া স্বপ্নের দেশ তৈরি করে। গল্পটা মাথার ভেতরে লেখা হয়ে ছিল, কিন্তু কাগজে কলমে লিখতে ইচ্ছা করছিল না। কারণ, সেটা একটা নিদারুণ হতাশার গল্প, পরাজয়ের, গ্লানির গল্প। যেখানে সত্যিকারের দেশটা ধীরে ধীরে  হারিয়ে যায়, ভুলভাল মানুষেরা, গণহত্যার রক্ত হাতে লেগে থাকা মানুষেরা দেশ চালায়। আর যা কিছু ন্যায়, শুভ, সত্যি, সেই সমস্ত কিছু শুধু মানুষের স্মৃতিতে, স্বপ্নে বেঁচে থাকে। 


এই গল্পটা লেখার আর দরকার নেই। এমন গল্প আমি কক্ষনো লিখতে চাই না। চাই না কাউকে এই গল্প কোনদিন লিখতে হোক।

মানুষের এই স্বতঃস্ফুর্ততা দেখে কী যে ভাল লাগছে। সে আগুন ছড়িয়ে গেল সবখানে, সবখানে, সবখানে। সবসময় শুনেছি, মানুষের উপর বিশ্বাস হারানো খুব খারাপ জিনিস। কিন্তু, যত বয়স বেড়েছে, সমানুপাতিকভাবে মানুষের উপর থেকে বিশ্বাস হারিয়েছি। সমস্ত হারানো বিশ্বাস, আশা এখন ঢেউয়ের পর ঢেউ হয়ে ফিরে আসছে। ফেসবুকে বন্ধুদের শেয়ার করা একেকটা ছবি দেখি, দেখি জনসমুদ্র, দেখি লাকী আক্তার, দেখি ব্যানার, পোস্টার, মশাল, দেখি গরবিণী বর্ণমালা, শুনি তবু শত্রু এলে অস্ত্র হাতে ধরতে জানি, শুনি আমার প্রতিবাদের ভাষা, শুনি শুধিতে হইবে ঋণ, আর চোখ ভিজে যায়। 

not all those who wander are lost…..কিছুই হারায়নি, আছে, সব আছে। 


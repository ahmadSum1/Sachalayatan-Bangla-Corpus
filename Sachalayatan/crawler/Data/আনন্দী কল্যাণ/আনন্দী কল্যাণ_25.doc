 যদি ঘেমে যায় বিশ্বাস



জীবন অনেকরকম।
মৃতের নখ বা ঘাসের ফুল।
কখনও তোমার ঠোঁটের খুব কাছে ঠোঁট এনে,
দেবে গুঁইসাপ।
কখনও ঘুম ভাঙাবে চুমি আঁখি।
প্রচণ্ড পলাশ দেবে খোঁপায়,
আর রাতের ডিনারে মৃত বেড়াল।
তাই বলি, বাঁচো।
ধুঁকে হোক, খুঁটে হোক, প্রেমে বা অপ্রেমে,
বাঁচো।
একদিন খুলে যাবে রাজপথ।
একদিন খুলে যাবে কৃষাণী।
যে তোমার চোখে আঙুল ঢোকায়,
দেবে তাকে গন্ধরাজ?
এ বিচার আমি জানিনা।
এ বিচার তোমার।
পথিক যদি জল চায়,
দেবে?
এ বিচার আমি জানিনা।
এ বিচার তোমার।
গুণের কবিতার বিশ্বাসটুকু
যদি ঘেমে যায়?
এ বিচার আমি জানিনা।
এ বিচার তোমার।
শুধু জানি,
একদিন খুলে যাবে ঈশ্বর।
একদিন খুলে যাবে লুসিফার।


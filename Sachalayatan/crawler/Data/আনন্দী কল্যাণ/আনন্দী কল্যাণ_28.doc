নদীতে বালির দাগ



মাধবী যখন প্রথম আমাদের বাসায় আসল, আমরা দুবোন ওকে দেখে বেশ একটু নাক কুঁচকেছিলাম। লাল লাল চুল, নোংরা জামা, নাক-কান ফুটা করে সুতার দুল পরা, আর গায়ে একটা বিচিত্র গন্ধ। কিছুদিনের মাঝেই মা ওকে মানুষ করে ফেলল। গা থেকে সরষে ফুল, লক্ষীর পাঁচালী, নবান্ন টপাটপ ঝেড়ে “ কিউ কি সাস ভি কাভি বহু থি” তে ট্রান্সফার হয়ে গেল। পরভাষা ওকে কাঁদায়, হাসায়। বাংলা লেখা শেখাতে গেলেই নতুন কিছু বর্ণের সৃষ্টি হয়। হায়, আমার দুঃখিনী বর্ণমালা। আমরা দুই বোন মাধবীর কাছ থেকে পাঁচগুটি খেলা শিখে খেলতে খেলতে হাতে দাগ করে ফেললাম। বাইরে গেলেই রাস্তায় তাকিয়ে ঠিক সাইজের গুটি খুঁজি। আমাদের এসব পারষ্পরিক বিনিময় ভালই চলছিল। আমরা ওকে হিন্দি সিরিয়াল দেই, ও শেখায় চালের গুড়ির  আশ্চর্য আলপনা। আমরা ওকে বাঁধন দেই, ও শেখায় গোল্লাছুট। আমরা দেই অবিশ্বাস, ও দেয় নিঃস্বার্থ।
  এমন করে এক বছর পেরিয়ে গেল। মাধবী খুব খুশি, ওর মামাতো বোনের বিয়ে। বাড়ি যাবে। কিন্তু ছুটি পায়না আমাদের কাছ থেকে। কেন এ বছর বাড়ি যেতে পারবেনা তার এতরকম কারণ বলা হয় বেচারা ভ্যাবাচ্যাকা খেয়ে যায়। কি হবে বাড়ি গিয়ে? রোদে রোদে ঘুরবে, কাল হবে, মাথায় আবার উকুন হবে। অপ্রকাশ্য কারণ হল, এক বছরের মাথায় বাড়ি গেলে এখানে মন বসবেনা। যদি আর না ফেরে! তেল-সাবান, ফ্যানের বাতাস, ভাত যদি হেরে যায় শিম ফুল, ক্ষিদা আর ঘুঁটের কাছে! মাধবী কিছুদিন খুনখুনে মনখারাপ করে, বারান্দায় যাওয়া বেড়ে যায়, ছাদে কাপড় তুলতে গেলে দেরি করে ফেরে, তারপর ঠিক হয়ে যায়। আবার একদিন সিরিয়াল দেখতে গিয়ে খিলখিল হেসে ওঠে।
  আমরা দুবোন একদিন গান করছিলাম। মাধবী হঠাৎ কোথা হতে এল, ফাগুন দিনের স্রোতে এসে, হেসেই বলে যাই, যাই, যাই।গানটা শুনে ও খুব অবাক হয়। আমরা বলি দেখ তোমাকে নিয়ে গান লেখা হয়েছে, অনেক বড় এক কবি লিখেছেন। পাতারা ঘিরে দলে দলে তারে কানে কানে বলে, না না না, নাচে তাই তাই তাই। ও গাইতে থাকে, যাই, যাই, যাই। আমরা গাইতে থাকি না, না, না।
  এর কিছুদিন পর ওর দাদা আসে। এতদিনের কাজের জমান টাকা নিতে। বাড়িতে ঘর তুলবে। মা ওকে বলে, সব টাকা দিসনা, তোরও তো একটা ভবিষ্যত আছে। মাধবী অবলীলায় দিয়ে দেয়। স্বপ্ন দেখে নতুন ঘর উঠবে। গান গায়
ফুলের দোলায় দোলে শ্যাম
সখী তোরা দেখে যা
মেঘে আর জ্যোৎস্নায় রূপ যেন উথলায়
অপরূপ নয়নাভিরাম 
নতুন ঘরের টিনের চালে জ্যোৎস্না আর মেঘের মাখামাখি চোখে রেখে ঘুমিয়ে পরে। বিকালে আমাদের ছবি এঁকে বোঝায় ওর বাড়ি যাওয়ার নিখুঁত রাস্তা। গুগল ম্যাপ ও হার মানবে। বাস থেকে নামলেই একটা লম্বা কালো পিচের রাস্তা। রাস্তার দুপাশে প্রকল্পের লাগানো গাছ আর গাছ। কিছু ভ্যান, কিছু রিকশার টুংটাং। যেতে থাক, যেতে থাক। চোখেমুখে এসে লাগবে সর্ষে ফুলের গন্ধ। যেতে থাক, যেতে থাক। কিছু বাচ্চাকাচ্চা হাঁ করে দেখবে তোমাকে, সিকনি টানতে ভুলে যাবে। যেতে থাক, যেতে থাক। এবার রিকশা থামাতে হবে। হ্যাঁ, এবার হাঁটা পথ। সাবধানে। এবড়োথেবড়ো মাটির রাস্তায় তোমার পেডিকিউর পা হোঁচট খাবে। হাঁটতে থাক, হাঁটতে থাক। দেখবে তোমার চোখ নাক মুখ ঠেসে ঢুকতে থাকবে নীল আর সবুজ। ওই দেখ দূরে মাধবীর মা-ঠাকুমাকে দেখা যাচ্ছে। খবর পেয়ে দুজনেই আসছে হাঁফাতে হাঁফাতে। মাধবীর ব্যাগে ওদের দুজনের জন্য সরু পেড়ে সাদা শাড়ি। আর ঐ যে নতুন ঘরের টিনের চালের ঠিকরানো রোদ তোমার চোখে ধাঁধা লাগায়। ঝলমল করছে মাধবী। সাথে আমরাও। কিন্তু এসব কিছুই হয় না। 
খবর আসে মাধবীর টাকাটা স্রেফ উড়িয়ে দিয়েছে ওর দাদা। আবার কিছুদিন পর টাকা চেয়ে চিঠি লেখে দাদা। এবার এখান  থেকে মা না করে দেয়, মাধবী আর ওর দাদাকে টাকা দেবে না। দ্বিতীয় বছর ঠাকুমা মারা যায় মাধবীর। হাউমাউ করে কাঁদতে থাকে,  বাড়ি যাবে। ওর দাদাকে বারবার জানানো হয় মাধবীকে এসে নিয়ে যেতে। দাদা আসে না। মাধবী বলতে থাকে, দাদা রাগ করেছে। টাকা দেব না বলে রাগ করেছে। মাসিমা আমার সব টাকা দিয়ে দেন দাদাকে, বলেন আমি সব টাকা দেব, আমাকে যেন নিয়ে যায়। দাদা আসে না। মাধবী আবার কিছুদিন খুনখুনে মন খারাপ করে, গুনগুন করে কাঁদে, তরকারিতে লবণ বেশি দিয়ে ফেলে। তারপর আবার সব ঠিক হয়ে যায়। আবার একদিন সিরিয়াল দেখতে গিয়ে খিলখিল হেসে ওঠে। 
পরের বছর। গোটা বছরটা দাদা কোন খোঁজ নেয় না মাধবীর। এসব নিয়ে আর তেমন মন খারাপ করে না ও। পায়ে স্যাণ্ডেল ছাড়া খালি পায়ে হাঁটতেই পারে না। ফ্রিজের জল ছাড়া খেতে পারে না। ফোনে চমৎকার করে হ্যালো বলে। নতুন আরেকটা মেয়ে এসেছে। মাকে বলল, মাধবীর সাবান যেন ওই মেয়ে গায়ে না দেয়, ওই মেয়ের গায়ে নাকি গন্ধ। আমরা বুঝি মন বসে গেছে। মাধবী আর যাই যাই করে না। হঠাৎ খবর আসে ওর মা মারা গেছেন। আবার ওর দাদাকে আসতে বলা হয়। দাদা আসে না। এবার মা খুঁজে পেতে একজন লোক ঠিক করে মাধবীকে বাড়ি নিয়ে যাবার। ততদিনে দাহ হয়ে যায়। মাধবী বলে, আর বাড়ি যাবে না। কেন যাবে বাড়ি? বাড়িতে খাওয়ার কষ্ট, মা নেই, ঠাকুমা নেই, ফ্যানের বাতাস নেই, কেন যাবে বাড়িতে? আমরা বুঝি মন খুব বসে গেছে। শ্যামের গান আর গায় না।শ্যাম এখন ক্যামেরনের। 
এখন আমি অনেক দূরে। বাড়ি থেকে। গত তিন বছর যাই নি। এখানে কল খুললে গরম জল বেরোয়, এখানে ঝকঝকে রাস্তা, এখানে থ্রিডি সিনেমা। শুধু মাঝরাতে, হঠাৎ হঠাৎ একটা কুটকুটে ভয়ে ঘুম ভেঙ্গে যায়, বাড়ি ফেরা হবে তো?
______
আনন্দী কল্যাণ


ভাঁজ কর, আনন্দ দেখ




ছোটবেলায় কাগজের নৌকা বানিয়ে জলে ভাসাননি এমন কেউ আছেন? তালদিঘীতে না হোক, বাসার সামনে জমে ওঠা জলে তো ভাসিয়েছেন। সেই কাগজ ভাঁজ করার খেলা এখন হাজার হাজার শিল্পী, বিজ্ঞানী পৃথিবীর বিভিন্ন প্রান্তে করে চলছেন। যার নাম ওরগামি(origami), জাপানি শব্দ। বাংলা অর্থ হল কাগজ ভাঁজ করা। শুধু ভাঁজই করতে পারবেন। আর কিচ্ছুনা কিন্তু। কেঁচি বা আঠা ছোঁয়ান যাবেনা। একটা চারকোনা কাগজকে কতভাবে ভাঁজ করে কতকিছু বানানো যায় সে এক অপার বিস্ময়। "বিটুইন দ্য ফোল্ডস" ডকুমেন্টারিটা এই পেপার ফোল্ডিং নিয়েই। 
চিন্তা করে দেখুন, প্রকৃতিতে চারকোনা কিছু নেই। প্রকৃতি ভাঁজ, প্যাঁচ এসব পছন্দ করে। ওরগামি জাপানের অনেক পুরানো একটা মাধ্যম। তবে এটাকে শক্তপোক্ত আর্টফর্মে দাঁড় করান আকিরা ওশিজা( Akira Yoshizawa)। সারা জীবন প্রায় পঞ্চাশ হাজার এমন কাগজের ভাস্কর্য বানিয়েছেন, কিছুই বিক্রি করেন নি। এখন একেকটা চারকোনা কাগজকে একহাজার, দুইহাজার ভাঁজ করে ভাস্কর্য তৈরি হচ্ছে। প্রতিবছর কনফারেন্স, প্রদর্শনী হচ্ছে। এম.আই.টির ইঞ্জিনিয়ারিঙের ছাত্ররা ওয়র্কশপ করছে একটা কাগজকে কতবার ভাঁজ করা সম্ভব তার লিমিট নিয়ে। আরেকদল আছেন যারা কোরিওগ্রাফার। ভাঁজ করে বানানো ভাস্কর্যের সাথে আলো, শব্দ যোগ করে অদ্ভুত এক আয়োজন সৃষ্টি করেন। আরেকদল অ্যানার্কিস্ট। এরা ভাঁজ টাজের ধার ধারছেন না। কাগজ কুঁচকে বানিয়ে ফেলছেন আশ্চর্য অবয়ব। সবশেষে আসছি ডঃ এরিকের( Erik Demaine)কথায়। ইনি মাত্র বিশ বছর বয়সে এমআইটি্র কম্পিউটার বিজ্ঞান বিভাগের ফ্যাকাল্টি হিসেবে যোগ দিয়ে রেকর্ড করেছেন। ওরগামি নিয়ে বিশাল আগ্রহ তার, পিএইচডি থিসিসও করেছেন ওরগামি নিয়ে। প্রোটিনের অণু কিভাবে ভাঁজ হয় সেই প্যাটার্ন বের করার চেষ্টায় আছেন এই ওরগামি বিদ্যা কাজে লাগিয়ে। সেটা বের করতে পারলে নানান অসুখের সূত্র বের করা সম্ভব। 
ওরগামি-বিদ্যা কাজে লাগিয়ে বিশাল এক লেন্সকে ভাঁজ করে স্পেসশিপে নেয়া হয়। গাড়ি দুর্ঘটনায় চালককে বাঁচায় যে এয়ারব্যাগ সেই ভাঁজবিদ্যাও ওরগামির। একেকটা ভাস্কর্যের পেছনের ডায়াগ্রাম দেখলে ভয় লাগে, রীতিমত ভয়ংকর জ্যামিতি। অ্যানিমেশনও ব্যবহার হচ্ছে এসব কাগজ-পুতুল।
 
আর আমি কোত্থেকে জানলাম এসব? নাহ, কোন গবেষণাই করিনাই। স্রেফ "বিটুইন দ্য ফোল্ডস" দেখেছি। ওরগামি যদি এক আশ্চর্য হয়, তাহলে এই ডকুটা হচ্ছে আরেক আশ্চর্য। ভেনিসা গোল্ডের বানানো। এর মাঝে কান, এমি ইত্যাদি সব অ্যাওয়ার্ড পাওয়া শেষ। 
আর আপনি কেন দেখবেন? আনন্দ পাবেন, মহান আনন্দ। দেখার পর মনে হবে, আরে মানুষ কতকিছু করে রে। বিফলে মূল্য ফেরত।
এখন কিছু ছবি দেখেন আর চিন্তা করেন তো একটা চারকোনা কাগজকে শুধু একবার মাত্র ভাঁজ করে আপনি কি কি বানাতে পারেন? নো কেঁচি, নো আঠা, শুধু ভাঁজ। শুরু করে দেন।

ছবি-ধার : http://origamit.scripts.mit.edu/
http://www.greenfusefilms.com/



ইনি হলেন Eric Joisel।অদ্ভুত সুন্দর কিছু কাজ আছে উনার সাইটে। দেখতে পারেন।








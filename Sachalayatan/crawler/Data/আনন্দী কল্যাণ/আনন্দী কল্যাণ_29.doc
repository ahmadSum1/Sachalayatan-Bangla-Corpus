সৎ পাত্র



“গঙ্গারামকে পাত্র পেলে? জানতে চাও সে কেমন ছেলে?”-স্কুলের অ্যানুয়াল ফাংশনে লাল সাদা চেকের সেই ফ্রকটা পরে ঝুটি নেড়ে নেড়ে আবৃত্তি। ফ্রকটার কথা মনে আছে তোলা ছবি দেখে। এরপর বাসায় কেউ আসলেই বাবা বলতো- ঐ ছড়াটা বলে দাওতো, মা- “মন্দ নয় সে পাত্র ভাল, রঙ যদিও বেজায় কাল”- আদিবা বলতে চায় কী না চায় তা না শুনেই দাঁড় করিয়ে দিত টেবিলের ওপর। এখন যেমন যেতে চায় কী না চায় তা না শুনেই শুক্রবার বিকাল চারটায় আড়ং বা রাতে জিঞ্জিয়ানের দেখাদেখি পর্ব ঠিক হয়ে যায়।যায় আদিবা। ভেবে নেয়, শুধু তো আমাকে দেখছেনা,আমিও তো দেখছি। 
তবে আজ রাতে স্যুপ নিয়ে একটা গ্যাঞ্জাম লেগে গেল।ওর হবু শ্বশুরবাড়ির পছন্দ ছিল থাই স্যুপ। আদিবা বলে বসল “সিচুয়ান, সবসময় একই স্যুপ ভাল লাগেনা”। ওই পক্ষ কেমন থমকে গেল।ফেরার পথে মা নানানকিছু বলতে থাকে। নিজে কাউকে পছন্দ করতে পারত আদিবা, তাহলে এসব ছেলে খোঁজার ঝামেলায় যেতে হতনা। কেন প্রেম করলনা, আদিবা? কাউকে যে ভাল লাগেনি , তা না।দেখা গেছে পছন্দ হয়েছে কি হয়নি সেটা ঠিক করতে করতেই সেই ছেলে অন্য কারো প্রোফাইল পিকচারে গদগদ ঝুলছে।
বাবা চুপ। ড্রাইভারের পাশের সিটে।এসব নিয়ে বাবার সাথে সরাসরি কোন কথা হয়না আদিবার।হয়ত বাবার অস্বস্তি হয়। বাবার কথাগুলো মার মুখে শোনে আদিবা।তোর বাবা বলেছে, তোর বাবা চায়-এভাবেই শুরু হয় বাক্যগুলো। বাইরে বৃষ্টি হচ্ছে,রাস্তায় জ্যাম। গ্র্যাজুয়েশন শেষ আদিবার। বাইরে পড়তে যাবে। যাবার আগে বিয়ে করে যেতে হবে। আদিবার পড়তে যাবার দেশ, শহর, ক্যারিয়ার, বয়সের সাথে ছেলের দেশ, শহর, পরিবার, বয়স মেলানো-বিশাল এক পারমুটেশন, কম্বিনেশনের ব্যাপার। কঠিন অঙ্ক, পারবে কি বাবা মা মেলাতে? ভাবে আদিবা।
এ নিয়ে পাঁচটা দেখাদেখি চলল।এদিকের “না” ওদিকে পৌঁছানোর আগেই ওদিকের “না” পৌঁছে যায়।মেয়ের রেজাল্ট বেশি ভাল, মেয়ের চুল কোঁকড়া, হাইট ম্যাচ করছেনা, মেয়ে বেশি চুপচাপ(অর্থ নাকউঁচু)- কেমন যেন সব গোলমাল হয়ে যায় আদিবার। সাদা কাগজের কিছু কাল শব্দ, একটা ছবি আর এক ঘন্টার দেখায় আসা “কমপ্লিমেন্ট” গুলো  একটা ক্ষেপাটে বোবা রাগ তৈরি করে। সেদিন স্নানের পর ভেজা চুলগুলো টেনে টেনে দেখছিল সোজা চুলে কেমন লাগে নিজেকে।আবার গাড়ি থামে সিগন্যালে।
-শোন মা, বিয়েটা তো করতেই হবে,না?  যত আগে হয় ততই ভাল, বিদেশে গিয়ে একা একা থাকবি , ভাবলেই তো ভয় লাগে আমার।আর বাচ্চা-কাচ্চারও তো একটা ব্যাপার আছে, বয়স হয়ে যাচ্ছে…এই ছেলেটা কিন্তু ভাল ছিল…
নাহ, বিয়ে করবেনা এ কথাটা জোর দিয়ে বলতে পারেনা আদিবা। বাইরে গিয়ে একা একা কি করে থাকবে ভাবলে ওরও ভয় করে- মানুষের ভয়,ভূতের ভয় আর একা একা রাতের খাবার খাওয়ার ভয়।ফেসবুক জুড়ে বান্ধবীদের বিয়ের ছবি দেখতে দেখতে ভেবেও ফেলে কোথায় সাজবে, কোথায় যাবে হানিমুনে।তারপর? ফারজানা শাকিল বা নেপাল না হয় ঠিক করা গেল।তারপর কি হবে? ফেসবুকের ছবির বাইরে যে জীবনটা, যেখানে মানুষ হাই তোলে, কান চুলকায়, টয়লেটে ফ্লাশ না টেনে চলে আসে, জুতা খুললে মোজায় গন্ধ বের হয়- এই ঘর করাটা কি করে করবে ভালবাসা ছাড়া? আবার চোখ বন্ধ করে এই “ভালবাসা” জিনিসটাকে ভোট দিতেও ভয় করে আদিবার।অনেক বন্ধুরই বিয়ের আগের ভালবাসা চা খেতে চলে গেছে। তারপরও, গাড়ির কাঁচ তুলে রাখার পরও, বেয়াড়া কিছু বৃষ্টির হলকা, পিচের ওপরের জলে কমলা-কাল আলোর এনিগমা, কড়ই ফুলের লেবু লেবু বাসনা-আদিবাকে বলে একটা সুযোগ দিতে,ওই “অসুস্থ” শব্দটাকে।
প্রায় পৌঁছে গেছে বাসায়।এবার, গত ছয়মাস ধরে চলা আড়ং, চায়নিজ, টেলিফোন, সাজগোজ, বাবা-মার নিচু গলায় কথা বলা, বোনের জিজ্ঞাসু চোখ, ছবি, বায়োডাটার বৃত্তের ব্যাস বরাবর একটা ঘ্যাচাং করবে বলে ঠিক করে, আদিবা।
বাবাকে বলবে-ভাল লাগছেনা ,বাবা। এসব। এভাবে হয়না। কেমন যেন গা গুলায়।বাদ দাও এসব প্লিজ।যদি কখনো স্বাভাবিক ভাবে কিছু হয়,তখন করব বিয়ে। শুনলাম তো তোমাদের সব কথা।আর ভাল লাগছেনা।আরেকবার সব সৎ পাত্রদের গঙ্গারাম বানিয়ে দেই? শুনবে কবিতাটা?  শোনাব? 
______
আনন্দী কল্যাণ


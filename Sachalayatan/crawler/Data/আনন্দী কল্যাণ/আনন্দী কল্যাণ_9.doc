 বর্জন করুন মেহেরজান



সম্প্রতি মুক্তি পাওয়া মেহেরজান ছবিটিকে পরিচয় করানো হচ্ছে পুরুষতন্ত্রের একক ক্ষমতায়ন আখ্যানের বাইরে গিয়ে নারীত্বের আবেগ ও অনুভুতির বহুবিচিত্র সংবেদনশীলতা কে এগিয়ে নেয়ার প্রয়াস হিসেবে। এই ছবি বানানোর অনুপ্রেরণা হিসেবে ছবির পরিচালক বলেছেন, "I did my Masters in South Asian Studies at University of Pennsylvania and the topic of my thesis was 'rape of women,' particularly the Birangonas of 1971. I primarily looked at the nationalist representation and marginalisation of female narratives of the war. As I learnt more about the Birangonas, I became deeply involved with the issue. I felt as a Bangladeshi woman, who has been given a chance to raise her voice, I needed to work more on bringing out women's experiences in 1971, the inception point of this nation." [1]
প্রশ্ন হল, যিনি থিসিস করেছেন “বীরাঙ্গনা” নিয়ে, তার বানানো ছবির মূল চরিত্র প্রেমে পড়েন এক পাকিস্তানি সেনার। তার থিসিসের সেই দুই লাখ বা চার লাখ বীরাঙ্গনা কোথায় গেল, যারা দিনের পর দিন অকথ্য নির্যাতন সহ্য করেছেন? তিনি বলেছেন, তার উদ্দেশ্য যুদ্ধে নারীর অভিজ্ঞতা তুলে আনা, নারীর চোখে যুদ্ধ কে দেখা। এবং তা করতে গিয়ে, নারীর যে টিপিক্যাল রূপ আমরা দেখে থাকি সবসময়, রাজনীতি-বিমুখ, দর্শন-বিমুখ, গোলাপি জামাকাপড় পরা, আলগা রোমান্টিকতায় ভাসতে থাকা নারী, তারই চূড়ান্ত রিপ্রেজেন্টেশন “মেহের” চরিত্রটি। যে বিছানায়  কাত হয়ে শুয়ে ডায়রির সাথে ন্যাকামি করে, দেশে কেন যুদ্ধ হচ্ছে, মুক্তিযুদ্ধ কেন সে সময়ের দাবী ছিল, এসব কোনকিছুই তার জানার বা বোঝার আগ্রহ নেই, বরং বারবার বলে চলে, যুদ্ধ তার পছন্দ নয়। বামপন্থী রাজনীতি কী ও কেন, কেন মস্কোপন্থী  আর চীনপন্থীর বিভাজন এসব নিয়েও তার কোন আগ্রহ নেই। “মেহের” চরিত্রটি একজন সংবেদনশীল মানুষ হিসেবেও ব্যর্থ। তার বোন “নীলা” র পাকিস্তানি ক্যাম্পের অসহনীয় অভিজ্ঞতা নিজের চোখের সামনে দেখেও ওয়াসিম কে নিয়ে ফ্যান্টাসি করতে তার বাধে না। ধরে নিলাম, যুদ্ধ মেহেরের পছন্দ নয়, কিন্তু মেহেরের কোনও ফ্যান্টাসিতে কি “স্বাধীন দেশ” দেখেছি আমরা? লাল-সবুজ পতাকা উড়ছে, হাজার হাজার মুক্ত মানুষ রাস্তায় নেমে উল্লাস করছেন, তেমন কোন ফ্যান্টাসি কি দেখেছি মেহেরের ভাবনায়? না, লাল-সবুজ পতাকা নয়, দেখেছি পাকসেনার সাথে জলকেলি। "শান্তি"র তরিকা হিসেবে “মুক্ত স্বদেশ” ভাবনা কেন আসেনা মেহেরের ভাবা কল্পদৃশ্যে? 
“নীলা” ধর্ষিত হবার পর যুদ্ধে যাবার সিদ্ধান্ত নেয়। কেন? আমরা জানি, অনেক নারী সেসময় স্বাধীনতার চেতনায় উদ্বুদ্ধ হয়ে যুদ্ধে গিয়েছেন, যুদ্ধে যাবার জন্য আগে ধর্ষিত হবার প্রয়োজন নেই। আবারো নারীকে  শুধুমাত্র “নারী” হিসেবে দেখানোর প্রবণতা।
যদি সিনেমাটি একাত্তরের মুক্তিযুদ্ধে নারীর অভিজ্ঞতাই হবে, তাহলে নারীর প্রতিরোধের কোন উদাহরণই সেখানে নেই কেন?  নারী অস্ত্র হাতে যুদ্ধ করেছে, মুক্তিযোদ্ধাদের খাবার, চিকিৎসা দিয়ে সাহায্য করেছে, সেসব নারীর অভিজ্ঞতা কোথায় গেল? শরনার্থী ক্যাম্পগুলিতে নারী অনেক গুরুত্বপূর্ণ ভূমিকা রেখেছেন। সব বাদ দিয়ে নারী শত্রুসেনার প্রেমে পড়লে তার কি অভিজ্ঞতা হয়, তা কেন আমাদের দেখতে হবে? শুধু একটা উদাহরণ দিচ্ছি, ১৬ই ডিসেম্বরের পরেও বাঙালি নারীরা পাকিস্তানি ক্যাম্পে ধর্ষিত হয়েছেন। বিচারপতি কে এম সোবহান প্রত্যক্ষ দর্শনের অভিজ্ঞতা থেকে বলেছেন, ‘ ১৮ ডিসেম্বর মিরপুরে নিখোঁজ হয়ে যাওয়া একজনকে খুঁজতে গিয়ে দেখি পাক আর্মিরা মাটির নিচে বাঙ্কার থেকে ২৩ জন সম্পূর্ণ উলঙ্গ, মাথা কামানো নারীকে ট্রাকে করে নিয়ে যাচ্ছে। ’ অনেক নারীরা নির্যাতন থেকে মুক্তি পাবার জন্য শাড়ি পেচিয়ে বা চুল পেচিয়ে আত্মহত্যার চেষ্টা করতেন, তা বন্ধের জন্য ক্যাম্পে নারীদের মাথা কামানো এবং উলঙ্গ অবস্থায় রাখা হত। এখনো সেইসব নরপশুর বিচার হয়নি, "সবার উপরে প্রেম মহান" এই অমৃত বাণী গ্রহণ করতে আমরা অপারগ, দুঃখিত। “যুদ্ধশিশু” মায়ের কাছে থাকবে নাকি তাকে দেশের বাইরে দত্তক হিসেবে পাঠানো হবে, এই স্পর্শকাতর সিদ্ধান্তটির মোকাবেলা নারী কি করে করেছে, “নীলা” চরিত্রটির মাধ্যমে আমরা তা দেখতে পারতাম, পরিচালক সে সু্যোগ দেন নি। সবকিছু ছাপিয়ে প্রেম ও বিয়েই পুরো সিনেমাতে মুখ্য, কেন? এই কোমল, দেশ-বিমুখ, রাজনীতি-বিমুখ চরিত্র মেহের কে সিনেমার প্রধান চরিত্র হিসেবে দেখিয়ে নারীদের কে আরেক দফা অপমান করলেন পরিচালক। সিনেমার কাটতি বাড়ানোর জন্য এই অহেতুক “নারীবাদ” ট্যাগিঙের কোন প্রয়োজন ছিল না।
“Even though I wanted to highlight the Birangonas, the violence of rape, and the indifference towards female experiences of war, I strongly felt that the film had to end on a positive note. I wanted my film to heal the wounds of 1971." [2]
পরিচালকের বলা শেষ লাইনটিই পুরো সিনেমার মূল উদ্দেশ্য বলে মনে হয়। বাংলাদেশ যখন যুদ্ধাপরাধীর বিচারের প্রস্তুতি নিচ্ছে, তখন বিগ বাজেট, বিগ কাস্টের এবং “হৃদয়ে বাংলাদেশ” ট্যাগিং পেছনে নিয়ে মুক্তি পাওয়া এই ছবি উদ্দেশ্যপ্রণোদিত বলে মনে হয়। পুরো সিনেমায় পজিটিভ পুরুষ চরিত্র দুটিঃ একজন মুসলিম লীগার শান্তিপ্রিয় নানাজান এবং পাকিস্তানি সেনা। বাংলাদেশে ভালো সিনেমার আকালে, ভালো সিনেমাটোগ্রাফি, সুন্দরী নায়িকা, জয়া বচ্চন, মিডিয়ার প্রবল মার্কেটিং ইত্যাদি কারণে মানুষ হলে যাবে, সিনেমাটি দেখবে, এবং বাড়ি ফিরবে নানাজান এবং পাকসেনার জন্য সহানুভূতি মাথায় নিয়ে। সিনেমা দেখে এটাও মনে হতে পারে এই ফাউল মুক্তিযুদ্ধটার জন্যই মেহের-ওয়াসিমের "অমর প্রেম" পরিপূর্ণতা পেল না। যুদ্ধাপরাধীর বিচারের সময় যখন আরো এগিয়ে আসবে, তখন “শান্তি”, “ক্ষমা” এসব শব্দ বিনা প্রতিরোধে মাথায় জায়গা করে নেবে আস্তে আস্তে। মহৎ হয়ে “heal the wounds” করতে চাই না আমরা। বিচার চাই, শাস্তি চাই। বর্জন করুন মেহেরজান।


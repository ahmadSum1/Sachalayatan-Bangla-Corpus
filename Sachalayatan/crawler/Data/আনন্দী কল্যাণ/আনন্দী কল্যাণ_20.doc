তোমাদের জন্য    



আমার হাসিমুখ তোমাদের দেখাই,
রাগ, ঘৃণা গোপনে লুকাই।
ওসব তোমাদের জন্য,
তোমরা, যারা সমস্ত হাসির পেছনে জমা রেখেছ আমার কান্নার দিন।
আমার প্রেমমুখ তোমাদের দেখাই,
ব্যর্থতা অস্বীকার করে।
ওসব তোমাদের জন্য।
যাবতীয় না-পারার যাবতীয় গ্লানি তোমাদের দিয়ে,
সমুদ্রে হাওয়া খেতে যাই।
আমার ভালমুখ তোমাদের দেখাই,
আর বিপর্যস্ত রাত, বেহিসেবি ভুল তোমাদের।
তোমাদের চোখের জল, শিশু-ফ্রক-ফুল পাড়িয়ে গেছি,
আমার শিশুর মুখ চুম্বনে।
আর তোমরা দুজন,
যারা সমস্ত মঙ্গলটুকু আপ্রাণ শুধু দিয়েই গেছ,
পৃথিবী ওলটপালট বিশ্রি, আমার হাত শক্ত করে ধরে,
কপালে রেখেছ আস্থার ফুল,
রাতে ঘুমাতে যাবার আগে, হাহাকার প্রার্থনায়,
জানি ঠিকই বল, “গড ব্লেস ইউ মাই চাইল্ড”
আর, “আমার দীর্ঘশ্বাস যেন আমার সন্তান কে না ছোঁয়”।


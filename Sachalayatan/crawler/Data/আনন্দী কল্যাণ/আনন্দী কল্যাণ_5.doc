অশান্ত পাহাড়




ফেসবুকে ঘোরাঘুরি করছিলাম। কারো বিয়ের ছবি, গ্র্যাজুয়েশনের ছবি, জন্মদিনের শুভেচ্ছা ইত্যাদি দেখছিলাম, টুকটাক মন্তব্য করছিলাম। এই ফেসবুক জায়গাটা আমার খুবই আজব লাগে। একটা নিউজ ফিডে হয়ত দেখছি, কেউ লিখেছে "অন ক্লাউড নাইন"। আর তার ঠিক নিচেই রক্তাক্ত পার্বত্য চট্টগ্রাম। এখন ভাল থাকার উপায় হল, সুখবরগুলি দেখা, এবং দুঃসংবাদগুলি এড়িয়ে যাওয়া। যে কোন খারাপ ঘটনাতেই আমার খুব প্রতিক্রিয়া হয়, আমি সাধারণত ফেসবুকে কম ঢুকি, নিজেকে ভাল রাখার চেষ্টা করি। আজ হঠাৎ আমার একজন স্কুলের বন্ধুর ফেসবুক স্ট্যাটাস দেখে ভয়ানক ধাক্কা খেলাম। আমার বন্ধুটি একদম নরম-সরম নিপাট ভালমানুষ, সে এখন এফ শব্দ দিয়ে গালি দিচ্ছে বাঙালিদের। বুঝতে পারছি “বাস্তবতা” নামে একটা বিচ্ছিরি শব্দ ওকে পালটে দিয়েছে, কতটা ক্রোধ জমা হলে একটা অমন নরম মানুষ পালটে যেতে পারে, সেটা বুঝতে পেরে আমার ভীষণ কষ্ট হচ্ছে। খুব অবাক হয়ে উপলব্ধি করছি, আমি বাঙালি, আর ও আদিবাসী। এই অপরিচয় আমি চাই না। "আমি" ও "সে" দুইটি পক্ষ, আমরা কি সবাই মিলে "আমরা" হতে পারি না?
বছরের পর বছর ধরে পাহাড়ে অস্থিরতা চলছে। মিডিয়ার পরিসংখ্যান বাদ দিই, ব্যক্তিগত সূত্রে জানি, আমার আদিবাসী বন্ধুরা প্রত্যেকেই কোন না কোনভাবে ক্ষতিগ্রস্ত। যখন বান্দরবন, রাঙামাটি, টেকনাফ, কক্সবাজার বেড়াতে গিয়েছি প্রতিটা জায়গায় দেখেছি অধিকাংশ ব্যবসা-বাণিজ্যের মালিকানা বাঙালিদের। যারা ওখানকার আদি বাসিন্দা, তারা অনেক জায়গাতেই কোণঠাসা হয়ে আছেন। সাম্প্রতিক কালে আবার অশান্ত হয়ে উঠছে পাহাড়, এবং প্রচারমাধ্যমে বাঙালি-নিধনের খবরই ফলাও করে আসছে। আদিবাসীদের উপর হওয়া নিপীড়নের খবরগুলি ব্ল্যাক-আউট করা হচ্ছে। যারা দেশে আছেন, মূলধারার প্রচারমাধ্যমের সাথে যুক্ত আছেন, অনুরোধ করছি দুই পক্ষের ঘটনাগুলিই তুলে ধরতে।
আদিবাসী বন্ধুদের সাথে কথা বললে বুঝতে পারি, ধীরে ধীরে অনেক ক্রোধ আর ঘৃণা জমে উঠছে ওদের মাঝে, আমাদের দখলদারি মানসিকতার কারণে। চিরকাল অরাজনৈতিক চিন্তা-ভাবনা করা আমার নিরীহ বন্ধুটিও সশস্ত্র আন্দোলনের স্বপ্ন দেখে। স্বাধিকার-বোধ, দীর্ঘদিনের শোষণ মানুষকে তা করতে বাধ্য করে, যা করেছিল চল্লিশ বছর আগে এদেশের মানুষ। আয়রনি। আমরা পার্বত্য চট্টগ্রাম শুধু একটা “অসাম” বেড়াতে যাবার জায়গা হিসেবে না ভেবে, সেখানকার আদি মানুষদের ভাল থাকা নিয়ে কতটা ভাবি? কাপ্তাই লেকে নৌ-বিহার করার সময় কখনো কি ভাবি ওই পানিবিদ্যুৎ প্রকল্পের জন্য কত মানুষ উদ্বাস্তু হয়েছেন? পাকিস্তান ক্ষমা চাইছে না দেখে আমাদের যত লেখালেখি, আর সেই একই অপরাধ কি আমরা দিনের পর দিন করে চলছি না? এই প্রশ্নগুলি শুধুমাত্র নিজেকেই করা,  অন্য কাউকে না। ভাবছি, ফেসবুকে, ব্লগে যখন যুদ্ধাপরাধীর বিচার, পাকিস্তানের ক্ষমা চাওয়া ইত্যাদি নিয়ে লিখছি, লিঙ্ক শেয়ার করছি, কথা বলছি, কেমন লাগে আমার আদিবাসী বন্ধুটির তখন? ও যদি আমাকে বলে বসে, আমার বাড়ি পুড়ছে, আমার উপাসনালয় পুড়ছে, আমার ভাই-বোন মৃত, তুমি চল্লিশ বছর আগের অপরাধের বিচার চাইবার আগে আমার সাথে বর্তমানে যে অপরাধ হচ্ছে, তা নিয়ে একটি অক্ষরও কি লিখেছ? আমার কোন উত্তর নেই।
লিঙ্ক ১
লিঙ্ক ২


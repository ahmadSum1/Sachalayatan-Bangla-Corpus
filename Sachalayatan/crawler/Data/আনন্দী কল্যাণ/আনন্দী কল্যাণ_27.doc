পাখি



চলে গেছ দেখে খারাপ নেই আমি। ভালই আছি। শুধু মাঝে মাঝে এক কাপ চায়ের জল বসাতে গিয়ে দুই কাপ বসিয়ে ফেলি ভুলে। তারপর একটা অদ্ভুত জিদ হয়। তাকিয়ে তাকিয়ে দেখি জল ফুটছে ফুটছে ফুটছে। জল শুকায়। চা-টাকে হতে না দিয়ে ঘরে চলে আসি। চলে গেছ দেখে খারাপ নেই আমি। এখনো ঠিক এক ঘন্টা ধরেই স্নান করি। যত্ন করে চুল আঁচড়াই। মনে করে সুগন্ধি দেই। তারপর পাখি বেরিয়ে পড়ে। তোমার পাখি উড়ে বেড়ায়, চোখে চোখ রেখে কথা বলে, মিষ্টি করে হাসে, সাথে অন্যদের। এ ওড়া বেশ ওড়া। সাথে তুমি নেই। তোমার বলা নেই, এদিক নয়, ওদিক নয়। ওদিকে ঝড়, যেও না। ওখানে পারিজাত, যাও। বেশ আমি গোত্তাগাত্তা খাই, খানাখন্দে পড়ি। তারপর সার্ফ এক্সেল দিয়ে ধুয়ে ফেলি। তবে সন্ধ্যাবেলা একটা ঝামেলা হয়ে যায়। নিজের দরজা নিজের খুলতে হয়।খট করে কানে লাগে লক খোলার শব্দ। মাথা ধরে যায়। ফোন করব ভাবি তোমাকে। করা হয় না। ঘুমিয়ে পড়ি। ঘুমে দুঃস্বপ্ন। দুঃস্বপ্নে তুমি। দেখি তোমার মোমের পাখা গলে গলে পড়ছে। তুমি বুঝে গেছ আর ওড়া হবে না। আর না।
অনেক কিছুই হচ্ছিল না। ঠিকঠাক। যেমন হওয়ার কথা ছিল। তুমি যেমন ভাবছিলে। আমি যেমন ভাবছিলাম। ভাবনাগুলো শুধু রেললাইন হয়ে যাচ্ছিল। আর সেই অসুখ আমাদের প্রতিদিনকার পাউরুটি, বই, টুথপেস্টে ছড়িয়ে পড়ছিল। তোমার জ্বরে থার্মোমিটার না খুঁজে আমি খুঁজতে থাকি সন্ধ্যার পার্টির পারফিউম। হাত কেটে গেলে ‘স্যাভলন লাগাও’ বলে তুমি দায়সারা সরে যাও। আমি তাকিয়ে তাকিয়ে দেখি রক্ত পড়ছে, পড়ছে, পড়ছে। তারপর আমাদের বাড়ির চন্দ্রমল্লিকা, বারান্দার দুটা চেয়ার, বিনয়ের কবিতা সব, সব শুধু লাল হয়ে যায়। অথবা কালো। আমি বা তুমি কেউ আর রঙগুলো আলাদা করতে পারি না। কথাগুলো আলাদা করতে পারি না। ছবিগুলো আলাদা করতে পারি না। আমাদের সব কথা, ছবি, রঙ পাবলিক হয়ে যায়। রাকিব, সুমনারা বোঝাতে আসে। বাবা মা’রা বারবার কথা বলতে চায়। আমরা ব্যস্ততার ভান করি। 
তারপর? তারপর আমরা সেই প্রথম ও শেষ উপপাদ্যে বিশ্বাস রাখি। পাখিকে ছেড়ে দাও, সে যদি ফিরে আসে, সে তোমার। সে যদি ফিরে না আসে, সে কখনোই তোমার ছিল না। 


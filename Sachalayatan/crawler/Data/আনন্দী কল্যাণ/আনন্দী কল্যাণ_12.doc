পুনঃ



দূরপাল্লার বাসে চড়লে যেসব মুসিবত হতে পারে,
আমরা সেসব পার হয়ে এসেছি।
আমরা এখন আর দূরপাল্লার বাসে চড়ি না।
আকাশ ও মেঘের ফসল জানালার কাঁচে আর অবাক হয় না।
স্বল্পায়ু ফুসফুসে এখন কেবল স্বল্পদৈর্ঘ্যের ছবি চলে।
গুণে গুণে অর্থনীতি, সামাজিক ব্যবসা, তোমার সাথে।
ভেজাল বাটখারায় সততার দাঁড়িপাল্লা অপ্রস্তুত হয়।
চলে পারস্পরিক নিপুণ পুতুলকথা, সর্বমঙ্গল্যে।
আর ব্যাকগ্রাউন্ড স্কোরে প্রথার গান, দূর আলাপনে।
ঝুপ ঝুপ কুয়াশায়, দেখে নাও ডিজেল, সামান, চশমার গাঢ় অস্বস্তি,
খোলসের মুখ আর রূহের ব্যঞ্জন।
দু-হাত দূরের অপরিচয়।
বার বার চিনে নিতে হয়।
পুরনো টিকিট রেখে দিতে হয়।
মাঝে মাঝে ভাঁজ খুলে, পুনরায় পরিচয়।
ফসিলের অঘ্রাণ।
দূরপাল্লার ঝুঁকি, আমি রাজি।
ছুটি তোমার, স্বল্পমাত্রার ঘুমের ওষুধের রাত।
শুভরাত।


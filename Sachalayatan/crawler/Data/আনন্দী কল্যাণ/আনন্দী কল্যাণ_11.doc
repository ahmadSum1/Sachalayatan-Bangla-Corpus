আজও ডানাভাঙা একটি শালিক



নারীবাদ বা ফেমিনিজম নিয়ে বরাবরই আগ্রহ ছিল। আগ্রহটা স্বাভাবিক, আর ঠিক বই পড়েও ফেমিনিস্ট হবার প্রয়োজন পড়ে না, প্রতিদিনই নিজের জীবনে বা অন্যের জীবনে কিছু না কিছু পরিস্থিতি মোকাবেলা করতে হয়, যা একজন ছেলেকে করতে হয় না। আমরা মেয়েরা সচেতনভাবে বা অচেতনভাবে তা মেনে নিয়েছি বা নিচ্ছি। এখনো পর্যন্ত পৃথিবীতে একজন মেয়ে হিসেবে বড় হয়ে ওঠার অভিজ্ঞতাটা আলাদা। সম্প্রতি মুর্শেদ ভাইয়ের এই পোস্টটি পড়ে বহুবার ভাবা বিষয়গুলি নিয়ে আবার ভাবলাম। সত্যি কথা নাকি বারবার বলতে হয়। কাছাকাছি সময়ে দেখলাম চিত্রশিল্পী নাজিয়া আন্দালিব প্রিমার ভিডিও ইন্সটলেশন “ম্যারি মাই এগ”। আর সুরঞ্জনার “ঈর্ষা” গল্প। সবমিলিয়ে এই পোস্ট। কিছুটা ক্ষোভে, কিছুটা প্রশ্নে, কিছুটা উত্তরে।
অনেক ক্ষেত্রেই ভ্রূণ দেখে সিদ্ধান্ত নেয়া হয় গর্ভপাতের, ভ্রূণটি মেয়েশিশু হলে গর্ভপাত করা হয়। একটি মেয়ে জন্মাবার আগেই তার জন্ম নেবার অধিকার নির্ধারণ হয়ে যায়, আর জন্মাবার পর তার অন্যান্য অধিকারের কথা বাদই দিলাম। এখনো আমাদের সমাজে মেয়েরা বিয়ে করবে কি করবে না বা কাকে করবে, সে ব্যাপারে সিদ্ধান্ত নেবার পূর্ণ স্বাধীনতা অর্জন করে নি। বিয়ের পরেও কখন সে মা হতে চায় বা মা হতে চায় না এসব সিদ্ধান্তও অনেক সময় চাপিয়ে দেয়া হয়। বলা হয়, মেয়েরা সংসার, বিয়ে, সন্তান এসব ভালবাসে, অথচ এসব ব্যাপারের সিদ্ধান্ত মেয়েদের হাতে নেই। এরপর আসে নিজেদের পড়াশোনা, চাকরি এসব বিষয়ের সিদ্ধান্ত। আগের চেয়ে যদিও অবস্থা অনেক ভাল, তারপরও এখনো মেয়েরা বিয়ে, শ্বশুরবাড়ি, পাত্র এসবের সাথে সাথে নিজেদের গ্র্যাজুয়েশন, কেরিয়ার, দেশের বাইরে পড়তে যাওয়া এইসবের সমঝোতা করে। সমঝোতাটা কেন দুই পক্ষেই সমানভাবে হয়না? অনেক মেয়েকে দেখেছি বিয়ের পরে হিজাব পরা শুরু করতে, গান-বাজনা, আঁকাআকি, লেখালেখি, নাচ সবই থেমে যায় আস্তে আস্তে বিয়ের পর, সেটা গিয়ে ঠেকে মেয়েকে গান-নাচের স্কুলে নিয়ে যাওয়ায়, বা ছেলের ড্রয়িং ক্লাসের হোমওয়ার্ক করানোয়। কোন মেয়ে সিদ্ধান্ত নিতেই পারেন যে চাকরি করবেন না, কিন্তু সেটা যেন নিজের ইচ্ছাতেই নেয়া হয়, পরিস্থিতির চাপে পড়ে নয়। আর বুঝিনা, সবসময়ই শুনি মেয়েরা খালি “পরিস্থিতির চাপে” পড়েন, বড় বেশি।
অর্থনৈতিক স্বাবলম্বিতা অর্জন করতে হবে আর নিজের জীবনের সিদ্ধান্তগুলো নিজেকে নিতে হবে, আর এটা একদিনে হয়না। নিজের মত প্রকাশ, নিজের ইচ্ছা এবং অনিচ্ছা সুস্পষ্টভাবে আগে নিজেদের চিনতে হবে আর তা প্রকাশ করতে হবে। সমাজ বৈরী, অনেক ছেলেদের মানসিকতায় অনেক সমস্যা আছে, মানছি। কিন্তু মেয়েদের নিজেদের অনেক সমস্যা আছে সেটাও ঠিক। মেয়েরা সহজে হাল ছেড়ে দেয়, অনিশ্চয়তা পছন্দ করে না, ইমোশনালি অনেক সিদ্ধান্ত নেয়, মানুষ কি বলবে এসব নিয়ে অনেক মাথা ঘামায় ইত্যাদি দেখেছি। প্রায় একশ বছর আগে ভার্জিনিয়া উলফ বলেছিলেন “A woman must have money and a room of her own if she is to write fiction.” ভাবছি, নিজের ঘর তো অনেক দূরের কথা, মেয়েরা এখনো নিজেদের শরীরের মালিকানাও নিজেরা বুঝে নিতে পারেনি, নিজের মনেরও না।
যেকোন যুদ্ধে মৃতের সংখ্যার সাথে সাথে আরেকটা সংখ্যা আমাদের জানতে হয়, তা হল ধর্ষণের সংখ্যা। একটা মেয়েকে শুধু শুধু গুলি খরচ করে মারা হয় না, মেয়েদের মেরে ফেলার তরিকাও আলাদা। সেটাও সয়ে গেছিল। কিন্তু স্তম্ভিত হয়েছিলাম, আমেরিকান সেনাবাহিনীর মেয়ে সদস্যরা ধর্ষণের শিকার হয়েছেন তাদের পুরুষ সহকর্মীদের দ্বারা ইরাক, আফগানিস্থানে-এই খবরটি পড়ে। 
পশ্চিমে ফেমিনিজম দুই ভাগ হয়ে গেছে অ্যান্টি-পর্নোগ্রাফি ফেমিনিজম আর সেক্স-পজিটিভ ফেমিনিজম এই দুই ধারায়। প্রথম দল বলেন যে, পর্নোগ্রাফিতে মেয়েদের হেয় করা হয়, মেয়েরা নির্যাতিত হন অনেকক্ষেত্রে। আর দ্বিতীয় দল মনে করেন, কেউ পর্নোগ্রাফিতে অভিনয় করবেন কি করবেন না, সেটা যার যার ব্যক্তিগত পছন্দ, আর পর্নোগ্রাফির ভোক্তাদের মাঝে মেয়েরাও আছেন। কিন্তু, যাকে আমরা ব্যক্তিগত পছন্দ বলছি, সেটাও কি সমাজ তৈরি করে দেয় না? ব্যক্তি আর সমাজ কতটুকু আলাদা? তবে আমাদের দেশের প্রেক্ষাপটে এখনো আমরা এই বিতর্ক করার জায়গায় পৌঁছাতে পারিনি। খুব বেসিক বা প্রিমিটিভ কিছু অধিকার এখনো অর্জিত হয়নি। বাংলাদেশের হিন্দু ও বৌদ্ধ পারিবারিক আইনে মেয়েদের পিতার সম্পত্তিতে কোন অধিকার নেই, বিবাহ-বিচ্ছেদ নেই, আর পুরুষরা বহু-বিবাহ করতে পারেন। বাংলাদেশের মুসলিম পারিবারিক আইনে মেয়েরা ছেলেদের তুলনায় অর্ধেক ভাগ পান পিতার সম্পত্তিতে। তবে খৃস্টান পারিবারিক আইনে মেয়েদের সম-অধিকার রয়েছে। এদেশের ছাত্রী-হলে রাতের অন্ধকারে পুলিশ ঝাঁপিয়ে পড়ে। ছাত্রী-হলের এক ঘরে একাধিক কম্পিউটার ব্যবহারে নিষেধাজ্ঞা দেয়া হয়। ইভ-টিজিংয়ের ঘটনায় গতবছর মারা গেছেন পিংকি, রুমা, সিনথিয়া, রুপালী। গাউসিয়া, নিউমার্কেট, ভিড়ের বাসে নোংরা হাত আর কনুই। কর্মক্ষেত্রে, শিক্ষাপ্রতিষ্ঠানে মেয়েদের টয়লেটের অপ্রতুলতা। বাল্যবিবাহ, যৌতুক বা উচ্চবিত্তের গিফট সংস্কৃতি। আর কত, হাঁফিয়ে গেছি।
ভেবেছিলাম, ফেমিনিজমের থিওরিগুলো নিয়ে লিখবো, কিন্তু লেখা শুরু করার পর মনে হল, খুব প্রিমিটিভ কিছু অধিকারের জায়গাগুলোই আমরা এখনো পরিষ্কার করতে পারিনি, থিওরি আলোচনা করে লাভ নেই। মানছি, সমাজব্যবস্থা, শ্রেণী, জাতি, ধর্ম, বর্ণ এসবের কারণে পুরুষরাও নানা বৈষম্যর শিকার হচ্ছেন। এই গলদগুলি দূর করতে পারলে নারীমুক্তি সম্ভব অনেকক্ষেত্রেই, তারপরও কিছু কিন্তু থেকে যায়। মার্ক্স যেমন বলেছিলেন যে, পুঁজিবাদ ঘুচলে নারীমুক্তিও মিলবে, এই কথাটায় আমার পূর্ণ আস্থা নেই। সমাজবদ্ধ জীব হিসেবে আমাদের নানান সীমাবদ্ধতা, নিজের স্বাধীন ইচ্ছায় সিদ্ধান্ত নেবার ক্ষমতা পুরুষদেরও নেই অনেকসময়, মুক্ত মানুষ কথাটাই একটা ইউটোপিয়া। কিন্তু, মানুষ হিসেবে আমরা যেই বৈষম্যর শিকার হই, তার রোলকল শেষ হলে "নারী" হিসেবে বৈষম্যর শেষদফা সংঘটিত হয়।  আপনি যদি একজন মেয়েশিশুর বাবা হন, বুঝে বা না বুঝে যে অন্যায়গুলি মেয়েদের সাথে করেছেন বা হতে দিয়েছেন, সেই একই অন্যায়গুলি পৃথিবী এবার আপনার সন্তানটির সাথেও করবে। তাই পরিস্থিতি পাল্টাতে মেয়েদের দায়িত্ব নিতে হবেই, সাথে পুরুষদেরও।
ফিরেঃ শিরোনাম সঞ্জীব চৌধুরীর একটি গানের লাইন থেকে


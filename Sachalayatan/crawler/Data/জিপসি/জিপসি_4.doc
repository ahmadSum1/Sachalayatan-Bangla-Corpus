ছবিব্লগ:   সার্ডিনিয়া



ইতালির স্বায়ত্তশাসিত প্রদেশ সার্ডিনিয়া আয়তনে ভূমধ্যসাগরের দ্বিতীয় বৃহত্তম দ্বীপ। উত্তাল সাগরের মাঝে একটি দ্বীপে গ্রীষ্মের ছুটি কাটাতে যাব বলে মানসপটে যে ছবি এঁকে রেখেছিলাম তা সার্ডিনিয়াতে পা রাখা মাত্রই বিলীন হয়ে যায়। কোথায় সেই বালুচরে ছুটে বেড়ানো কাঁকড়ার ঝাঁক? নেই মাইলের পর মাইল সৈকতের কোলঘেঁষে দাঁড়িয়ে থাকা আকাশছোঁয়া হোটেলের সারি। এক সপ্তাহের অবকাশযাপনে  সার্ডিনিয়া দ্বীপের এক দশমাংশও ঘুরে দেখতে পারিনি তারপরও ক্যামেরার মেমোরি ফুরাতে সময় লাগেনি। অপরূপা সার্ডিনিয়া তাঁর বুনো সৌন্দর্যে মাখা সাগরতীর, পাহাড়ের ঢালে ছেয়ে থাকা ক্যাকটাসের ঝোপ আর কাঁটাযুক্ত লতাগুল্ম দিয়ে আমার মানসপটে এঁকেছে নতুন এক চিত্র।


ম্যাপে খয়েরি রংয়ে চিহ্নিত গাল্লুরা( gallura)লোকালয়টাই শুধু ঘুরে দেখতে পেরেছি এক সপ্তাহে। পোস্টের সব ছবি উত্তর সার্ডিনিয়ার এই এলাকার বিভিন্ন সাগরতীরে আর   মাদ্দালেনা দ্বীপপুঞ্জে (archipelago della maddalena) অবস্থানকালে তোলা।

সাত সকালে

নিঃসঙ্গ এক সৈকতে

সার্ডিনিয়ার বেশিরভাগ সৈকতই ওপরের ছবির মত ছোট আকারের,  বড়জোরএকশ কদম হাঁটলেই এ প্রান্ত থেকে ও প্রান্তে চলে যাওয়া যায়। মাঝখানে হয়ত আছে বড় বড় পাথরের টুকরোর দেয়াল তারপর শুরু আরেকটি সৈকতের। প্রতিটি সৈকতের আলাদা আলাদা নাম আর বৈশিষ্ট্য। কোথাও আছে সাদা ময়দার মত বালুচর, কোথাও মিলবে লাল রঙের নুড়ি পাথর। 

টারকোয়েজ অর্থাৎ ফিরোজা রঙয়ের স্বচ্ছ সাগরের পানিতে সাঁতারুর ছায়াও কতটা স্পষ্ট।

বসতিহীন মাদ্দালেনা দীপপুঞ্জেের এক সৈকতে

নীল দরিয়া
একদিন খুব ভোরে হাঁটতে বেড়িয়ে  উঠে গিয়েছিলাম পাহাড়ের উপর এক মোবাইল টাওয়ার বেসে।  সূর্যোদয়ের জাদুকরী আলোর ছটায় সার্ডিনিয়াকে দেখে থমকে গিয়েছিলাম।

বোন জোরনো (সুপ্রভাত)

ভোরের আলোয়
প্রভাতের আলোয় কর্সিকা দ্বীপকে মনে হচ্ছিল বড্ড কাছের যদিও দুটি দ্বীপের মাঝে আছে ১১ কিলোমিটার দৈর্ঘ্যের উত্তাল সাগর। 

ফ্রান্সের কর্সিকা দ্বীপের পর্বতসারি খালি চোখেই দেখা যায় ইতালির সার্ডিনিয়ার সৈকতে  দাঁড়িয়ে থেকে। 

সড়কপথ আর মেঠোপথের দুপাশ থেকে শুরু করে সাগর সৈকতেও গ্রানাইট পাথরের ছড়াছড়ি।  স্ট্যাচু অব লিবার্টির ভিত্তিপ্রস্তরেও নাকি আছে গাল্লুরার গ্রানাইট পাথর।


প্রকৃতির খেয়ালে হাজার বছরের বাতাস আর সাগরের ঢেউয়ের ঝাপটায় সুবিশাল গ্রানাইটের খণ্ডও ক্ষয় হয়ে নিয়েছে বিচিত্র অবয়ব।
 

সার্ডিনিয়া দ্বীপের মোট আয়তনের মাত্র ১৮ ভাগ সমতলভূমি আর বাদবাকি সব ছোটবড় পাহাড় আর পর্বতে ঢাকা। বৃষ্টিপাত খুব কম হয় বলে ক্যাকটাস জাতীয় উদ্ভিদ সচরাচর চোখে পড়ে। অতি শুষ্কতার কারণে কণ্টকযুক্ত লতাগুল্মের ছোট-মাঝারি ঝোপঝাড় ছাড়া সবুজ তৃণভূমির দেখা পাওয়া দুষ্কর।  প্রকৃতির এই রুক্ষতার মাঝেও অন্য রকম এক বুনো সৌন্দর্য চোখে লেগেছে।





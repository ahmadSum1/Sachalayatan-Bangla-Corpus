বুনো ফুল, বুনো ভাবনা




ব্লগের শিরোনাম ঠিক করে রেখেছিলাম বছর দেড়েক আগেই। আক্ষরিক অর্থেই ‘দেখা হয় নাই চক্ষু মেলিয়া, ঘর হতে শুধু দুই পা ফেলিয়া’ টাইপ ব্লগরব্লগর। বাড়ির সীমানা প্রাচীর আর গ্যারেজের মাঝের ওই খোলা জায়গাটুকু কতটুকুই আর বড় হবে? টেনেটুনে একটা ব্যাডমিন্টন কোর্ট হয়ত বানানো যাবে। বাংলাদেশ হলে তো  কবেই বন্ধুরা একসাথে মিলে কোদাল হাতে নিয়ে কোর্ট বানিয়ে ফেলতাম। সুদূর অতীতে গ্রীষ্মে কয়েকবার সবজি বাগান করেছি, কিন্তু উত্তর ইতালির এই আল্পিয় উপত্যকায় তাপমাত্রার অস্থিরতায় সব প্রায় পণ্ডশ্রম।আপাতদৃষ্টিতে অযত্ন আর অবহেলায় পড়ে থাকা উঠোনের সীমানায় আছে বিছুটি লতাগুল্মের ঝোপঝাড়।

বসন্তের আগমনী বার্তা জানতে এখন আর মোবাইলের অ্যাপ্স গুঁতাগুঁতি করি না, কোন এক প্রভাতে ঘর হতে শুধু দুই পা ফেলিয়া উঠোনের ঘাসের মাঝে দেখি আমি বসন্তের প্রথম ফুল প্রিমুলা। দিনের তাপমাত্রা বৃদ্ধির সাথে সাথে শুনতে পাই আমি ভ্রমরের গুঁজন, মধ্যাহ্নের সূর্যের আলোয় মৌমাছির গায়ে লেপ্টে থাকা ফুলের পরাগে দেখি আমি আলোর ঝিকিমিকি।

প্রিমুলা; (primula)

 

পরাগসংযোজক হিসেবে নিজেদের পরিপক্কতার খবরটা ভ্রমর কি জানে?  পুষ্প  কিন্তু ঠিকই সে খবর রাখে, নিজের প্রস্ফুটন যতটুকু সম্ভব ততটুকুই মেলে ধরে অতিথি ভ্রমরের আপ্যায়নে। অনাদরে বেড়ে ওঠা নানা আকারের আর বর্ণের নাম না জানা বুনো ফুলের সৌন্দর্যে বিস্মিত হই আমি। বসন্তের প্রারম্ভে পুষ্পবিকাশের এই দিনগুলি মাতাল হাওয়ায় জাঁকিয়ে বসে প্রকৃতির মাঝে।








উঠোনের সীমানা প্রাচীর ঘিরে থাকা অর্তিকা’র (Urtica) ঝোপে শুরু হয় পোকামাকড়ের ঘরসংসার। বিছুটি প্রজাতির এই উদ্ভিদের সবুজ পাতার উল্টোপাশে নাম না জানা কত পতঙ্গের ডিম্ব সারিবেধে লেপ্টে থাকে। উদ্ভিদের উকুন(এফিড) ডিম ফুটে বেরুতে না বেরুতেই হয়ে যায় লেডিবার্ড পোকা অর্থাৎ বীটলের আহার। তৃপ্তির ঢেঁকুর তুলতে না তুলতেই পা ফসকে বীটল বাবাজী গিয়ে পড়ে মাকড়শার ফাঁদে।  সেখানে হয়ত সেই অষ্টপদী অমেরুদণ্ডী শিকারি নিজের বোনা জালে বসে মধ্যাহ্ন ভোজে ব্যাতিব্যস্ত।



ফুলের আকর্ষণে গুনগুন আর ভনভন না করে একেবারে নিঃশব্দে এসে চুপটি মেরে বসে থাকে প্রজাপতি আর ঘাসফড়িঙ। অমৃত সুধার নেশায় কীটপতঙ্গের যেন মেলা বসে যায় খোলা আকাশের নিচে। শৈশবে ঘাস ফড়িঙকে 'গয়া' কেন বলতাম তা আজ আর মনে নেই।










একদিকে পিপীলিকা আর গয়াল কীটের মাঝে চলছে মল্লযুদ্ধ, আর ওদিকে খোলা আকাশের নিচে শুরু হয়েছে ভালবাসার লীলাখেলা। একটু ক্লোজআপ ছবি  তুলতে গেলে তো বিছুটি পাতায় নির্ঘাত ঘষা খেতে হবে, তারপর সারাটা দিন তো যাবে ঘষতে ঘষতেই।  নিরাপদ দূরত্ব বজায় রেখে তাই ঘাপটি মেরে বসে থাকি আমি, ঘড়িবাঁধা জীবনধারায় ঘটে একটু ছন্দপতন, বুনো ভাবনাগুলি মেলে দেয় ডানা।





(পাদটীকাঃ অনেকদিন কিছু লিখি না; ব্লগ, স্ট্যাটাস কিচ্ছু না। বিচ্ছিন্ন ভাবনাগুলি অদৃশ্য কোন এক কুঠুরিতে এলোমেলো ভাবে জমে থাকে। ইচ্ছে করে না ফাইলগুলি সাজিয়ে রাখতে। টিভির স্ক্রলে চাপাতির খেলা দেখে হয়না আর লগইন করা।
অগোছালো একটা ব্লগ তারপরও অস্থির মন নিয়ে লিখে ফেললাম, অন্তত গোপন কুঠুরির একটা ফাইলে তো জোড়াতালি লাগানো গেল।)


কলঙ্কিত ভাবমূর্তি



ব্লগরব্লগর টাইপের এই লেখার শিরোনাম কি দিব তা নিয়ে বেশ দোটানায় ছিলাম। অনুভুতিকাতর বাঙালির আত্মসম্মানে বিন্দুমাত্র আঘাত দিয়ে মনঃকষ্টে ভোগার ঝামেলা এড়াতে তাই প্রধানমন্ত্রীর বক্তব্বের আশ্রয় নিতে হল। জানিনা কতটুকু ক্ষোভমিশ্রিত হৃদয় নিয়ে উনি অবৈধভাবে বিদেশগমনেচ্ছু বাংলাদেশীদের ‘মানসিক সুস্থতা’ নিয়ে প্রশ্ন তুলেছেন। বিগত কয়েক মাসে আন্তর্জাতিক সংবাদমাধ্যমে ‘বাংলাদেশ’ আর ‘বাংলাদেশী-বংশোদ্ভূত’ শব্দ দুটি নিয়ে বেশ মাতামাতি হচ্ছে। জলপ্লাবন আর সাইক্লোনের দেশ নতুন করে বিশ্বমণ্ডলে রাতারাতি পরিচিতি পাচ্ছে ‘অবৈধ’ আর ‘জালিয়াতি’ শব্দযুগলের শিরোনামে। দুর্নীতির শীর্ষস্থান আমাদের হাতছাড়া হয়েছে ঠিকই কিন্তু নৈতিক অবক্ষয়ের কালিমা মুছেনি আজও।
কিছু বাঙালি আছে যাদের প্রচণ্ড রকমের ‘রোহিঙ্গা এলার্জি’ আছে। সাম্প্রতিক সময়ে বাংলাদেশের অর্জিত সব বদনামই যেন রোহিঙ্গাদের অসাধু কাণ্ডকারখানার ফসল। কিন্তু ট্রলারে করে সমুদ্রপথে পাচারকৃত বঙ্গসন্তানের মর্মান্তিক-বিয়োগান্তক পরিণতির সাম্প্রতিক যে চিত্র প্রকাশ পাচ্ছে তাতে নন-রোহিঙ্গা বাংলাদেশী দালালচক্রও সমানভাবে দায়ী।  ইউরোপের দেশগুলিতে রাজনৈতিক আশ্রয় চাওয়ার বেলায়ও সেই ‘রোহিঙ্গা’ পরিচয়টাই শাপেবর হয়ে উঠে। একটা সময় অনেক বাঙালিকেই দেখেছি ইউরোপে অবৈধভাবে অনুপ্রবেশ করে জাল পরিচয়পত্র দেখিয়ে নিজেকে একজন নির্যাতিত-নিপীড়িত রোহিঙ্গা দাবি করে রাজনৈতিক আশ্রয় প্রার্থনা করতে। প্রবাসী বাংলাদেশীদের নিয়ে গঠিত কতশত এলাকাভিত্তিক সমিতির হর্তাকর্তাই আপনাকে বাতলে দিবে ‘বাঙালি টু রোহিঙ্গা’ রুপান্তরনের সর্বপন্থা।
আদম-পাচার নামক অসাধু কর্মকাণ্ডে বাংলাদেশের কত মানুষ জড়িত আছে তা সঠিক করে বলাটা কখনোই সম্ভবপর নয়। জেলা-থানা পেরিয়ে ইউনিয়ন পর্যায়েও এঁদের সরব উপস্থিতি। বৈধ চ্যানেলে গমনকারী প্রবাসীর সংখ্যা সরকারী নথিপত্তে খুঁজে পাওয়া গেলেও অবৈধ পন্থায় জল, স্থল আর আকাশপথে স্বদেশ ছেড়ে আসা মানুষের হদিশ মেলা ভার। বৈধভাবে বাংলাদেশের বিমানবন্দরে সকল আনুষ্ঠানিকতা পেরিয়ে সৌদি আরবে ওমরাহ্‌ ভিসায় গিয়ে ঠিক কত মানুষ আর ফিরে আসেনি সে হিসেবেও গড়মিল দেখছি। প্রথমে বলা হচ্ছিল হাজার খানেক মানুষের কথা আর সেদিন টেলিভিশনের রিপোর্টে শুনি দশ হাজার ধর্মপ্রাণ বাংলাদেশী নাকি পুণ্যভূমি থেকে ফিরে আসেনি। ফলস্বরূপ সৌদি সরকার বাংলাদেশের জন্য ওমরাহ্‌ ভিসা কার্যক্রম বন্ধ করেছে এ খবরটি আমাদের কাঠমোল্লাদের ধর্মীয় অনুভূতিতে কতটুকু আঘাত দিয়েছে তা অজানা থাকলেও দেশের ভাবমূর্তিকে অবশ্যই কলঙ্কিত করেছে। 
আদম-ব্যাপারিরা যে শুধু বাংলাদেশেই সক্রিয় সেই ধারণটা আমার ভাঙে ইতালির মাটিতে প্রথম পা রেখে। নতুন পরিবেশে খাপ খাওয়ার প্রাথমিক পর্যায়ে স্বদেশী মানুষদের যতটুকু কাছ থেকে দেখেছি তাতে অনেক কিছু বুঝতে শিখেছি, জানতে পেরেছি। শৈশবে বিশ্বখ্যাত অভিযাত্রী মার্কোপোলোর ভেনিস থেকে চীন ভ্রমনের কাহিনী পড়ে যেমন বিস্মিত হয়েছিলাম তেমনি বিংশ শতাব্দীতে জনৈক বঙ্গসন্তানের মুখে মালদ্বীপ থেকে নৌকায় চেপে ইতালির সিসিলি দ্বীপে অবতরণের বর্ণনা শুনে তড়িতাহত হয়েছি। বাড়িয়ে বলছি না কিন্তু ঘটনাচক্রে এমন বাঙালিই বেশি দেখিছি যাদের মোবাইলে কোন না কোন বাংলাদেশী দালালের নম্বর সংরক্ষিত আছে। 
বাংলাদেশী আদম ব্যপারিদের নেটওয়ার্ক যে কতটা বিশাল সেটা আমি আবিষ্কার করি সুদূর উরুগুয়ে ভ্রমণকালে। যাত্রার পূর্বেই ইমেইলে যোগাযোগ করি মন্তেভিদেওতে বাংলাদেশের কনসাল জেনেরাল হিসেবে যে ভদ্রলোক আছেন তাঁর সাথে। কথার ফাঁকে উনি আমাকে জানিয়ে দেন যে উরুগুয়েতে বঙ্গসন্তান আছেন মোটে একজন, না চাইতেও ইমেইলে লিখে দেন ফোন নাম্বার। উরুগুয়ে অবস্থানকালে কয়েকবার চেষ্টার পরও স্বদেশীর সাথে যোগাযোগ করতে পারছিলাম না, মন বলছিল উনি কেন যেন আমাকে এড়িয়ে চলছেন। ইউরোপে ফেরত আসার দুদিন আগে আবার ফোন দিলাম, ধরলেন উনার মিসেস। স্প্যানিশ ভাষায় যাচ্ছেতাই গালিগালাজ করলেন। হতভম্ব হয়ে দেখা করলাম কনসাল জেনেরালের সাথে। মুখ কালো করে সবিস্তারে জানালেন স্বদেশীর ফিরিস্তি। যেহেতু উরুগুয়ের নাগরিকদের ইউরোপের অধিকাংশ দেশে যেতে ভিসা লাগেনা তাই স্বদেশী ভাই অর্থের লোভে খুলে বসেছিলেন আদম ব্যাবসা। বাংলাদেশ থেকে টুরিস্ট ভিসায় উরুগুয়েতে লোক নিয়ে এসে চেষ্টা করেছিলেন ইউরোপে পাচার করতে। ধরা খেয়ে পুরো দলটাকেই হাজতবাস করতে হয়েছে কয়েক মাস। তেত্রিশ লক্ষ মানুষের এই দেশে বাঙালির এ কেলেঙ্কারির খবর কারও অজানা নয়।
দালাল ধরে বৈধ আর অবৈধ উপায়ে এযাবত ইতালিতে আগত বাংলাদেশীর সঠিক সংখ্যা আমার জানা নেই। ইতালিয়ান পরিসংখ্যান ব্যুরো কর্তৃক প্রকাশিত বাংলাদেশী অভিবাসি সংক্রান্ত দলিল আমি জুড়ে দিচ্ছি। আমি পরিসংখ্যানবিদ নই, তথ্য-উপাত্তের ব্যাবচ্ছেদও সবসময় যুক্তিযুক্ত নয়। ১৯৯০ সালে যখন ইতালিতে বৈধ অভিবাসন প্রক্রিয়া শুরু হয় তখন বৈধতা পেয়েছিল ছিল ৪,২৯৬ জন বাংলাদেশী। পঁচিশ বছর পরে সরকারী হিসেব অনুযায়ী তা এক লক্ষ দশ হাজারের কোটা ছাড়িয়েছে। অবৈধভাবে অবস্থানকারী বাংলাদেশীর অনুমিত সংখ্যাও সাম্প্রতিককালে বৈধ অভিবাসীর সংখ্যা ছাড়িয়ে গেছে বলে ধারণা করা হয়। এত বিপুল সংখ্যক অতালিকাভুক্ত বাংলাদেশীকে বিবেচনায় না নিয়ে ইতালিয়ান সরকারী পরিসংখ্যান বিশ্লেষণ করাটা হাস্যকর।
ভৌগোলিক অবস্থানের কারণে ইতালিতে অবৈধ অনুপ্রবেশের হার অনেক বেশি। দালাল ধরে লিবিয়ায় প্রবেশ করে জীবনের ঝুঁকি নিয়ে ভূমধ্যসাগরের উত্তাল ঢেউ পাড়ি দিয়ে সিসিলি দ্বীপে পদার্পণ করতে বাঙালি দ্বিধান্বিত হয়না। সেই লিবিয়াও নাকি তাঁদের দেশে বাংলাদেশী প্রবেশে নিষেধাজ্ঞা আরোপ করেছে। লিবিয়া সরকারের ভাষ্য অনুযায়ী  “বাংলাদেশি শ্রমিকদের লিবিয়ায় ঢোকা নিষিদ্ধ করা হয়েছে। তারা লিবিয়ার কোম্পানিতে চাকরি নিয়ে আসে। কিন্তু তারপর অবৈধভাবে ইউরোপে যাওয়ার চেষ্টা করে।”
বছর সাতেক আগেও তথাকথিত ‘জ্ঞানপিপাসু’ বাংলাদেশী শিক্ষার্থীরা স্লোভাকিয়ার মত পূর্ব ইউরোপের দেশগুলির কলেজে স্টুডেন্ট ভিসা নিয়ে আসত। বাংলাদেশে এসব দেশের দূতাবাস না থাকা সত্ত্বেও দালাল ধরে সেই দিল্লী ভ্রমণ করে ভিসা ম্যানেজ হত। বছর না পেরুতেই এঁদের খুঁজে পাওয়া যেত ভিয়েনা বা রোমের পথেঘাটে।
এতটা ঘাত-প্রতিঘাত পেরিয়ে কিন্তু বাংলাদেশীরা ইউরোপের বিভিন্ন দেশে একটা সময় ঠিকই টিকে যায়। কঠোর কায়িক পরিশ্রমের ফলস্বরূপ বছর দশ-পনের পর হাতে মিলে যায় ইউরোপীয় ইউনিয়ন ভুক্ত কোন দেশের নাগরিকত্ব। জীবন সংগ্রামের গল্পের কিন্তু এ পর্যায়েই সুন্দর একটি সমাপ্তি হতে পারত কিন্তু আর্থিক লোভ তো পিছু ছাড়ার নয়। গত সপ্তাহে একটি খবর পড়ে আবারও লজ্জিত হয়েছি, ‘ইতালি থেকে একদিনের জন্য ব্রিটেন বেড়াতে গিয়ে জালিয়াতির মাধ্যমে ‘হাউজিং বেনেফিট’ হিসেবে লাখ লাখ পাউন্ড সরকারী অনুদান পেতে কয়েকশ বাংলাদেশীর সন্ধান পেয়েছে ব্রিটিশ পুলিশ’। কিছুদিন আগেই তো এক হাই প্রোফাইল বাংলাদেশী বংশোদ্ভূত মেয়র লুতফর সাহেবের আর্থিক কেলেঙ্কারির খবরে ব্রিটিশ মিডিয়া সরগরম ছিল। অবৈধ আবাসন সুবিধা নিতে শত শত বাংলাদেশীর জড়িত থাকার এই নতুন কেলেঙ্কারিতে কিন্তু দারিদ্র্যের তাড়নায় স্বদেশ ছেড়ে আসা মানুষ জড়িত না। যুক্তরাজ্য আর ইতালির মত দেশে অনেক বছর ধরে স্থায়ীভাবে বসবাস করা বাংলাদেশীরাই জড়িত। পশ্চিমা দেশের নাগরিকত্বের সনদ হাতে নিয়ে কিছু অর্থলোভী বাঙালি খুলে বসেছে নতুন ধারার আদম ব্যাবসা।
ইউরোপীয় ইউনিয়নের পাসপোর্টধারী এই নতুন আদম ব্যাবসায়িরা বাংলাদেশ দূতাবাসগুলির ধরা ছোঁয়ার বাইরে। অবশ্য পৃথিবীর বিভিন্ন দেশে অবস্থিত বাংলাদেশী দূতাবাসের কর্মদক্ষতা অনেক আগে থেকেই প্রশ্নবিদ্ধ। রোমের বাংলাদেশ দূতাবাসে ৩-৪ ঘণ্টায় বেনামে নতুন পাসপোর্ট বানিয়ে দেয়ার সক্ষমতা কর্মকর্তাদের যে আছে তাঁর চাক্ষুষ সাক্ষী আমি। কোলকাতার বাবু মশাই দিন পেরুতেই হয়ে যেতেন ঢাকার চকবাজারের স্থায়ী বাসিন্দা, ভারতীয় পাসপোর্ট এক পকেটে লুকিয়ে রেখে আরেক পকেটে পুরে নিতেন চকচকে সবুজ বাংলাদেশী পাসপোর্ট। আশা করি ডিজিটাল পাসপোর্ট সার্ভিস পুরোপুরি চালু হবার পর থামবে এই নৈরাজ্য।
মানবপাচারের পাশাপাশি জঙ্গিপাচারের খবরও কিন্তু বিশ্বমিডিয়ায় অনুপস্থিত থাকেনি। বাংলাদেশী বংশোদ্ভূত যুক্তরাজ্য নিবাসী কিশোরীদের ধর্মযুদ্ধে অংশগ্রহণ করতে সিরিয়া গমনের খবরের রেশ মিলিয়ে যেতে না যেতেই দেখি খোদ ধানমণ্ডি নিবাসী ১৯ বছর বয়সী মাইরুনা ম্যাডাম আইএসে যোগ দিতে তুরস্ক গিয়েছিলেন। যে হারে দেশীয় সংবাদমাধ্যমে আইএস যোগদানে ইচ্ছুক জঙ্গি গ্রেপ্তারের সংবাদ আসছে তাতে আসলেই অবাক হবনা যদি খোদ সিরিয়া-ইরাকে ইতিমধ্যে গোটা পঞ্চাশেক বঙ্গ-শার্দূল ‘গণিমতের মাল’ নিয়ে কাড়াকাড়িতে ব্যাতিব্যাস্থ আছে।
মৌলবাদী গোষ্ঠীর নিয়মিত বিরতিতে চাপাতি ব্যাবহারের খবর ব্রেকিং নিউজ হিসেবে দেখাটা সয়ে যাচ্ছে। শুধু সইতে পারিনা যখন নেতিবাচক এসব খবরের শিরোনামে প্রিয় জন্মভুমির নামটা আসে। শত শহীদের রক্তে কেনা বাংলাদেশের ভাবমূর্তিকে আমরা আর কত কলঙ্কিত করবো?


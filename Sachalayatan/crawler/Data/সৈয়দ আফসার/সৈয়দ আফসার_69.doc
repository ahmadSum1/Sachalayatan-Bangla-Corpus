বৃষ্টির দিনে এমন মর্মগ্রহণ



এমন দিনে মর্মগ্রহণ, তপ্তসন্তরণ
বহুদূরে তখন ঝরছিল বৃষ্টিফুল
নিকটবর্তী জলানুভব, ভেজাচুল
ছুঁলেই উদ্দেশ্যহীন তুমি; কারণ—
করতলে খুঁজে পাই না রাশিফল
মৃদুকৌশলে ন্যস্ত করো আর্শিবাদ
পঞ্চাঙুলিতে লুফে নাও অমৃতস্বাদ
অপেক্ষা সে-তো গ্রহণের পূর্ণফল
একেলা ভিজো অঝোর বৃষ্টিতে
একেলা জাগাও পুরো বর্ষাকাল
কোন অর্থে তবে উথালপাথাল?
তাহারে ডাকি আমি প্রিয়মুহূর্তে
দাঁড়িয়ে থাকি, পুনরায় দেখি
অপেক্ষা পালিয়ে গেলো ক্যান?
গ্রহণ করো; শিখাও ব্যবধান
এমন দূরত্ব রাখো পাশাপাশি
আবেগ খুলো, খোলা বুকে
আমি লিখি সব অনুপ্রেরণা
অতি নম্রফল, ফালতু-ভাবনা
তুমিও তাকাও সতর্কচোখে…


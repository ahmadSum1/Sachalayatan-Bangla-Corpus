 সমবয়সী দ্বিধা



একাকীত্ব, দূরে আছো বলেই কি উইশ করব না!
আমি আর মন এক জায়গায় স্থির থাকতে পারি না
কি আশ্চর্য, ঘুমে জাগি, ঘুমে হাসি ভালো লাগে না
প্রস্তুতি, যৌথইচ্ছেকে একা পেয়ে নালিশ করো না
তারচে’ গোপনে চেপে যাও, যা ধরে রাখা যায় না
আমি হাঁটছি, সে হাঁটার রোমাঞ্চ খেয়ে বলছো কথা
শরীরের ভার ধরে রাখছে খাড়ারোদ, পায়ের পাতা
ডালে ঝুলে ফুল হও, ফল হও, গাছে পরাও ভাবনা
শিখে নাও কিভাবে পাশাপাশি বসবাস করে সান্ত্বনা  
যেখানে দাঁড়াই সেখানে মনখারাপ করে দিনের তাড়া
আমাকে একা পেয়ে সমবয়সী দ্বিধারা দিচ্ছে পাহারা


সত্য ১০০ ভাগ : ১



এসব বললে তুমিও কুলকুলে হাসো; বলো না-হেসে পারি না; তোমার মতো কুলকুলিয়ে হাসে লাউপাতা,কচুপাতা,সর্ষেদানা। লাউ-কুমড়ার পাশে অসহায় আলু-পটল সুপারসহ পানপাতা। তারচে’ভালো ছিল বালু সিমেন্টের পাশাপাশি বাজুক দেহসমর্পণ; ইটগাঁথা দেয়ালপিঠ দেখুক স্পর্শবেদনা... তোমার পায়ের ছাপ গুনে যেতে যেতে দেখি এই তো পরবাসে জীবন বাস্তবতা!
ক্যাবিজ,কলিফ্লাওয়ার,ক্যারটের ঝাঁঝে পুড়ে
বাঁধাকপি,ফুলকপি,মুলা নাক সিঁটকে মরে
গুল মরিচের ঝাঁলে কি-কুম্বার স্বাদ; বলি স্পর্শগাছ!
দেহফুল প্রণাম করো,বরফের আঁচ
বিশ্বাস করো এভাবেই দিনের শুরু
লতাপাতা ডাঁটাশাকের খোঁচাখুঁচি
কাঁচা টমেটোর সাথে লাইশাক,লালশাক
নালিশাক নাচে কাঁচামরিচ ধনেপাতার মতো
        সহসা তোমাকে পাই না কাছে


 নোখের আঁচড়



ধরো, এই আমি— ওই নদীটির কথা ভাবতে ভাবতে
ঘামছি… অতঃপর অপারগ হয়ে যাচ্ছি, আর কবে যেন
সে-ও বলছিল জেনে রাখো, ওই নদী, ওই জল অন্যত্রাসে 
তৃষ্ণার টানটান জলে কামড়াতে জানে…  অহেতুক বাঁধনে
পেঁচিয়ে যেও না, পুড়ে যাবে
জল কি জানে? অনাদর পেতে-পেতে কীভাবে খুলে পড়ছে
বোবাকথা, গায়ে লেগে থাকা পলাতক ইচ্ছাসহ দেহপূর্ণতা
আমি মূলত আমার আত্মাকে ফেরি করি, তাই জন্মের পর 
মৃত্যুই আমাকে পাহারায় রাখছে একা
এই আর কি, প্রতিদিনের তালিকায় আমাকে টানছে নিয়ম
ভাঙার গতি, নিরিবিলি আমাকে টানছে সরল চোখগুলি… 
অপেক্ষা অন্য কিছু নয়, এবার বহিয়া আনো তো বিচ্ছেদ 
দেখি কাছে এসে কতটুকু ফোটাতে পারে নোখের আঁচড়


চিহ্নভরাজল



অবশেষে জলে কচুরিপানার সাথে সাঙ্গ দিয়ে ফুটছে
দেখো লাবণ্যময়ী শাপলাফুলসহ প্লাবিত দেহফুল!
সাঁতার শিখবো বলে নেমেছি স্রোতে ভাসা উজান জলে
বয়সটাও ছিল উড়ুউড়ু কোমলচিত্ত চাঞ্চল্য বনের বাদর
আমার সাথে নিমজ্জিত হতো চেনাঘ্রাণ আর বৃষ্টির জল
তার স্পর্শে প্রথম তৃপ্ত অনুভব করে কায়ার ভেতর একা
একাকী ডুবে থাকি দিকচিহ্নভরা মুহূর্তের জলে
বাতাসে পূরবীর সুর, বৃষ্টির ঝংকার
দেখে নিথর আমার পলিমাটির শরীর
দৃষ্টিতে ঝরছে নিরপরাধ হাসি ও কাজল
দূরপথে খুলে রাখছ চোখ, লাজের আঁচল
বলেছিলে কাল্পনিক আশা ও উচ্চারণে অনুতাপিত হই
কেননা পরিস্থিতি আমাকে সরিয়ে রাখতে বাধ্য করেছে—
তাতে ভুল ভেবো না বাঁকাচোখ, বাজুবন্ধও লাবণ্যময়ী...
শাপলার ঝংকারে আসক্তহীন বৃষ্টিকাতর পলিমাটির শরীর
চিহ্নভরাজলসহ ঈষৎ মোহ ধরে ফিরে যাবো ভ্রমাকাশ হেঁটে
তোমাদের দিকে


সহজমন্ত্র



সহজমন্ত্র
হঠাৎ তার চোখের ভেতর জমানো সান্ত্বনা
সহজ হতে দেখে রহস্য আঁকছি পোড়াহাতে
এ-দেহের গোপন ইচ্ছেগুলো শরমিন্দা হতে
দেখে ভয়ের উপর সজোরে হাসে কার কান্না
আমাদের প্রিয়বোধগুলো বেড়ে ওঠার চূড়ায়
আমাকে পান করাও একডোজ অব্যবহৃত-সময়
সুখে স্বাচ্ছন্দে থাকবে আমাদের অবশিষ্ট ভয়
♣
দূরে ঠেলে রাখার সন্দেহ; প্রতিনিয়ত কেনো যে
আমাকে জড়িয়ে পেঁচিয়ে রাখো বুকের ভেতর—
যত নিরবতা, তত নিরাপদ; মন খুলে রাখার
                     লঘু অনুভব…
মনের উপর দিয়ে চলে যায় মন, আমার জন্য
            রেখে যায় অশুভ নজর!
কীসের আবেগে বাজো তবে কুমারি-ঘুঙুর?
♣
সে-ও এক অচিন পাথরের রূপ, নারীফলগাছ!
জন্মেছে আশ্চর্য পুরে; ঝরে রাত্রি ও ভোরে
তাকালেই দেখি চোখের ভেতর অল্পই তফাৎ—
‘দিনে দিনে শুধু লাবণ্য ধরে!’


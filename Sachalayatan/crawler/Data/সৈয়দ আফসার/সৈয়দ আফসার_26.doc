পুরো বছর ধরে ফোঁটাবো মমতাফুল



ধারণা থেকে বানিয়ে নিচ্ছো ব্যথা; ধন্দযত চিন্তা পোষাক
ব্যথার ভার শরীর থেকে মনে হয় আরো তিনহাত অধিক
এই ধরো, প্রতিদিন আমি হাঁটছি কেবল নিজ ছায়া মেপে
এই যে ওনারা, মানে আমার ছায়ারা কেন দ্বিধায় থাকেন? 
সবই দেখি; কত ইচ্ছাই-না দূর থেকে তোতলান দৈনন্দিন
তাকিয়ে দেখো, ব্যবধান অপ্রত্যাশিত হলেও আমি ঝুলে আছি
একটু বেশি আশা করে ডুবুসন্ধ্যায় চিবুকে টেনে রাখছি আরো 
কিছু ব্যথাসহ উষ্ণ বাতাসের নগ্ন নাভিখানি…
ব্যথা ও বাতাসের মনে অবহেলা লাগিতেছে দেখে আমরা সকল 
একটি দৃশ্য হত্যার পর একা বসে থাকার প্রস্তুতি দেখে তোমার
ছায়ারা দেহ-বাজার থেকে টানছে সেই ফুল! ইচ্ছা যাকে চিনিবার 
যদি পারো— পাহারায় থাইক্যা দৃষ্টিগম্য হও, খুলে দাও প্রীতিজল 
ব্যথা ভারী হলেও পুরো বছর ধরে ফোঁটাবো মমতাফুল


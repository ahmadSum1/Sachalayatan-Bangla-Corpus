পাঁচপ্রস্থ টুকরো কবিতা



দায়
একই ছাদের নিচে বসবাস। তবুও নেই সহাবস্থান। লোক দেখানো ভালোবাসা। সে-ও তো ছায়ার মত নীরব, নাটক বলা যাবে না, যেন জীবন্ত অভিনয়!... কী অদ্ভূদ প্রজাতি দু’জন। সম্পর্ক আছে, যে সম্পর্ক ঠিকে থাকাই আত্মসম্মানবোধ— 
যেন একা, একাই ছুটছে নিজেদের দায়
প্রতিদিন
প্রতিদিন কেমন করে যেন হারিয়ে যায়! সন্ধ্যা নামলেই পথহারাদের ডেকে বলি— তোমরা রাতকে আব্রু দিয়ে রাখো জোৎস্নায় আর আমাকে পোহাতে দাও রোদ। কেমন করে যেন প্রতিদিন যায়! স্বপ্নগুলো কখন খুলে দেখব? হারানো আশা খুঁজলেই মনে জাগে ভয়
তোর চাপাহাসি চুপিচুপি জিজ্ঞেস করছে : কেমন আছো? 
আগ্রহ
ইচ্ছের রঙ যদি মাপা যেত; বোধ করি খারাপ হত না। নাক টেনে বেদনার বয়স জানা যেত। আর বেদনার ঘ্রাণ পেলে জন্ম দিতে আরেকটি গল্পের... তুমি শ্রোতা হলে সে ঘ্রাণটি জষ্টি-আষাঢ় মাসে আকাশে বাতাসে মিশে বাষ্প হত না। আমরাও জানতাম বেদনার নাতিদীর্ঘ ইতিহাস 
বেদনা পেতে-পেতে তুমি দেখতে কীভাবে ইচ্ছারা আগ্রহে হারায় 
পা ও পথ
সে এসেছে কাল। আজই চলে যাবে!... সুখে-দুখে টের পাই আসা-যাওয়াই চিরন্তন। তবে— ‘পথ যেন কেমন কেমন’ পায়ে-পায়ে হাঁটতে ধুলো; ধুলোপায়ের ছাপগুলো কী আটকাবে পথ? পায়ের শব্দ বাজছে কানে। আমার চোখ দৌড়াচ্ছে জোড়াপায়ে। ভালো থেকো পথ।
হয়ত আবার আমাদের দেখা হবে
জল তো জলই
আমিও এসেছি সবার কাছাকাছি। আনন্দে কারা-কারা হাসবেন। হাসুন। বলুন, কী কী আয়োজন করবেন?... পেছন থেকে একজন বললেন সবই হবে; আগে বসুন। বসে চুপচাপ ভাবছি— সকল আয়োজন এক রকম হয় না। এক রকম দেখিনি আজও মানুষের চেহারা, চরিত্র, মন।... জলের তৃষ্ণা বাড়ছে কী সাজগোজে? সাঁতার খুলে আমি নামছি না জলে
তিনি বলছেন : নামুন না তৃষ্ণার্ত জলে, জল তো জলই


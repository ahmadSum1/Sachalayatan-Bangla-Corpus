জন্মদিনের ছড়া, ভালবাসায় গড়া !



রোদেলা  (জন্ম : ১২ আগষ্ট ২০০৬)
রাত-দিন বাসাটাকে তুলে রাখে মাথাতে
রাজ্যের আঁকিবুকি নোটবুক,খাতাতে
পড়ার টেবিলে উঠে একা একা দাঁড়াবে
লিখতে বসলে, গিয়ে চেয়ারটা নাড়াবে
এলোমেলো করে দেবে যা "না" করে তা ধরে
(পুতুলগুলোকে তবে রাখে  বেশ  আদরে! )
আনমনে ছড়া কেটে দেয় হাততালি সে
বকা খেলে টুক করে মুখে গুঁজে বালিশে
একটু আদর দিয়ে যদি বলি-  "কে এটা?"
ফিক করে হেসে ফেলে অভিমানি মেয়েটা !
এইভাবে একরাশ দুষ্টুমি ছড়িয়ে
সারা'খন রাখে হাসি ,মমতায় জড়িয়ে !
 

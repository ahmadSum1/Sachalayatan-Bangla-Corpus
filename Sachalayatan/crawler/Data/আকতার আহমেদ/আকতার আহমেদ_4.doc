টাইগার্স যাচ্ছে না!




যেই দেশে প্রাণহানি ঘটে রোজ বোমাতে
প্রশাসন নিজে থাকে নিয়মিত কোমাতে
বোমা ফাটে মসজিদে, বাসে, সেনা সদরে
জঙ্গী হামলা হয় রাষ্ট্রীয় কদরে
যেই দেশ ভুল করে, ক্ষমা নিয়ে ভাবে না
সেই দেশে আমাদের দল যাবে?  যাবে না!
কথা যদি সত্যিই দিয়ে থাকে লোটাসে
সেটা হলো তার দায়, বুঝে নিক ওটা সে
সেই দায় কেন নেবে মুশফিক, রিয়াদে?
(তিনি গেলে যাক, তারে ‘গুড বাই’ দিয়া দে)
সে তো থাকে পদ নিয়ে, ক্রিকেটের লাভে না
লোটাস বলেছে তাই দল যাবে? যাবে না!
পাকিস্তানের মাটি মোড়া সদা কাফনে
সকলেই জানে, জানে বিসিবি ও পাপনে
লংকার কথা আজও লেখা লাল কালিতে...
জেনে শুনে ঝাঁপ দেবে অই চোরাবালিতে?
যে সফর থেকে দল কোন কিছু পাবে না
ঝুঁকি নিয়ে সে সফরে কেন যাবে? যাবে না‍!
মাননীয় সভাপতি, বলে দিন— পাকিরা,
টাইগার্স যাচ্ছে না! (আগে যাক বাকিরা)

ছবি কৃতজ্ঞতা: স্যাম



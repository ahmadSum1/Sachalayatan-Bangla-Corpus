বাঁচতে গিয়ে...



সময়ের সাথে নাকি সবকিছু পাল্টায়—
কুমিরের ছানা বাড়ে ‘ঘোষকের’ খালটায়
কাঁঠাল-চাঁপার পাশে টেকা দায় গন্ধেই 
কী করে পড়ায় কন কবি, আমি  মন দেই!
...বীর এসে খুনিদের জীবনের দাম চায় 
রাজাকার মুখ মোছে  কাদেরের গামছায়!
মিলেমিশে একাকার ভীরু আর সৈনিক
পতিতের তালিকাটা বড় হয় দৈনিক!
বয়স বাড়লে যেন শুরু এই পর্বের—
মাটিতে মিশিয়ে দাও যা যা ছিল গর্বের
মুক্তিযুদ্ধ? সে তো আরো সোজা, সস্তাও
চোখ বুজে বলে দাও- তুমি আজ পস্তাও... 
অথচ আমার যেই ইতিহাস, অর্জন
মুক্তির জনস্রোতে বুক কাঁপা গর্জন
অবিচল সংগ্রামে তারা ছিল সামনেই
যারা আজ  ধিকৃত, ঘৃণা ভরে নাম নেই!
বাঁচতে গিয়েই তারা দিনে মরে পাঁচবার
নেয় না সুযোগ তাও মরে গিয়ে বাঁচবার!


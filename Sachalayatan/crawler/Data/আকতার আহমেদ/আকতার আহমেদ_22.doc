ভেল্কি



ছড়াটি লিখেছিলাম '৯৬ এর নির্বাচনে জয়ী হয়ে আওয়ামী লীগের সরকার গঠনের কিছুদিন পর। আজ বিডিনিউজ২৪ এ “বগুড়ায় সাবেক আ'লীগ নেতার বিরুদ্ধে যুদ্ধাপরাধের মামলা” শীর্ষক খবরটা পড়ে প্রায় এক যুগ আগে লেখা ছড়াটির কথা মনে পড়ল। অপ্রাসঙ্গিক মনে হলে সে দায় একান্তই ছড়াকারের... 
কিনতে হবে কাপড় আবার
ডাকতে হবে দর্জি
ভিড়তে হবে ওদের দলে
বুঝে মেজাজ মর্জি
একাত্তরে উল্টা লড়ে
ভুল করেছি মস্ত
শেখ মুজিবের রক্ত দিয়ে
লাল করেছি হস্ত
সে' হাত দিয়ে উড়াব আজ
স্বাধীন দেশের ঝান্ডা
মুজিব কোটের ভেল্কি দিয়ে
করব তাদের ঠান্ডা
হবো যখন ওদের দলের
টিকিট কেটে মন্ত্রী
তখন কে আর বলবে- তুমি
ঘাতক, ষড়যন্ত্রী!


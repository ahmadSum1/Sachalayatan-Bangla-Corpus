আকালের নামতা



এক এককে এক
ডেমোক্রেসির মুখোশ পরা
আর্মি শাসন দ্যাখ !
দুই এককে দুই
আটকা পড়ে চুনোপুটি
পার পেয়ে যায় রুই 
তিন এককে তিন
ভিনদেশীদের হাতে এবার
পোর্ট-টা  তুলে দিন !
চার এককে চার
সংবিধানের রচয়িতার
মুখটা ভীষণ ভার ! 
পাঁচ এককে পাঁচ
লাউয়াছড়ায় জ্বলছে আগুন
পাচ্ছনা তার আঁচ ?
ছয় এককে ছয়
"সুশীল সমাজ রুখবে এবার
সকল অবক্ষয়" 
সাত এককে সাত
সংস্কারের খলিফাদের
মাথায় কেন হাত ? 
আট এককে আট
এনজিওদের কাছে এখন
আমার প্রথম পাঠ 
নয় এককে নয়
আন্দোলনের কথা শুনে
ভয় পেলে কী হয় ! 
দশ এককে দশ
নির্বাচনের ভাগ্য নিয়ে
এবার হবে টস !
২৫ জুন ২০০৮


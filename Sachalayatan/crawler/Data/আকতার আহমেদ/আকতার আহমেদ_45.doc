ছ্যাঁকাচ্ছড়া - ০২



আঁকা :শরীফ উদ্দীন
ছ্যাঁকাচ্ছড়া - ০১
প্রথম ছ্যাঁকার পর হাবু ঝুঁকে গাঞ্জায়
প্রেমের সঙ্গে "জব" গিয়ে পুরো মান যায়
পাত্তা দেয়না আর পুরনো সে' সার্কেল
হাবুর মাথায় যারা ভেঙে খেত নারকেল
কাছে পেলে খোঁচা দেয় যদু-মধু সব্বাই
("ছ্যাকা হাবু" বলে ডাকে সিনিয়র রব ভাই !)
হাবু যেন দুই চোখে দেখে  শুধু আন্ধার
এমন সময় আসে কবি এক শানদার..
হাবু থাকে তার সাথে ভিড়বার চেষ্টায়
(যদিও কাকের চেয়ে কবি বেশী দেশটায় !)
সারাদিন কাটে রোজ কবিতার আড্ডায়
শাহবাগ থেকে ফেরে পায়ে হেঁটে বাড্ডায়
চশমার ফাঁক দিয়ে দেখে তার আশপাশ
পাঞ্জাবি পরে আহা গরমে কী হাসফাস !
একদা পেপার খুলে হাবু খায় চক্কর
তার কবিতার সাথে গুরু "আবু বক্কর"
আলোচনা করেছেন, সাথে সে' কী উচ্ছাস-
"এই ছেলে মেধা দিয়ে করে "সবকুছ" চাষ !"
কবিতাটা পড়ে এক মেয়ে তার ফ্যান হয়
(হাবুর জীবন থেকে হতাশা-রা "ব্যান" হয় !)
দিন-রাত ঘোরে কাটে কোন কাজে মন নেই
সবকিছু যেন ওই মেয়েটার জন্যেই
কোলাহল থেকে দুরে ঝোপঝাড়.. ডার্কেই
দুজনেই বসে থাকে, দেখা যায় পার্কেই..
এইভাবে কেটে যায় "সুখময়" দিন মাস
চারদিন বাকি ছিল পুরো হতে তিন মাস
হুট করে নেমে আসে একগাদা টেনশন
(গাঁজা ছেড়ে ততোদিনে হাবু ধরে বেনসন)
সকাল দুপুর যায় মেয়েটার খোঁজ নেই
(আজিজের ফ্লোরে বসে ভাবুক সে পোজ নেই)
এলোমেলো ভাবনায় কাটে টানা দুই দিন
কলম কিনতে গিয়ে বলে ফেলে- সুই দিন
ফোন করে - "দু:খিত.." ভেসে আসে রিপ্লাই
(এতো দেরি করে কেন, বাটনতো টিপলা-ই)
ধীরে ধীরে শংকায় ঢেকে যায়  চারপাশ
হাবুর স্বপ্ন উড়ে হয়ে তুলো কার্পাস.....
একদিন সক্কালে  এসএমএস এ সংবাদ-
প্রিয় হাবু আজ থেকে সব রঙ-ঢঙ বাদ
আব্বুর ইচ্ছেতে বিয়ে করি গতকাল
তুমি বল এইভাবে ঘুরে ফিরে কতো কাল !
বাবা চায় মেয়ে বর কক্ষনো  কবি নয়
ভেবনা আবার আমি করেছিনু অভিনয় !
বাবার দাবীর কাছে প্রিয়তম, হনু রোধ
যদি পার ভুলে যেও সবকিছু, অনুরোধ
ওসব কবিতা ছেড়ে করো কাজ-কাম বা'র
হাবুর জীবনে এটা ছ্যাঁকা,  দুই নাম্বার !
 

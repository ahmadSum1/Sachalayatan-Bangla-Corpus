কালের ছড়া - ২৪



উত্-সর্গ : অরূপদা ; পাঙ্কোর দ্বীপের "একলা" পরিব্রাজক !
পরিবেশ নিয়ে ভাবনায় কাটে দিন তার
দিন কেটে যায় কিনারা হয়না চিন্তার
শীতল বাতাসে বেড়ে চলে শুধু ভাবনাই
সমালোচকরা যতোই বলুক - লাভ নাই !
ব্যস্ততা যেন ঘিরে থাকে তার চারপাশ
টিভিতে টক-শো, আরো কতো শতো "পারপাস"
কলামে লেখেন- বিবরণ তার চেষ্টার
স্বপ্ন দেখেন আগামীতে উপদেষ্টার... 
সেমিনারে যান, এজেন্ডা  “ফার্ম - নন ফার্ম”
বিমানের সিট অনেক আগেই  কনফার্ম
মানডে মিটিঙ চলে যান তিনি সানডে-ই
আগ্রহ তার কেবল চ্যারিটি ফান্ডেই 
ভাষণে বলেন - দুষণে পৃথিবী সয়লাব
সবার মিলিত চেষ্টায় যদি হয় লাভ !
“বাঁচতে চাইলে বাঁচাও বৃক্ষ আর বন”
অথচ তিনিই বাতাসে ছড়ান
সবচেয়ে বেশী কার্বন !
০৯ জুলাই ২০০৮


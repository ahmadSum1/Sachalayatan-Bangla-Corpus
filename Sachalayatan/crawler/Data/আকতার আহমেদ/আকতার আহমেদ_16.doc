আমার জননী



আমার মায়ের বুকে-
ভোরের পাখিরা মায়াবী কন্ঠে ডেকে যায় মহাসুখে
বাউল বাতাস দোলা দিয়ে যায় তুলতুলে সাদা কাশ-এ
গায়ে কাদা মেখে দুষ্টু ছেলেরা মেতে উঠে উল্লাসে।
রবীন্দ্রনাথ নজরুল লিখে কবিতা গল্প গান
উদাস দুপুরে মুর্ছনা তুলে লালনের আহবান
মমতা জড়ানো মেঠোপথ ধরে পথচারী চলে একা
দূর দিগন্তে হাতছানি দেয় জীবনের সীমারেখা!
বিকেলের রোদে নিকেল আলোয় সাজে শাপলার বিল
মুগ্ধতা নিয়ে সুনীল আকাশে ডানা মেলে গাঙচিল
পদ্মা মেঘনা যমুনার বুকে বাজে একটানা সুর-
ফিরে এসো এই ঢেউয়ের ছন্দে, ফিরে এসো মুজিবুর
ফিরে এসো তুমি ঘাসের ডগায় সোনালী ধানের শীষে
যেখানে মহান সূর্যসেনের জয়গাঁথা আছে মিশে
আছে মিশে চির সত্যের মত প্রেরণা জাগানো বীর
ক্ষুধিরাম বসু, শরীয়তুল্লাহ, প্রীতিলতা, তিতুমীর...
এভাবে দুপুর বিকেল গড়িয়ে যখন সন্ধ্যা নামে
নেচে উঠে প্রাণ ঝিঁ ঝিঁ পোকাদের অনাবিল উদ্যামে
রাতের আকাশে জেগে থাকে চাঁদ, জেগে থাকে সব তারা
জোছনার জলে সিক্ত দু'চোখ অপলক ঘুমহারা
ঘুমহীন কাটে স্বপ্নীল রাত, চাঁদ হয়ে আসে ফিকে
বলছি আমার জননীর কথা নিতে পারো তুমি লিখে-
আমার জননী সবুজ বাংলা যুগে যুগে কালে কালে
আমার ঠিকানা সেই সবুজের বুক ছুঁয়ে থাকা লাল-এ!
অনেক বছর আগে লেখা, প্রায় এক যুগ হবে। ছোটদের কাগজের 'মা' সংখ্যায় ছাপা হয়েছিল (যেটা ছিল ছোটদের কাগজের শেষ সংখ্যা)। খুব লোভ হচ্ছিল আজ মাকে নিয়ে একটা লেখা দিতে। তাই স্মৃতি থেকে তুলে দিলাম লেখাটি...


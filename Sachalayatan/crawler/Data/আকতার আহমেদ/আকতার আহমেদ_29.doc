ছড়ায় ছড়ায় গল্প : মামা



বাঘ দেখে হেসে বলে বিল্লি -
কোত্থেকে এলে মামা, দিল্লি?
বাঘ বলে - আরে ধ্যাত্, দিল্লি না আগ্রা
-ওমা একী, পায়ে দেখি খানদানি নাগরা
বেড়ালের কথা শুনে বাঘ বলে - কাম, শু
নাগরা না নাগরা না এটা হলো পামস্যু
বড় বড় ব্যাঘ্ররা কেনে এই স্যু-গুলো
-মামা, মামা খুব বেশী দামী নাকি ওগুলো ?
: দামী মানে.. দাম দিয়ে কেনাটাও মুশকিল
এইসব নিতে লাগে টাকা, সাথে ঘুষ, কিল !
- ঘুস, কিল ওগুলো কি আগ্রার মুদ্রা?
: আরে বোকা হাদারাম ভুলগুলো শুধরা
মুদ্রার নাম কভু ঘুষ কিল শুনেছিস?
ওই নামে জীবনে কি টাকা কড়ি গুনেছিস?
-ওই নামে টাকা কড়ি? নানা মানে.. তবে কী
ইয়ে মানে.. ওই নামে.. ইয়ে মানে হবে কী ..
: ইয়ে টিয়ে বাদ দিয়ে লেখাপড়া করগে
শিক্ষার আলো দিয়ে জীবনটা ভরগে
জ্ঞানী হয়ে গাড়ি কিনে তা'তে বসে চড়গে
পশুদের মত বেঁচে শান্তিতে মরগে !
ব্যাঘ্রের কথা শুনে বেড়ালের হুশ হয়
ভাবে যদি "পুশ" হয়
সেই ভয়ে বেড়ালটা করে শুধু আমতা
ঠিক যেন ভুলে গেছে এগারোর নামতা
এগারো না এগারো না ওটা হবে তিন
বাঘ বলে - কোথা' ছিলি তুই এতোদিন
কোথা ছিল এতদিন তোর মা- বাবা
বার্লিন, মেক্সিকো নাকি আবাবা
বেড়ালটা কেঁদে বলে - মামা রে
বাবা ছিল ম্যানেজার মিশুদের খামারে
মিশু মানে চিনেছ তো, টিসুদের খালাতো..
যাকে দেখে ইঁদুরের বাচ্চারা পালাতো
: ইঁদুরের বাচ্চারা পালাতো ?
ওরা বুঝি খুব বেশী জ্বালাতো?
- শুধু শুধু জ্বালাত না..ঘাড় দিত মটকে
মোটা তাজা হলে খেতো নুন দিয়ে চটকে
কেউ খেত ভাজা করে মহা আয়েশে
কারো কারো সখ ছিল ইঁদুরের পায়েশে
বাবা ছিল এসবের বিরোধী
তুমি বল কেউ চায় রেখে দিতে কি রোধী
তাই ওরা বাবাটাকে মারল
তিন দিন জ্বরে ভুগে, অভিমানে শোকে "রুগে"
বাবা এই পৃথিবীটা ছাড়ল
: ওরা এত নীচ হতে পারল?
বেড়ালটা কেঁদে বলে - মামা ওরা হায়না
পশুদের ভাল তারা কক্ষনো চায়না
ওরা চায় সংঘাত যুদ্ধ
পৃথিবীটা হোক অবরুদ্ধ
শান্তির লক্ষ্যে, নিরীহের পক্ষে
কাজ করেছিল বলে মাকে
মেরেছিল নিয়ে ওই বাঁকে
সেই থেকে আমি বাবা-মা হারা
এই বুক হয়ে আছে সাহারা !
বাঘ কাঁদে হু হু করে বেড়ালকে  জড়িয়ে
চোখ থেকে টুপটাপ পানি পড়ে গড়িয়ে
টুপটাপ পানি বাড়ে, সাথে বাড়ে কান্না
বাঘ তার কান্নাতো থামাতেই চান না
অবশেষে বেড়ালের চেষ্টায়,
বাঘ হয় নরমাল কেঁদে কেটে শেষটায় !
চোখ মুছে বাঘ বলে - বলে দে কে সে খুনি
ধড় থেকে মাথা আমি কেটে নেব এখুনি
কষে দুই লাথি মেরে ভেঙে দেব গর্দান
বাঁচবেনা পালিয়ে সে চীন, ঘানা, জর্দান
একবার বল তুই এসবের হোতা কে
কোন বাড়ি, কোন বনে জঙ্গলে ও থাকে
বেড়ালটা বলে মামা - এইসবে কাজ নেই
ওই পাজী বেড়ালের নেই ঘৃণা, লাজ নেই
তাছাড়া,
তুমি ধরে মারলে, জীবনটা কাড়লে
ওদের যে ছেলে মেয়ে হবে বাবা-মা ছাড়া!
বেড়ালের কথা শুনে বাঘ খুব খুশি হয়
অন্যায় করে কেউ যদি পাপী "পুশি" হয়
তবু তাকে ক্ষমা করা পশুদের রীতি
এই রীতি জেনে তুই
আজ সেটা মেনে তুই
দিয়েছিস পশুদের নব পরিচিতি ।
আয় ওরে কাছে আয়
কেন তুই গাছে? আয়
আয় ওই গাছ থেকে নেমে এই মাটিতে
বই পড়া শিখবি, ক-খ-গ-ঘ লিখবি
থেকে যাবি গুণী হয়ে আমাদের গাঁ'টিতে !
তোকে আমি সব দেব
পড়া শেষে জব দেব
খাতা দেব, বই দেব
ভুট্টার খই  দেব
তেলে ভাজা মাছ দেব
খেলবার গাছ দেব
দুধ কলা? তাও দেব
যতো চাস ফাও দেব
চক ডাস্টার দেব
দুটো মাস্টার দেব
বল আর কী কী দেব
আধুলী না সিকি দেব
যদি চাস এনে দেব কোকাকোলা ফানটা
প্রয়োজন হলে দেব.. দেব এই জানটা !
তবু বল আমাদের গায়ে তুই থাকবি
দিন-রাত, রাত-দিন
সপ্তাহে সাতদিন
এই বুড়ো বাঘটাকে মামা বলে ডাকবি ! 
বেড়ালটা চিত্কার করে বলে - মামা
বাঘ বলে - ওরে পাজী দুষ্টুমি থামা
বেড়ালটা ফের বলে - মামা মামা মামারে
বাঘ হেসে গান ধরে, বেড়ালের কান ধরে
সারেগামা সারেগামা সারেগামা গামারে
নিউমার্কেট থেকে কিনে দেব জামারে
পিকনিকে নিয়ে যাব যতো চাস সামারে
চিত্কার কর তবু বলবনা থামারে !
শুধু তুই মামা বলে ডেকে যাবি আমারে !
[বেড়াল বাঘের মাসি বলে তোমরা যারা ভুল করো
ভীষণ হুলস্থুল করো
তাদের বলি -
বেড়াল বাঘের মাসি,
এমন কথা শুনলে বেড়াল ছানারও পায় হাসি
ছোকা-র  প্রিয় বন্ধুরা সব আজকে থেকে জেনো
বাঘ বেড়ালের মামা এটাই সত্য, এটাই মেনো ]
ছড়াটি ছোটদের কাগজে প্রকাশিত, বাঘ সংখ্যায় । আমার কাছে ছোটদের কাগজের অনেকগুলো সংখ্যার সাথে বাঘ সংখ্যাটাও ছিল সংগ্রহে শুক্রাবাদের বাসায়, যেখানে ব্যাচেলর থাকতাম। গত ৩০ নভেম্বর ওই বাসায় গিয়ে দেখলাম ওরা বাসাটি ছেড়ে দিচ্ছে এবং আমার রাখা বইগুলোও পেলামনা । এটা মুলত: হয়েছে আমার খামখেয়ালির জন্য । আমার আরেকটা বাজে অভ্যাস হলো কোন লেখার কপি না রাখা ।
এই  ছড়াটি পুরোটাই স্মৃতি থেকে লেখা ।
ছোটদের কাগজ প্রকাশনাটি বন্ধ হয়ে গেছে অনেক বছর হয় । কিন্তু ছড়াটি মনে করে  লিখতে গিয়ে  আবারও টের পেলাম তখনকার সেই সীমাহীন মুগ্ধতা ! 


এই ছড়াটি নিধি'র



[ প্রিয় সচল নজু ভাই আর নূপুর; নিধি'র বাবা - মা ]
বাবাটাকে নিয়ে ভীষণ ঝামেলা সারাদিন থাকে বিজি
ল্যাপটপে বসে লেখালেখি আর ফোনে শুধু হ্যালো.. জ্বী জ্বী 
তাই এই হাবা বাবাকে ক্ষেপাতে আম্মুর সাথে মিলে
সবকিছু দেই এলোমেলো করে ,খুব বেশী বকা দিলে
কোলে উঠে যাই টুপ করে,  আর ভয় পেয়ে বাবা কাবু
ভাবে এই বুঝি হিসু করে দিল, আমি কী ছোট্ট বাবু !
আমি তো এখন বড় হয়ে গেছি  চিনি গাছ ,ফুল,পাখি
বাসার ঠিকানা? সেইটাও জানা  তেরো নাম্বারে  থাকি
বেডরুম  থেকে চাইলেই পারি  দৌড়ে কিচেনে যেতে
ইচ্ছে হলেই বোতলের পানি একা একা পারি খেতে !
তবুও কেন যে বাবা,
দেখলেই বলে - নিধিমনি তুমি ফিডারেই পানি খাবা
এটা করবেনা ওটা করবেনা এমনি হাজারো মানা
সকাল বিকাল আমার সঙ্গে খেলবে দু'জনে, তা না ! 
মাঝে মাঝে লাগে জিদ-ই
কেন যে বাবাটা বুঝেনা এখনো ছোট্টটি নেই নিধি !


আমি কতটা সিগারেট খেতে পারি



আমার প্রথম সিগারেট খাওয়া শুরু যখন আমি ক্লাস নাইন এ উঠি। ক্লাসে একটা ষন্ডা প্রকৃতির ছেলে ছিল। নাকের সামনে সিগারেটের ধোঁয়া ছাড়ত। ওকে কিছু বললে মার খাওয়া ছাড়া কোন উপায় ছিল না। তাই মাঝে মাঝে ধোঁয়া খেয়ে মেনে নেওয়া বা ওকে এড়িয়ে যাওয়া ছাড়া অন্য কোন উপায় পাইনি।
কলেজে উঠে কিছুদিন খেলাম সবচেয়ে কাছের এক বন্ধুর সিগারেট। না, নিজ়ের ঠোটে কোনদিন সিগারেট তুলে নিব না সেটা তীব্রভাবে সিদ্ধান্ত নেয়া ছিল। এবারও তাই নাকের বদৌলতেই খেতে হয়েছে। একসময় বন্ধুটাকে বোঝাতে সক্ষম হয়েছিলাম। তার কারণে আর খেতে হয়নি। সত্যি বলতে সে নিজেই একসময় সিগারেট ছেড়ে দিয়েছিল।
ইউনিভার্সিটিতে উঠে আমি ভাগ্যচক্রে সিগারেট বঞ্চিত হয়েছি। খুব কাছের বন্ধুদের মধ্যে ধূমপায়ীর অনুপাত কম ছিলো, তাই সংখ্যাগরিষ্ঠের চাপে ওরা দূরে গিয়েই তাদের কাজকর্ম সারতো। তবে দুই-একটা টা বদ টাইপ ছেলেছোকরাদের চক্করে পড়ার সৌভাগ্য যে মাঝে মধ্যে হয়নি তা না। সিগারেট খাওয়া নিয়ে কথা তুললে কিছুক্ষন তর্ক করত, একসময় মুখে ধোঁয়া ছাড়তো আর একটা গা জ্বালানো হাসি জুড়ে দিত। ওইসময়ও কথা না বাড়িয়েই খেয়েছি।
ইউনিভার্সিটিতে শিক্ষক হিসাবে যোগ দেয়ার পর আরো সিগারেট খেতে হবে ভাবিনি। চেহারায় যেহেতু বয়সের ছাপ নেই, নিজের বিভাগের ছাত্র-ছাত্রী ছাড়া বেশীরভাগ ছাত্র-ছাত্রীই সহপাঠী মনে করে। তাই ক্যাম্পাসের খাবার দোকানে, বিল্ডিয়ের পাশে এমন অনেক জায়গায় ছাত্রদের ধোঁয়ার শেয়ারও নিতে হয়। বিরক্ত না লাগার কোনই কারন নাই, তবুও তীব্র কোন ক্ষোভ সৃষ্টি হয়নি তখনো।
ইদানিং পাবলিক যানবাহনে উঠলে তো কোন কথাই নেই, মোটামুটি গ্যারান্টিসহ উঠানো হয় যে কেউ না কেউ ধোঁয়া খাওয়াবেই। অনেকটা অভ্যস্থ হয়ে গিয়েছি, তাও সম্ভব হলে এড়িয়ে যাই সেটাও। বাজারে গেলে ফার্মেসি, মুদির দোকান, মাছের দোকান, সব্জীর দোকান সহ মোটামুটি সব জায়গা ধোঁয়াচ্ছন্ন পাওয়া যায়।পরিস্থিতি এমন যে, আমার দোকানে গিয়ে ডাল কেনার যতটা অধিকার, অন্যজনেরও ততটাই অধিকার দোকানটাকে ধোঁয়ায় ভরে দেয়ার। দোকানগুলোতে ঢুকলে মনে হতে থাকে আমার সিগারেট খাওয়ার লিমিট মনে হয় পার হয়ে গেছে, কিছু একটা করা দরকার। মনে হতে থাকে এটা কি ধরনের সামাজিক পরিস্থিতি হলো যেখানে সিগারেটের ধোঁয়া না খেয়ে থাকার কোন উপায় নেই।
গত সপ্তাহে একদিন রিক্সায় করে শপিং করতে যাচ্ছি। সাথে সাড়ে তিন বছরের ছেলে। যেতে যেতে আবিষ্কার করলাম নাকে সিগারেটের ধোঁয়া লাগছে। আসছে সামনের রিক্সা থেকে। মেজাজটাই বিগড়ে গেল। শেষ পর্যন্ত আমাদের রিক্সাওয়ালার কল্যাণে ধোঁয়া থেকে বাঁচা সম্ভব হয়েছে। যেতে যেতে একটু পরে দেখলাম সেই ঘটনা, যেটা দেখে আমার সহ্যের সীমাটা স্পষ্টভাবে পার হয়ে গেছে। পাশের রিক্সায় একজন মহান বাবা তার সাথে ৫/৬ বছরের ছেলেকে নিয়ে যাচ্ছেন এবং নিশ্চিন্ত মনে সিগারেট ফুঁকছেন। আমার মনে হল যথেষ্ট হয়েছে। এবার অন্তত কিছু একটা করা দরকার। পরোক্ষ ধূমপান যে একটা তীব্র সমস্যা সেটা অন্তত সবাইকে বলার চেষ্টা করা উচিত। মনে হতে থাকে আগে মানুষ লজ্জা নিয়ে সিগারেট খেত, আস্তে আস্তে এটা গর্বের বিষয়ে পরিণত হয়। আর এখন এটা পরিণত হয়েছে মানুষকে অত্যাচার করার একটা অস্ত্রে।
ভাবলাম ইন্টারনেটের মাধ্যমে সচেতনতা তৈরীর করে তো অনেক বড় বড় সমস্যা সমাধান হচ্ছে। এই ব্যাপারেও নিশ্চয় পাশে মানুষ পাওয়া যাবে। ফেসবুকে স্ট্যাটাস দিলাম:
“কেন স্বাধীন দেশের নাগরিক হয়েও নিজের পছন্দমত বাতাস পাওয়ার অধিকার বঞ্চিত হচ্ছি? কেন চিৎকার করে বলতে পারছি না যে পরোক্ষ ধূমপান আর চাইনা? কেন পাশের রিক্সার জনৈক বাবাকে বলতে পারছি না তার ছেলেকে পাশে নিয়ে সিগারেট না খেতে? কেন বলতে পারছি না যে পাবলিক টয়লেটের মতই স্মোকিং রুমও চাই? কেন আইন পাশ করাতে পারছি না যে অন্য কারো নাকে ধূঁয়া গেলেই মাইর?”
বেশ ভালো পরিমাণ সমর্থন পেলাম। পরে সাহস করে একটা গ্রুপ করে ফেললাম, “পরোক্ষ ধূমপানকে 'না' বলুন, অন্যদের সচেতন করুন। (Say NO to passive smoking)”. ওখানেও বেশ সমর্থন পেলাম। এমনকি অনেক স্মোকারদের কাছ থেকেও ভাল সমর্থন পাওয়া গেল। অনেকেই ভাবছেন যে, “স্মোকাররা স্মোকিং করাকে তাদের ব্যক্তিগত ব্যাপার মনে করতে পারে, কিন্তু নন-স্মোকারদের ধোঁয়া খাওয়ানোটাকে অবশ্যই অপরাধের পর্যায়ে ফেলা উচিত”। আরও অনেকে মনে করছেন, “ধোঁয়া খাওয়া যেমন স্মোকারদের অধিকার, ধোঁয়া না খাওয়াটাও তেমন নন-স্মোকারদের অধিকার”। নন-স্মোকারদের (বাচ্চারাসহ) এই অধিকার রক্ষার ব্যাপারে সচেতনতাটা ছড়িয়ে দেয়ার জন্য আমরা আমাদের সর্ব্বোচ্চ চেষ্টা চালিয়ে যাচ্ছি। আশা করছি আস্তে আস্তে আরো অনেককেই পাশে পাবো।
সুমন_সাস্ট


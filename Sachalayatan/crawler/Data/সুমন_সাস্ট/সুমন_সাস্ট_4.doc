ডিজিটাল ভর্তি পরীক্ষার পেছনের গল্প, একজন জাফর ইকবাল ও অন্যান্য



[শাহজালাল বিজ্ঞান ও প্রযুক্তি বিশ্ববিদ্যালয়ের সিএসই বিভাগের শিক্ষক হিসাবে ৪ বছরে (২০০৯-২০১৩) ভর্তি পরীক্ষা নিয়ে অনেক ধরনের কাজ করেছি। এই সময়ে হওয়া বিভিন্ন তিক্ত, মজার এবং গুরুত্বপূর্ণ কিছু অভিজ্ঞতা শেয়ার করার জন্যেই আমার এই লেখা। আমার বিশ্বাস পাঠকেরা ভর্তি পরীক্ষার ভেতরের অনেক বিষয়ে নতুন কিছু ধারণা পাবেন এই লেখাটা থেকে। বিশেষ করে যারা ভর্তি পরীক্ষা নিয়ে অনেক কথাবার্তা বলছেন, কিন্তু আসলে এতে কী কী ঘটে তেমন জানেন না, তাদের জন্য এই লেখাটা খুব জরুরী। জাফর ইকবাল স্যারের সাথে এখানকার প্রায় সব ঘটনার সরাসরি সংস্লিষ্টতা আছে; এজন্য উনাকে এই লেখাটা পড়িয়ে অনলাইনে পাবলিশ করার অনুমতিও আমি নিয়েছি।]
শুরু
গল্পের শুরু ২০০৯ এর শাবিপ্রবির ভর্তি পরীক্ষা দিয়ে, যখন আমরা ভর্তি প্রক্রিয়া সহজ ও সুন্দর করার জন্য সফটওয়্যার বানানোর প্রজেক্ট হাতে নিলাম। এই মহাযজ্ঞের শুরুটা খুব মজার। মুনির হাসান স্যার বেশ কিছুদিন ধরেই বলছিলেন, মোবাইল ফোন ব্যাবহার করে ছাত্রছাত্রীদের জীবন একটু সহজ করা যায় কিনা? অন্য অনেককে কনভিন্স করার ব্যর্থ চেষ্টা করে, শেষ পর্যন্ত উনি জাফর ইকবাল স্যারের সাথে একটা আড্ডায় ব্যপারটা আলোচনা করেন। জাফর স্যার বিষয়টা নিয়ে আসলেন ডিপার্টমেন্টে; মোবাইল ফোন পদ্ধতি করা যাবে কি না, গেলে কিভাবে তা নিয়ে শুরু হলো চিন্তা ভাবনা। আমরা শিক্ষক হিসাবে এসেছি মাত্র ২-৩ মাস হয়েছে; সফটওয়্যার কোম্পানীতে কাজ করার অভিজ্ঞতা ব্যবহার করে বোঝার চেষ্টা করছিলাম ডিপার্টমেন্টের লোকজন নিয়ে এটা বাস্তবায়ন সম্ভব কিনা। এর মাঝে জাফর স্যার একদিন আমাদের সাহসী ভিসি সালেহ উদ্দীন (মুক্তিযোদ্ধা, সাকা চৌধুরীর বিরুদ্ধে সাক্ষী দিয়েছেন) স্যারকে জানিয়েছেন যে আমরা এমন একটা বিষয় নিয়ে ভাবছি। ভিসি স্যার কথা শুনে কি বুঝেছেন কে জানে; ওই সপ্তাহের এক সেমিনারে ঘোষণা দিয়ে দিলেন, "আমরা এবার ডিজিটাল পদ্ধতিতে ভর্তি পরীক্ষার কার্যক্রম চালাবো।" জাফর স্যার ডিপার্টমেন্টে এসে বললেন, "আর চিন্তা-ভাবনা করার সুযোগ নাই। ভিসি স্যার ঘোষণা দিয়ে দিয়েছেন, এটা এখন করতেই হবে।" ভিসি স্যারের উপর মেজাজ খারাপ হয়ে গিয়েছিল; মুখ ফুটে বলতে পারিনি, মনে মনে তখন বলেছি, "সফটওয়্যার ডেভেলাপমেন্টের উনি কী বোঝেন? কার সাথে কথা বলে এই ঘোষণা দিয়েছেন? করবেন ভালো কথা, কিন্তু কারা সফটওয়্যার বানাবে, কয়দিন লাগবে এইসব একটু আলাপ করে সিদ্ধান্ত নিবেন না?" (পরে বুঝেছিলাম; মুক্তিযোদ্ধা মানুষতো, "সাফল্য আসবেই" বিশ্বাস নিয়ে ঝাপিয়ে পরাটাই স্বাভাবিক।)
যাই হোক, অনেক রিস্ক মাথায় নিয়ে ওই কাজ ডিপার্টমেন্টে শুরু হলো। এর মাঝে আরেকদিন জাফর স্যার এসে জানালেন, কারা নাকি ভিসি স্যারকে বলেছে, "জাফর ইকবালরে বিশ্বাস কইরা, খাল কাইটা যে কুমির আনতেছেন, জানেন? ভর্তি পরীক্ষা নিয়া বাজি ধরছেন। নিজেও ডুববেন, ভার্সিটিরেও ডুবাবেন। শেষ পর্যন্ত আপনার গলায় ফাসি নিতে হবে বলে দিলাম।" এই কথা শুনে ভিসি স্যার কোন পাত্তা দেননি, কিন্তু আমরা সিরিয়াস ভয় পেয়েছি। জাফর স্যার আমাদেরকে বললেন, "ভয় পাওয়ার কিছু নাই। ভাল কাজ করবা, আর কিছু কথা শুনবা না, কিছু বাধা পাবা না, তা কি হয়? যে কোন উদ্দ্যোগ নিলেই কিছু লোক আসবে বাধা দিতে। কাজ করতে চাইলে এর মাঝেই করতে হবে।" 
এরপরের ঘটনা কি হয়েছে এটাতো মোটামুটি সবাই জানে। ভর্তি পরীক্ষার ফর্মের জন্য দেশের একপ্রান্ত থেকে অন্যপ্রান্তে দৌড়াদৌড়ি করে অফিস টাইম ধরার, আর কোচিং সেন্টারে ঘুরার দিন শেষ হয়ে গেল। ঘরে বসে ঈদের দিনে কিংবা রাত ২টার সময়ও ভর্তি পরীক্ষার রেজিস্ট্রেশন করতে পারছে ছাত্রছাত্রীরা (১ম বারেই ঈদের দিন ১৭ জন রেজিস্ট্রেশন করেছিল)। মোবাইল ফোন ব্যবহার করেই সিট প্ল্যান এবং রেজাল্ট জানতে পারছে। পাশাপাশি ভর্তির মৌসুমে ছাত্রছাত্রীদের যাতায়াত কমছে। তাই অতিরিক্ত যানজট, অতিরিক্ত কার্বন নি:সরণ থেকে মুক্তি পাওয়া যাবে, এমন আলোচনাও হয়েছে। ওইখানেই বিরতি দেয়া যেত, কিন্তু আমরা দেই নি। এর পরেও আরো অনেক কিছু করেছি আমরা। এর মধ্যে সবচেয়ে গুরুত্ব দিয়েছিলাম ট্রান্সপারেন্সি। এই ট্রান্সপারেন্সি নিশ্চিত করার জন্য ভাইবা বোর্ডে ভর্তির কি ঘটছে, তা বাইরে লাইভ দেখানোটা খুব মজার ছিল। ভর্তিচ্ছু ছাত্রছাত্রীদের উত্তেজনা নিয়ে দেখাতো আছেই, বর্তমান ছাত্রছাত্রীরাও এখন দল বেধে এই প্রজেক্টর ডিসপ্লে দেখে, খেলার স্কোরের মত। নিজেদের ডিপার্টমেন্টের সিট ফিল-আপ হয়ে গেলে তারা আনন্দে লাফ-ঝাপ দেয়, ছোটখাট মিছিলও করে মাঝেমাঝে।
অর্জন
পত্রপত্রিকায়, মানুষের মুখে মুখে এই কাজের গুরুত্ব এবং অর্জন নিয়ে বহু আলোচনা হয়েছে। দেশে-বিদেশে পুরস্কার পাওয়া থেকে শুরু করে সাফল্যের বিভিন্ন হিসাব মেলানো হয়েছে। তবে আমি মূল সাফল্য বিচার করি ভর্তি প্রক্রিয়ার সময়ের কিছু ঘটনা দিয়ে। এই প্রক্রিয়ার সাথে থাকার কারণে প্রথম জানতে হয়েছে যে, প্রায় ১০% ছাত্রছাত্রীর SSC/HSC তে নাম, বাবার নাম, মায়ের নাম এই তিনটার কোন জায়গায় একটু পরিবর্তন থাকে। কার ইনফরমেশন কোনটা, কেউ একজন আসলেই সঠিক ইনফরমেশন দিল কিনা, এসব যাচাইয়ে এই ১০% ছাত্রছাত্রীর ডাটার কারণে বিভিন্ন সমস্যা হয়। শুধু এই সম্পর্কিত সমস্যাগুলো সমাধান করতেই বহু শ্রম এবং সময় গিয়েছে। বোর্ডের ডাটা থেকে ঠিকমত পেলে ভাল, না হলে ছাত্রছাত্রীদেরকে পাঠাও মেসেজ; মেসেজ রিপ্লাই না দিলে, কর কল; কল না ধরলে, কর লিষ্ট। লিষ্ট ধরে পাকড়াও কর পরীক্ষার হলে। পরীক্ষা শেষে আলাপ করে ঠিক কর ইনফরমেশন, আর বোনাস হিসাবে দাও ঝাড়ি (এই সহজ কাজটা নিজে না করে কেন কোচিং সেন্টারে গেলো সেটা নিয়েই বেশীরভাগ ঝাড়ি থাকে)। শেষ পর্যন্ত প্রত্যেকটা ছাত্রছাত্রীর সঠিক তথ্য বের করে প্রসেস করতে পারাটা আমার কাছে বিরাট একটা সাফল্য।
যাই হোক, সবচেয়ে মজার এবং অত্যন্ত গুরুত্বপূর্ণ ঘটনাটা ঘটে ২০১০ এর পরীক্ষায়। ভর্তি পরীক্ষার একটা কমন সমস্যা হচ্ছে ডুপ্লিকেট রোল। ব্যাপারটা একটা উদাহরণ দিয়ে বলি। ধরি, করিমের রোল ৫৩৪১ এবং রহিমের ৫৩৪০। করিম টেনশানের মাঝে গোল্লা ভরাট করতে গিয়ে ১ এর জায়গায় ০ ভরাট করে ফেলল। খুব নিরীহ একটা ভুল। কিন্তু সফটওয়্যার পাবে ২টা ৫৩৪০, হবে সফটওয়্যারের মাথা নষ্ট। এবং সবচেয়ে মারাত্মক হচ্ছে বেচারা রহিমের অবস্থাটা; সে এসবের কিছুই জানে না - করিম কি ভুল করল, সফটওয়্যার কি করল, এসবের সাথে তার কি সম্পর্ক - কিন্তু তার জীবন হুমকির মুখে!!!  যাই হোক, এটা সব গোল্লা ভরাট পদ্ধতিরই সমস্যা। এই ব্যাপারে অন্যরা কি করে আমরা জানি না। তবে আমরা যা করি তা হচ্ছে, সফটওয়্যার থেকে এইসব কনফ্লিক্টিং সব OMR এর আইডি দিয়ে একটা লিস্ট জেনারেট করা। তারপর, OMR এর স্থূপ থেকে ওইসব চিহ্নিত OMR আলাদা করে, যাচাই করে বের করা কোন OMR আসলে কার। এটা অত্যন্ত পেইনফুল একটা কাজ, অনেক মানুষের অনেক কাজ করতে হয় এই একটা ব্যাপার ম্যানেজ করার জন্য। কিন্তু ছাত্রছাত্রীদের এই উপকারটার জন্য পেইনটা নেয়া হয়। এই কাজটা আমার কাছে অন্যতম বড় সাফল্য। তবে ২০১০ এ ঘটা মজার ঘটনার টুইস্টটা আসলে অন্য জায়গার। সঠিক OMR এর সঠিক ব্যাক্তিকে বের করার জন্য OMR দেখে নিলেই হয়, কার ভুলের ধরণ কি সেটা নিয়ে মাথা ঘামাতে হয় না। তবে আমার আবার এইসবে খুব আগ্রহ, সুযোগ পেলেই দেখতে ইচ্ছে করে কি হলো, কেন হলো। এই কেন হলো ঘাটতে গিয়ে পেলাম যে সবই হচ্ছে ০ এর জায়গায় ১, ১ না হয়ে ০, ৯ না হয়ে ৮ এমন ধরণের; শুধু একটা ছাড়া, ওইটা আকাশ-পাতাল পার্থক্য। দেখে সন্দেহ হলো, তাই আরো ঘাটতে লাগলাম ঘটনা কি বোঝার জন্য। প্রথম মজার ব্যাপার পেলাম, এই ঘটনার রহিম-করিমের বাড়ী একই এলাকায়। দ্বিতীয় ব্যাপার, করিম ২০০৯ এ পরীক্ষা দিয়েছিল, চান্স পায় নাই। তিন, রহিমের চেয়ে করিমের রেজাল্ট অনেক খারাপ। দুয়ে-দুয়ে চার মেলাতে বেশী সময় লাগল না। স্পষ্ট বোঝা যাচ্ছে যে করিম পাজী, সে সিস্টেম জানে, সে ২বার দিয়েও চান্স পাবে না তাও জানে, কিন্তু একই এলাকার রহিম প্রথম বারেই পেয়ে গেলে তার মান-ইজ্জত নিয়ে টানটানি। তাই সে রহিমকে ডোবানোর চেষ্টা হিসাবেই এটা করেছে (পরীক্ষার সময় পরিদর্শকদের ফাকি দিয়ে রহিমের রোল ফিল-আপ করার সে আরো অনেক টেকনিক এপ্লাই করেছিল)। যাই হোক, মোবাইল নম্বরসহ ডিটেইলস জানালাম সিনিয়র স্যারদেরকে। একজন স্যার এমন ক্ষেপা ক্ষেপেছেন, সাথে সাথে দিয়েছেন ফোন:
স্যার: "এই ছেলে, তুমি পরীক্ষায় অন্যজনের রোল নম্বর লিখছ কেন?"
করিম (ছদ্মনাম): "না, আমি অন্যজনের রোল নম্বর লিখি নাই।"
স্যার: "লিখ নাই মানে? আমি দেখছি তুমি লিখেছ। তোমার রোল এত, লিখেছ এত। তোমার বাড়ী ঐ জায়গায়, যারটা লিখছ তার বাড়ীও ঐখানে। আগেরবার তুমি পরীক্ষা দিয়ে চান্স পাও নাই।... ..."
করিম (ভয় পেয়ে): "স্যার, ভুলে লিখে ফেলছি।"
স্যার: "ভুলে লিখ নাই, ইচ্ছা করে লিখেছ। আমার কাছে প্রমাণ আছে, তুমি অন্য ছাত্রের জীবন নষ্ট করার চেষ্টা করেছ। তোমার সব তথ্য আমি এক্ষন RAB এর কাছে দিব।"
করিম (আরো ভয় পেয়ে): "স্যার মাফ করে দেন।"
"কোন মাফ নাই" বলে স্যার ফোন রেখে দেন। কিন্তু প্রথমবার হওয়ায়, এবং ছেলেটা অনেক ভয় পেয়ে যাওয়ার কারণে স্যার তাকে আর জটিলতায় ফেলতে চাননি।
ডিজিটাল ভর্তি পদ্ধতির সুবিধার কথা আসলেই আমার প্রথমে এই গল্পটা মনে পড়ে যায়।
জাতীয় বিশ্ববিদ্যালয়
এই প্রজেক্টের সাফল্যের কারণে পরে আরো অনেক অভিজ্ঞতা হয়। অন্য বেশ কয়েকটা বিশ্ববিদ্যালয়কে একই পদ্ধতিতে ভর্তি কার্যক্রম করতে সাহায্য করা, বিভিন্ন পাবলিক পরীক্ষায় এই পদ্ধতি ব্যাবহার হতে দেখা, আমাদের বের করা উপায় বিক্রি করে টেলিটক কেন একা লাভ নিচ্ছে এবং শাবিকে কেন কিছু দিচ্ছে না এগুলো নিয়ে জাফর স্যারের সাথে আমাদের গাইগুই করা। এই সব কিছুর মাঝে অন্যতম অভিজ্ঞতা হচ্ছে ২০১১ তে জাতীয় বিশ্ববিদ্যালের ভর্তি পরীক্ষার কাজ করা। এইটার শুরুর অংশটাও অনেকটা ২০০৯ এর মতই। জাতীয় বিশ্ববিদ্যালয় যখন আমাদের কাছে আসে তখন আমাদের জনবল যথেষ্ট শক্ত। কিন্তু উনারা এসেছেন অনেক কম সময় নিয়ে এবং চা‌‌চ্ছেন আমাদের ইতিমধ্যে করা মোবাইলের সিস্টেম উনাদেরকে না দিয়ে, নতুন একটা ওয়েব ভিত্তিক সিস্টেম যেন করে দেই। তার উপর উনাদের ভর্তি প্রক্রিয়া বেশ জটিল। সময়মতো বাস্তবায়ন করা যাবে কিনা, তা নিয়ে আমরা আবার চিন্তিত। তখন স্যার বললেন, "একটা পাবলিক বিশ্ববিদ্যালয় আরেকটা পাবলিক বিশ্ববিদ্যালয়ের হেল্প চাইছে, তোমরা না করে দিবা?" আমরা না করতে পারিনি। ছাত্রছাত্রী সংখ্যার দিক থেকে বিশ্বে ৫ম, এমন একটা বিশ্ববিদ্যালয়ের ছাত্রছাত্রীদের পরীক্ষা ম্যানেজ করার দায়িত্ব আমরা নিয়ে নিলাম। এবারো শুরুতে ভয় দেখানো আছে, তবে অন্য এংগেল থেকে। অনেকেই বলতে থাকল, "ওদের কাজ করছ, ঐ কলেজের ক্যাডারদের চেন? বন্দুক ধরবে মাথায়, ওদের লোক ভর্তি করিয়ে দেয়ার জন্য।" এবার কিন্তু ঘটনা কিছুটা সত্যি হলো। বন্দুক না ধরলেও, ফোন করে অনেক থ্রেট দিয়েছে, "আমি অমুক কলেজের তমুক নেতা ... ... আমার ছোট ভাই একটা আসে নাই লিষ্টে ... ... না পাইলে খবর আছে ... ..."। এইসব শুনে আমাদের রিয়েকশান হতো, "বেচারা, এবারের ভর্তি-বাণিজ্যটা বন্ধ হয়ে যাওয়ায় মনে হয় খুব কষ্টে দিন কাটাচ্ছে।" জাতীয় বিশ্ববিদ্যালয়ের কাজটা করতে গিয়ে অারো অভিজ্ঞতা হয়েছে দলীয় পত্রিকার ভুমিকা নিয়ে। ওদের জটিল ভর্তি পদ্ধতি ম্যানেজ করতে গিয়ে আমাদের মাঝে মাঝে ওয়েবসাইটে কিছু সমস্যা হতো, কিন্তু ওইসব সমস্যা ছিল সাময়িক, সবই দ্রুত সমাধান করা হয়েছে। ঐসবে ছাত্রছাত্রীদেরও কোন পারমানেন্ট সমস্যা হয়নি, জাতীয় বিশ্ববিদ্যালয়েরও হয়নি, যত সমস্যা হয়েছে কিছু পত্রিকার। তাদেরকে মনে হয় কেউ নিয়োগ দিয়ে রেখেছিল উৎ পেতে থাকার জন্য। পান থেকে চুন খসলেই, একটা ছোট্ট ঘটনার সাথে, দশটা গল্প জুড়ে দেয়ার পাশাপাশি জাফর স্যারের মুন্ডুপাত করার জন্য। 
জাতীয় বিশ্ববিদ্যালয়ের কাজ করার কয়েকটা মাস ছিল টানটান উত্তেজনায় ভরপুর। এই ভর্তি পরীক্ষার কাজটা করতে গিয়ে আমাদের টেকনিক্যাল/নন-টেকনিক্যাল বহু গুরুত্বপূর্ণ সমস্যার সমাধান করতে হয়, তার মাঝে একটা টেকনিক্যাল বিষয়ের উদাহরণ দেই। প্রতি বছর যেকোনো পাবলিক পরীক্ষার ফলাফল প্রকাশ হবার সাথে সাথেই ওয়েবসাইট ডাউন হয়ে যায়। কারণ এতো বেশি সংখ্যক মানুষ ফলাফল দেখার জন্য ওয়েবসাইটে যায় যে ওয়েবসাইট সে লোড আর সামলাতে পারে না। আমরা এটি সমাধান করি ক্লাউড কম্পিউটিং ও আরো কিছু প্রযুক্তি প্রয়োগ করে (সিএসই বিভাগের মূল দলের সাথে এই বিভাগ থেকে পাশ করা সফটওয়্যার আর্কিটেক্ট তামিম শাহরিয়ার সুবিন ভলান্টিয়ার হিসাবে এই ব্যাপারে টেকনিক্যাল সহায়তা দেন)। এধরণের কাজ আমাদের জন্য ছিল প্রথম, তাই বেশ দুশ্চিন্তায় ছিলাম এর সাফল্য নিয়ে। কিন্তু শেষ পর্যন্ত ওয়েবসাইটের লোড আমরা বেশ ভালোভাবেই সামলাই। প্রথম দুই দিনে এক মিলিয়ন হিট সামলাতে গিয়ে এক সেকেন্ডের জন্যেও আমাদের ওয়েবসাইট ডাউন হয় নাই। দুর্ভাগ্যজনকভাবে এই সাফল্যের ব্যাপারটা মিডিয়াতে আসে নি, কারণ জাতীয় বিশ্ববিদ্যালয় সংক্রান্ত পজিটিভ সংবাদ ছাপাতে হয়তো তারা অভ্যস্ত নয়।
সমন্বিত ভর্তি প্রক্রিয়া এবং অন্যান্য
এইসব ঘটনা মনে পড়লে এখন শুধু ভালো লাগাটাই কাজ করে। ছাত্রছাত্রীদের স্বার্থে ৪ বছরে আমরা যা করতে চেয়েছি মোটামুটি করতে পেরেছি, শুধু একটা জিনিস ছাড়া, "গুচ্ছ পদ্ধতি"। আমার এখনো মনে আছে; জাফর ইকবাল স্যার সব ইউনিভার্সিটির ভিসির সামনে ২০১০ এ প্রস্তাবটা নিয়ে যাওয়ার আগে আমরা ভেবেছি উনারা বলবেন, "সব বিশ্ববিদ্যালয় মিলে একসাথে পরীক্ষা, সেটাতো খুব ভাল প্রস্তাব, কিন্তু এত বড় আয়োজন কি ম্যানেজ করা সম্ভব?" এই সরল বিশ্বাস নিয়ে আমরা বোকার মতো দিন-রাত ভেবে বিভিন্ন টেকনিক্যাল সমস্যার সমাধান বের করেছি। স্যারের কাছে লিষ্ট হিসাবে সব লিখে দিয়েছি। কিন্তু বিস্ময়ের সাথে আবিস্কার করলাম যে, ঐ মিটিং এ আসা লোকজন কিভাবে কি ম্যানেজ করা হবে আর এতে ছাত্রছাত্রীদের কি সুবিধা হবে সেটা নিয়ে চিন্তিত না। উনাদের সকল চিন্তা, "এতে জাত চলে যাবে কিনা" আর "ইনকাম কমে যাবে কিনা", শুধু এই দুইটা নিয়ে। ইনকাম একই রেখে কিভাবে ছাত্রছাত্রীদের এই যন্ত্রণা থেকে মুক্তি দেয়া যায়, তার সমাধানও ছিল, কিন্তু সেটা তারা শুনতেও চাননি। স্যারের কাছে দেয়া আমাদের সমস্যা সমাধানের লিষ্টটা, লিষ্ট হিসাবেই রয়ে গিয়েছিল, কোন কাজে লাগেনি। 
আমরা সবসময় জানি যে মোবাইলে রেজিষ্ট্রেশান পদ্ধতি চালু করে আমরা ছাত্রছাত্রীদের একটা সমস্যা সমাধান করে দিলেও, মূল সমস্যা আসলে রয়ে গেছে। আমরা নিজের চোখে দেখেছি, রাতের পর রাত জার্নি করে দিনের পর দিন পরীক্ষা দিয়ে, খেয়ে না খেয়ে ওদের কি অবস্থা হয়। অনেক ছাত্রছাত্রী ইচ্ছা থাকার পরেও টাকার অভাবে অন্য অনেক জায়গায় পরীক্ষা দিতে পারে না। আমি নিজে ভর্তি পরীক্ষার দেয়ার সময়ও এই ভোগান্তি ভুগেছি (আমার এইচএসসি পরীক্ষা খুব বেশী ভাল হয়নি; কোন সাজেশান/গাইডলাইন ছাড়া মেইন বই পড়া গ্রামের ছাত্রদের সাধারণত যেমন হয়, সেইরকম; কিছু টাকার বিনিময়ে আমি বুয়েট থেকে শুধু একটা ফর্ম পেয়েছিলাম, কিন্তু পরীক্ষা দিয়ে যোগ্যতা প্রমাণেরও সুযোগ পাইনি। কোন ধরণের কোচিং না করে, গ্রাম থেকে ঢাকায় এসে ২ সপ্তাহ পরে, বুয়েটের দেয়ালে দেখলাম যে আমি পরীক্ষা দিতে পারব না; এইচএসসির কিছু একটাতে ২/১ নম্বর কম পেয়েছি; আমার এই অপরাধটা কতো বড় তা বুঝতে পারার মতো জ্ঞান-বুদ্ধি তখন হয়নি। তবে এটা বুঝতে পেরেছিলাম, কোন পরীক্ষা না দিয়েই কিছু টাকা চলে গেল, আর বাকী টাকা দিয়ে ঢাকার বাইরে শুধু এক জায়গায় যাওয়ার খরচ হবে। হোম ডিস্ট্রিকের সবচেয়ে কাছে বলে সেই একটা জায়গা হলো সিলেট)। আমার ক্ষমতা থাকলে সব ভিসিকে ছাত্রদের সাথে সব জায়গায় পাঠিয়ে বলতাম, "একটু দেখে আসেন, ভর্তি পরীক্ষার জন্য চক্কর কাটতে ওদের কেমন লাগে?" কিন্তু এটাতো পারিনি। ভেবেছি, ভাগ্যিস আমাদের ভিসি এমন না; শাবিপ্রবি থেকে যা যা করা সম্ভব, সব করা হয়েছে। যখন আশা প্রায় ছেড়েই দিয়েছিলাম তখন যবিপ্রবি এই প্রস্তাবে রাজী হওয়ায় নতুন করে স্বপ্ন দেখা শুরু করলাম। গুচ্ছ পদ্ধতি হয়ে এক মেরিট লিষ্ট না হোক, সমন্বিত পরীক্ষাতো অন্তত হচ্ছে। ভাবলাম ২টা  বিজ্ঞান ও প্রযুক্তি বিশ্ববিদ্যালয় এক হচ্ছে, আগামী বছর অন্তত সবগুলো বিজ্ঞান ও প্রযুক্তি বিশ্ববিদ্যালয় এক হয়ে পরীক্ষা হতে পারে। পরে আস্তে আস্তে অন্যরাও আসবে; নিজেদের বোধেই হোক, আর ছাত্রছাত্রীদের দাবীর মুখেই হোক। কিন্তু কে জানতো এত সহজ সরল ভালো উদ্দ্যোগ নিয়েও কারো এলার্জি থাকতে পারে!
আগের ৪ বছরে আমরা ভর্তি পরীক্ষা নিয়ে অনেক ধরণের লোক ফেইস করেছি - কেডার, দুর্নীতিবাজ, ইর্ষাপরায়ণ, স্বার্থপর - কিন্তু এবারের মতো ধুরন্ধর এবং মাতাল লোকজন ফেইস করি নাই। কিছু ধুরন্ধর লোক পলিটিক্স করে মিথ্যা প্রলাপ বকে যাচ্ছে, আর কিছু লোক মাতালের মতো সেই প্রলাপ মেনে মাঠে নেমে যাচ্ছে আন্দোলন করতে। ভর্তি নির্দেশিকা পড়ে, এটা দেখারও প্রয়োজন বোধ করছে না যে আসলেই এটাতে আন্দোলন করার মতো কোন ইস্যু আছে কিনা? এবারের শাবিপ্রবি এবং যবিপ্রবির ভর্তি পরীক্ষার রেজিস্ট্রেশন আলাদা, মেরিট লিষ্ট আলাদা; শুধু ৫ হাজার ছাত্র-ছাত্রী, যারা দুই বিশ্ববিদ্যালয়ের জন্য রেজিস্ট্রেশন করেছে, তাদের বাস ভাড়া বাবদ কিছু টাকা, আর যাতায়াত বাবদ কিছু সময় বাচা ছাড়া আর কোন বিশেষ পরিবর্তন হচ্ছে না। এই সুবিধাটা বন্ধ করে দেয়ার জন্য হাতে গোনা কয়েকটা নেতা উঠেপড়ে লেগেছে। আর পাশাপাশি "সচেতন সিলেটবাসী" নাম ব্যবহার করে অহেতুক সিলেটবাসীর নামে দুর্নাম করে যাচ্ছে। প্রথম থেকে তাদের কথা-বার্তা আমার কাছে আদর্শ মাতলামী ছাড়া আর কিছু মনে হচ্ছিল না, তাদের দুর্বল যুক্তি নিয়ে অনেক হাসাহাসিও করেছি। কিন্তু এখনতো দেশের সবার মতো আমিও দেখলাম যে ভর্তি পরীক্ষা এদের কোন ইস্যু না। ৬০-৭০ হাজার ছাত্রছাত্রীকে জিম্মি করে, এটা কিছু নেতার ভোটের রাজনীতি। এক রাজনীতি দিয়ে তারা জাফর ইকবাল স্যারকে অপদস্থ করে হিরো হতে চাচ্ছে, আর পাশাপাশি তারা সিলেট নিয়ে তাদের মিথ্যা দরদ প্রমাণ করতে চাচ্ছে। 
আমি জীবনের ৯টা বছর শাবিপ্রবি এবং সিলেটকে দিয়েছি। সিলেটবাসীর ব্যাপারে এতটুকু আস্থা আছে যে, তারা শুধু একবার চোখ খুলে তাকালেই সত্যটা দেখে ফেলতে পারবেন। তারা দেখতে পাবেন, গত কয়েক দশকে এই নেতারা সবাই মিলে সিলেটের জন্য কি করেছে, আর দেশব্যাপি-দুনিয়াব্যাপি সিলেটের নাম উজ্জল করার জন্য শাবিপ্রবি কতটুকু করেছে (আমি নিজে শাবিপ্রবির সাথে সিলেটের নাম নিয়ে পোল্যান্ডে, রাশিয়ায় গিয়েছি; শাবিপ্রবি ও সিলেটের নাম বিশ্ব দরবারে তুলে ধরেছি)। একটু খেয়াল করলেই দেখতে পারবেন যে ওই নেতা নামের লোকগুলো শুধু মিথ্যার জোর নিয়ে প্রিয় সিলেটকে কিছুদিন পর পর অস্থির করা, আর সিলেটের ছাত্রছাত্রীদের পড়ালেখায় ডিষ্টার্ব করা ছাড়া তেমন কিছু করেন না। আমি জানি সিলেটের অনেক মানুষ সরল মনে অনেক কথা বিশ্বাস করে ফেলেন, কিন্তু মিথ্যা ধরতে পারলে কখনো ক্ষমা করেন না; এদেরকেও ক্ষমা করবেন না। আমি এখনো বিশ্বাস করি শাবিপ্রবির ক্ষতি করা, সিলেটের ক্ষতি করা মানুষগুলোকে সত্যিকারের সিলেটবাসীরা ছুড়ে ফেলবেন। 
এই সমন্বিত পরীক্ষার আয়োজনটাতে ক্ষতি হলে শুধু সিলেটের হোটেল মালিক আর রিক্সাওয়ালাদের হতে পারে; যশোর থেকে আরো কিছু ছাত্রছাত্রী আসলে তাদের হয়তো আরেকটু বেশী লাভ হতো। রিক্সাওয়ালারা আন্দোলন করলে ঠিক ছিল, কিন্তু আন্দোলন করছে সিটি কর্পোরেশনের মেয়র, কমিশনার, উকিল এমন কিছু লোক। তাছাড়া, এবারের পরীক্ষার রেজিষ্ট্রেশন দেখলে দেখা যায় যে, শাবিপ্রবির মাত্র ১৩% পরিক্ষার্থী যশোরে বসে পরীক্ষা দিচ্ছে, আর যবিপ্রবির ২৮% পরিক্ষার্থী সিলেটে বসে পরীক্ষা দিচ্ছে। তাই এখন সুবিধা আসলে নিচ্ছে সিলেটের ছাত্রছাত্রীরা; যে আপত্তি সিলেটের কিছু নেতা করছে, সেটা আসলে করতে পারতো যশোরের নেতারা। কিন্তু আসল ব্যাপারতো আর ভর্তি পরীক্ষা না; ওদের কোন সত্যিকারের ইস‌্যুও লাগে না, কিছু একটা নিয়ে ঘ্যানঘ্যান করতে পারলেই ওরা স্বার্থক মনে করে; এইসব করার জন্য হয়ত টাকা পয়সাও পায়। স্যারের কথাটাই আবার মনে পড়ছে, "ভাল কাজ করবা, আর কিছু কথা শুনবা না, কিছু বাধা পাবা না, তা কি হয়?" ডিজিটাল পদ্ধতি নিয়ে যখন আমরা প্রথমবার একা একা কাজ শুরু করেছিলাম, তখনও অনেক ঘ্যানঘ্যান হয়েছিল - এখন সবাই এইটা ফলো করে, বলতে পেরে নিজেকে ধন্য মনে করে। এই সমন্বিত পদ্ধতি নিয়েও আশা করা যায় এমনটাই হবে। কয়েক বছর পর এই নেতারাই শাবিপ্রবির অডিটরিয়ামে গিয়ে গলা ফাটিয়ে বক্তব্য দিবে; বলবে, "শাবিপ্রবি যে উদ্দ্যোগ যবিপ্রবিকে সাথে নিয়ে নিয়েছিল, সেটা ভর্তি পরীক্ষার ইতিহাসে মাইলফলক। এই উদ্দ্যোগেই পরবর্তীতে ছাত্রছাত্রীদের দাবীর মুখে সব বিশ্ববিদ্যালয় মিলে সমন্বিত পদ্ধতি চালু করে। এই উদ্দ্যোগই হাজার হাজার ছাত্রছাত্রীর সারাদেশ ঘুরে ঘুরে, খেয়ে না খেয়ে পরীক্ষা দেয়ার সমস্যা স্থায়ীভাবে সমাধান করে।"

স্যারের বাসায় হওয়া প্রথম দিনের আড্ডার পরে [Photo Credit: Rasel, BBA 2002 Session, SUST]

প্রধানমন্ত্রী মোবাইল পদ্ধতির প্রথম রেজিষ্ট্রেশটি করে উদ্ভোধন করছেন [Photo Credit: PID]

১ম mBillionth সাউথ এশিয়া এওয়ার্ডে শাবিপ্রবির হয়ে আমরা পুরস্কার গ্রহন করছি [Photo Credit: mBillionth award south asia]
সুমন_সাস্ট


তারেক মাসুদঃ শ্রদ্ধা এবং ক্ষোভ



তারেক মাসুদ সড়ক দুর্ঘটনায় মারা গিয়েছেন, এই খবরটা শোনার পর  প্রথম যে কথাটা আমার ভেতর থেকে বের হয়েছিল তা হচ্ছে, “I don’t believe it. This is not fair.” সবার কথায় যখন মনে হচ্ছে খবরটা ঠিক, চোখ দিয়ে বারবার পানি বের হয়ে যাচ্ছিল, অনেক চেষ্টা করেও আটকাতে পারছিলাম না। আমি এখনো পুরোপুরি বিশ্বাস করতে পারছি না যে সত্যিই ব্যাপারটা ঘটেছে। অনেক অস্থির লাগছে। কয়েক ঘন্টা ধরে মনে হচ্ছে কিছু লিখলে হয়ত মনটা একটু শান্ত হবে। মনে হচ্ছে তারেক মাসুদ-ক্যাথরিন মাসুদকে নিয়ে কিছু লিখি, বাংলাদেশের সড়ক ব্যাবস্থা নিয়ে কিছু লিখি, বাংলাদেশের লাইসেন্সপ্রাপ্ত ড্রাইভারদের দক্ষতা নিয়ে কিছু লিখি, ঈদে বাড়ী গেলে স্ত্রী-ছেলে সহ সবাই অক্ষত অবস্থায় ফিরে আসব কিনা সেই ভয় নিয়ে লিখি। কিন্তু অনেক চেষ্টা করেও আমার অস্থির মনে গোছানো কোন চিন্তা নিয়ে আসতে পারছি না। তাই আমার ছড়ানো ছিটানো অনুভুতিগুলোই লিখলাম (অনেক অস্থিরতা নিয়ে লিখছি, অনেক ভুল থাকতে পারে)। 
“আমি একজন দুর্বল মানুষ। প্রতিদিন কত সড়ক দুর্ঘটনা ঘটে, কত মানুষ মারা যায়, সেদিন আমার কলিগ শোয়েবও মৃত্যুর কাছাকাছি চলে গিয়েছিল। সড়ক দুর্ঘটনায় একজন চিত্র পরিচালক মারা গেলে আমার কি? হোক না সে তারেক মাসুদের মত একজন পরিচালক? তাতে আমার কি আসে যায়? আমি আসলেই একজন দুর্বল মানুষ, আমি কোনভাবেই আমার চোখের পানি ধরে রাখতে পারছি না।”
“সাবেক অর্থমন্ত্রী সাইফুর রহমানওতো সড়ক দুর্ঘটনায় মারা গিয়েছিলেন। তাতে কোন দলেরই বিশেষ কোন অনুভুতি তৈরী হয়নি, কাউকে নিরাপদ সড়ক নিয়ে কোন উচ্চবাক্য করতে দেখি নি। নায়ক ইলিয়াস কাঞ্চন তার স্ত্রীর মৃত্যুর পর থেকে এই বিষয়ে কিছু একটা করার জন্য আপ্রান চেষ্টা করে যাচ্ছেন, অবস্থার কোন উন্নতি হয়নি। ২ দিন পরেই তারেক মাসুদের ব্যাপারে দুঃখ করার জন্যও হয়ত আর কাউকে পাওয়া যাবে না, আরো অনেক ব্যাপার চলে আসবে দুঃখ করার জন্য। অনেক অনেক ক্ষমতাশীল মানুষের স্বার্থ জড়িত এগুলোর সাথে। যত দ্রুত ভুলে যাওয়া যায় ততই ভাল।”
“একটা বাস ড্রাইভার একজন তারেক মাসুদকে চাপা দিয়ে বাংলাদেশের ফিল্ম ইন্ডাস্ট্রির শেষ উজ্জ্বল আলোটা নিভিয়ে দিয়ে চলে গেল। আর আমরা গালে হাত দিয়ে ডিজিটাল বাংলাদেশ গড়ার স্বপ্ন দেখতে থাকব। সাবাশ বাংলাদেশ, এ পৃথিবী অবাক তাকিয়ে রয়।”
“আমার বড় ভাইয়া অনেক বেশী অসুস্থ। প্রতি মাসে ১/২ ব্যাগ রক্ত নিতে হয়, ৩/৪ দিন হাসপাতালে ভর্তি থাকতে হয়। ৪ মাস ধরে তার সাথে দেখা হয় না। গত এক মাস ধরে আমি জানি এই ঈদের ছুটিতে অবশ্যই বাড়ী যাব। আজকে আমি ভয় পাচ্ছি, ভাবছি বাড়ীতে না গেলে হয় না। ঈদে বাড়ীতে যেতে হলে অনেকবার ছোট যানবাহনে উঠতে হবে, বড় বড় বাসের মুখোমুখী হতে হবে। সিলেট থেকে বের হয়ে আমি, আমার স্ত্রী এবং ছেলে ৩ জনই কি আবার সিলেটে ফিরে আসতে পারব?”
“আমি একা কোন কিছুর মুখোমুখী হতে কখনো ভয় পাইনি। কাছের কাউকে হারানো নিয়েই বেশী ভয় হয়। ক্যাথরিন মাসুদ বেঁচে গিয়েও বারবার মৃত্যুকে অনুভব করবে সারাজীবন।”
“ক্যাথরিন মাসুদের জায়গায় নিজেকে বসিয়ে অনেকবার তার অনুভূতিটা বোঝার চেষ্টা করেছি। কাছের মানুষকে হারানো সবসময়ই কষ্টের। কিন্তু একই দুর্ঘটনায় কাছের মানুষকে হারিয়ে নিজে বেঁচে যাওয়ার মত কষ্টের আর কোন ব্যাপার হতে পারে না।”
আর কতটা মৃত্যুর পর আমাদের রাষ্ট্র নিরাপদ সড়কের কথা সত্যিকারভাবে ভাবতে শুরু করবে?
সুমন_সাস্ট


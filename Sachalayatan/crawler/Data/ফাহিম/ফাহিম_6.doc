এয়ারপোর্টে এক সন্ধ্যায়



ফ্রাংকফুর্ট এয়ারপোর্টে অ্যারাইভাল সেকশান। আমার কাজিন একটু পরে নামার কথা, এমিরেটস-এর ফ্লাইটে। যাত্রীদের বের হবার গেটের সামনে একটা কোমর-সমান উঁচু কাঁচের দেওয়াল। এ-পাশে অপেক্ষমাণ দর্শনার্থীরা। আমি একটা কফি হাতে নিয়ে চুপচাপ এককোণে দাঁড়িয়ে গেলাম। ফ্লাইট প্রায় ৪০ মিনিট দেরী করেছে।

কাঁচের দেওয়ালের এপাশে আমি-সহ প্রায় জনা তিরিশেক লোক অপেক্ষা করছে। 
এক জার্মান দম্পতি অপেক্ষা করছিলো, তাদের দুই বাচ্চা। বড় মেয়েটা ৩/৪ বছর হবে বড়জোর, গোলাপী রঙের জামা আর মাথায় গোলাপী বান্ডানা। আর তার ছোটভাই মাত্র হাঁটা শিখেছে। টলোমলো পায়ে বেশ গম্ভীর মুখে এদিক ওদিক ঘুরে বেড়াচ্ছে, মুখে চুষনি। মা-বাবা তাদের ছেড়ে দিয়ে বসে আছে। মেয়েটা কিছুক্ষণ চেষ্টা করলো একটা ট্রলিতে চাপতে। না পেরে পাশের আরেক পিচ্চির দিকে মনোযোগ দিলো। আর তার ভাই কিছুক্ষণ কাচের দেওয়ালে থাবড়া-থাবড়ি করে ক্ষান্ত দিলো। সবচেয়ে মজা লাগলো তার বাবা-মার নির্লিপ্ততা। যাই করুক না করুক, কিছুতেই কিছু যায় আসে না। শুধুমাত্র পড়ে গেলে ধরে তুলে দিয়ে আবার জায়গায় গিয়ে বসে থাকে, পিচ্চি আবার তার মতো করে কর্মকাণ্ড চালাতে থাকে।
আরেক দম্পতি এসেছে, তাদেরও এক মেয়ে আর কোলে একটা ছেলে। মেয়ের বাবা তাকে একটা ট্রলিতে বসিয়ে ধুমসে চক্কর খাওয়াচ্ছে। মেয়েও খুবই মজা পাচ্ছে। এক চক্কর শেষ না হতেই, "আবার, আবার..."। দেখেই তো আমার মাথা ঘুরাচ্ছে, পিচ্চির দেখি কিছু হয় না!
ওদিকে আরেকটা পরিবার অপেক্ষা করছে। তাদের ছেলেমেয়ে দু'টো অনেকগুলো এ৪ কাগজে বিভিন্ন রকম ফুল, লতা পাতার ছবি এঁকে নিয়ে এসেছে। তার সবগুলোকে পাশাপাশি জোড়া দিয়ে লম্বা একটা পোস্টার বানিয়েছে। তারপর কাঁচের দেওয়ালে দু'কোণা দুজন ধরে দাঁড়িয়ে আছে। সম্ভবতঃ যে আসছে, তাকিয়ে মুগ্ধ করে দেওয়ার একটা প্রচেষ্টা।
একটা ব্লন্ড মেয়ে চুপচাপ বসে আছে, খুবই শান্ত ও গোছানো ভঙ্গীতে। তার পাশে খুব সম্ভবতঃ ইউক্রেনিয়ান দম্পতি নিজেদের মধ্যে খুবই সিরিয়াস আলাপ আলোচনা করছে। ভাষা না জানায় বোঝা গেল না বিষয়বস্তু। তবে স্বামী বেচারার উত্তেজনা টের পাওয়া যাচ্ছিলো। আমার পাশেই এসে দাড়ালো একজন মহিলা, কন্যা-সমেত। এই মেয়ে ভীষণ লাজুক। কাঁচের দেওয়ালের ওপাশে কী হচ্ছে, তা দেখার জন্য তার ব্যাপক আগ্রহ বোঝা যাচ্ছে, কিন্তু লোকজন ঠেলে-ঠুলে গিয়ে দেখার মতো সাহস পাচ্ছে না। এক বুড়ি এসে জিজ্ঞেস করলো, "আমার কোলে এসো, আমি তোমাকে উঁচু করে ধরে দেখাচ্ছি...", কিন্তু ম্যাডাম রাজি হলেন না, বরং আরও জড়োসড়ো হয়ে মায়ের শরীরের সাথে প্রায় মিশে গেলো।
এরই মধ্যে ফ্লাইট ই.কে. ০৪৭ এর যাত্রীরা লাগেজ নিয়ে বের হওয়া শুরু করেছে। একটা ইন্ডিয়ান ছেলে বের হলো, বয়স খুব বেশি হলে ১৮/১৯ হবে। সে বের হওয়ার সাথে সাথে এক জার্মান মেয়ে দৌড়ে গিয়ে জড়িয়ে ধরলো। পেছন পেছন মেয়ের বাবা-মা। ভাবে-সাবে মনে হলো ইন্ডিয়ান ছেলে আর জার্মান মেয়ে বয়ফ্রেন্ড-গার্লফ্রেন্ড হবে, কিন্তু কেম্নে কী, সেইটা বুঝলাম না।
এরই মধ্যে বান্ডানা-পরা পিচ্চি "ওমা, ওমা" (দাদী, দাদী) বলে চিৎকার করা শুরু করলো, দুই বুড়ো-বুড়ি বের হয়েছে, তাদের দিকে চেয়ে। বুঝলাম দাদা-দাদীর জন্য অপেক্ষায় ছিলো তারা। বুড়িও তার ট্রলি লাগেজ ফেলে এক চিৎকার দিয়ে নাতনীর দিকে দৌড় দিলো, সে এক দেখার মতো দৃশ্য!

এক পৃথিবীর বুকে কতো রকম মানুষ, কতো রকম সংস্কৃতি, অথচ কি দূর্দান্ত মিল!


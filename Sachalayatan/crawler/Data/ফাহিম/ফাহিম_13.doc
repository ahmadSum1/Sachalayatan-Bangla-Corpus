ক্রিকেট নিয়ে দু'কথা



১.
আপনাদের এমন হয়েছে কিনা, জানি না। তবে আমার ইদানিং টেস্ট ক্রিকেটের উপর থেকে আগ্রহ একেবারে উঠে গেছে। কেমন জানি ম্যাড়ম্যাড়ে খেলা হচ্ছে সব।
ইন্ডিয়া-শ্রীলংকা টেস্ট সিরিজের কথাই ধরুন, মুড়ি মুড়কির মতো সেঞ্চুরী হচ্ছে। বোলাররা সারাদিন বল করেও ২/৩ টার বেশী উইকেট পাচ্ছে না। এমন পিচ বানিয়ে রেখেছে, বোলারদের ছেড়ে দে মা কেঁদে বাচি অবস্থা। এই রকম একপেশে উইকেটে কিভাবে ইন্টারেস্টিং ম্যাচ সম্ভব? না ধরে সিম, না ধরে স্পিন! শুধুমাত্র ব্যাটসম্যান বিরক্ত হয়ে যদি ক্যাচ তুলে না দেয়, উইকেট পাওয়ার কোন সম্ভাবনা দেখি না।
২.
অন্যদিকে আরেক যন্ত্রণা শুরু করেছে টেস্ট স্ট্যাটাস নিয়ে। এমন একটা ভাব, যেন এই টেস্ট ক্রিকেট মহা পবিত্র একটা জিনিষ, বাংলাদেশ এসে এর পবিত্রতা নষ্ট করে দিচ্ছে। আরে ব্যাটারা, দিনশেষে এটা শুধুই একটা খেলা আর খেলায় অধিকার আছে সবার। তোরা ইংল্যান্ড-অস্ট্রেলিয়া আমাদের সাথে খেলতে না চাইলে দূরে গিয়া মর। আমরা নেপালের সাথে টেস্ট খেলবো, ভুটানের সাথে খেলবো। তোরা বলার কে, যে তোমরা টেস্ট খেলতে পারবা না, বা খেলার যোগ্য না? আমি তো মনে করি, কারোরই অধিকার নাই একটা দেশকে একটা খেলায় অংশগ্রহণ করা থেকে বঞ্চিত করার। সবাই খেলবে, এবং দিনশেষে লাভবান হবে খেলাটাই।
এই টেস্ট স্ট্যাটাসের ব্যপারটাই পুরোপুরি বর্ণবাদী। আগে আমেরিকা-অস্ট্রেলিয়ায় যেমন কালো মানুষদের, হিটলারের আমলে যেমন ইহুদীদের - হোটেলে বা বারে ঢোকার অধিকার ছিলো না, ব্যপারটা ঠিক তেমন। টেস্ট স্ট্যাটাস-অলা দেশগুলোই শুধু টেস্ট খেলবে আর বাকিরা আঙ্গুল চুষতে চুষতে দেখবে - এইটা অত্যন্ত স্থূল এক ধরণের ডিসক্রিমিনেশন। এর প্রতিবাদ হওয়া উচিত।
৩.
আর সব সমালোচনা শুধু বাংলাদেশকে নিয়ে কেন? ওয়েস্ট ইন্ডিজ কেমন খেলছে অস্ট্রেলিয়ায়, তিনদিনে ম্যাচ শেষ হচ্ছে না? শ্রীলংকা কি ইন্ডিয়ার সাথে ইনিংস ব্যবধানে হারছে না, তাদের বিপক্ষে লোকজন হরদম সেঞ্চুরী-ডাবল সেঞ্চুরী করছে না? শুধু বাংলাদেশের ব্যপারেই কেন এমন একচোখা সমালোচনা? বাংলাদেশের মতো এতো পরীক্ষার মধ্যে দিয়ে যেতে হলে ওই নিউজিল্যান্ড জীবনেও টেস্ট স্ট্যাটাস পেত না!
৪.
আজকে কেপটাউনে ২০১০ ফিফা বিশ্বকাপের ড্র। আমি ব্রাজিলের সাপোর্টার, তাই ড্র নিয়ে আমার কোন টেনশন নেই। যতো কঠিন গ্রুপেই পড়ুক না কেন, ব্রাজিল হাসতে হাসতে দ্বিতীয় রাউন্ডে চলে যাবে। আর্জেন্টিনার সমর্থকদের জন্য রইলো শুভকামনা।


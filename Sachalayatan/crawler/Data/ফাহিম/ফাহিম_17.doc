অ্যালবাম রিভিউ: বন্ধ জানালা - শিরোনামহীন




আগেই বলে রাখি, এটা কোন সঙ্গীত বিশেষেজ্ঞের রিভিউ না। সবগুলো গান টানা বেশ কয়েকবার শোনার পর নিজের অনুভুতিগুলি তুলে দিলাম।
আমি শ্রোতা হিসেবে সর্বভূক। তবে শিরোনামহীনের নিজস্বতার কারনে আমি প্রথম অ্যালবাম থেকেই তাদের বিরাট পাংখা। "জাহাজী" এখনো আমার উইনঅ্যাম্পের প্লেলিস্টে, আমার এম.পি.থ্রি প্লেয়ারে, আমার মোবাইলে দাপটের সাথে রাজত্ব করছে, সহসা তার অবসান হবে বলে মনে হয় না।
তবে দ্বিতীয় অ্যালবাম "ইচ্ছেঘুড়ি" কেন যেন অতটা দাগ কাটলো না, কি যেন একটা নেই বলে মনে হলো। তারপর ইদানিং কালে আসলো শিরোনামহীনের তৃতীয় অ্যালবাম "বন্ধ জানালা"। শিরোনামহীন সময়ের সাথে সাথে চমৎকার পরিপক্ক মিউজিকের দিকেই যাচ্ছে, এই অ্যালবামে তার ছাপ স্পষ্ট। স্বকীয়তা এবং নিরীক্ষাধর্মী অ্যাপ্রোচ তাদের একটা আলাদা ফ্যানবেজ তৈরী করে দিয়েছে, যারা তাদের কাছে মেধাবী এবং ম্যাচ্যুরড মিউজিক আশা করে। বন্ধ জানালা তাদের আশা পূরণ করতে পেরেছে বলেই মনে হয়, অন্তত আমার করেছে...
১। বন্ধ জানালা - টাইটেল সং যেমন হওয়া উচিত, তেমনি হয়েছে। চমৎকার কম্পোজিশন, শুরু থেকে শেষ পর্যন্ত গতিময়, শিরোনামহীনের অসাধারান ট্রেডমার্ক। যেকোন অ্যালবামের একটা কনফিডেন্ট শুরু পুরো অ্যালবামটাকে বেধে রাখতে পারে, বন্ধ জানালা সেটা করে দেখিয়েছে। ভিডিওটাতো একেবারে দূর্দান্ত, ইউটিউবে হাই ডেফিনিশন পাওয়া যাচ্ছে, চটপট দেখে ফেলুন। (৪.৫/৫)
২। ভালোবাসা মেঘ - ফাটাফাটি শুরুর পরে একটা মেলো নাম্বার। শুরুটা সুন্দর প্লাকিং দিয়ে। তারপরেই হোচট খেলাম। সবই ঠিক আছে, তবে উচুতে উঠার সময় গলাটা কেমন খাপছাড়া লাগলো। (২.৫/৫)
৩। বুলেট কিংবা কবিতা - ভালোবাসা মেঘে যতটুকু পড়েছে, এই গানটা ঠিক ততটুকুই টেনে তুললো। ভালো গান, তবে অসাধারন হতে পারতো যদি ডিস্টর্শনটা একটু অন্যরকম হতো। আমি ঠিক নিশ্চিত না, তবে মনে হচ্ছে গ্রাঞ্জটা কমিয়ে ডেপথটা যদি একটু হেভি করা যেতো তবে অন্য রকম একটা ইফেক্ট আসতো। এই গানের ভিডিও ইউটিউবে পাওয়া যাচ্ছে, অনেকের কাছে ফাটাফাটি লেগেছে, আমার কাছে না। অ্যানিমেশনের ক্ষেত্রে স্ট্যান্ডার্ড লেভেল থেকে আমরা এখনো বেশ দূরে, এটাই মনে হলো। (৪/৫)
৪। সূর্য্য - কম্পোজিশন অসাধারন লাগলো। শুধুমাত্র গিটারওয়ার্কের জন্যই গানটা বারবার শুনলাম। প্রত্যেকটা টোন একেবারে নিখুত লাগলো। চমৎকার। (৪.৫/৫)
৫। একা - আমার মতে অ্যালবামের সেরা গান। "সারাটা পথ জুড়ে আমি একা..."। অত্যন্ত টাচি লিরিক্স, দরদ দিয়ে গাওয়া। অসাধারান একটা নিঃসংগতাবোধের জন্ম দেয়। এখনি বোঝা যাচ্ছে, আমার ভবিষ্যতের অনেক একাকী সময়ের সঙ্গী হবে গানটা। (৫/৫)
৬। সহসা দ্বীপ - চমৎকার তিনটি গানের পর একটা ছন্দপতনের মতো লাগলো গানটা। ভালো লাগেনি, কথার সাথে সুর লাগলোনা মনে হলো। (২/৫)
৭। বাস স্টপেজ - সহসা দ্বীপের ছন্দপতনের পরে আরেকটা ভালো গান। খুবই পরিপক্ক বেজ, পুরো গানের গাঁথুনী ধরে রেখে চমৎকার কাজ। পুরো অ্যালবামে গিটারিস্ট আর বেজিস্ট অনবদ্য ম্যাচিউরিটি আর টিমওয়ার্কের ছাপ দেখিয়েছেন, এই গানটা তার একেবারে পার্ফেকশনের পর্যায়ে চলে গেছে। ট্রাম্পেটের ব্যবহারটা একটু কানে লাগে, তবে আগের ধাক্কাটুকু টেনে নিয়ে যায়। গানের কথা দাগ কেটে যায়। (৪/৫)
৮। সুপ্রভাত - মোটামুটি লেগেছে, শিরোনামহীনের ট্রেডমার্ক ছাপটা খুঁজে পাওয়া গেলো না। গিটারে ডিলে এতো না হলেও চলতো বলে মনে হয়, অন্তত লেভেলটা একটু কম হলে ভালো লাগতো। (৩/৫)
৯। পরিচয় - শিরোনামহীনের ফিউশন ঘরাণার একটা গান। দোতারার দ্যোতনাটা খারাপ লাগেনি, চলে যায়। মোটামুটি লেগেছে। (২/৫)
১০। বাংলাদেশ - শুরুটা সুন্দর প্লাকিং দিয়ে। নিচু স্কেলে ভোকাল শুরু হলো, খারাপ না। তবে মন ছুয়ে যাওয়ার মতো গানের কথা। বাঁশির কাজটা পুরো কম্পোজিশনকে চমৎকার কম্পলিমেন্ট করে যায়। অ্যালবামটার সুন্দর একটা আবেশ ছড়িয়ে শেষ হলো। (৩/৫)
সব মিলিয়ে অ্যালবামটা বেশ ভালো লেগেছে, কয়েকটা গান অনেকবার শোনার মতো। আমার প্লে-লিস্টে জাহাজীর পাশাপাশি বন্ধ জানালা নিশ্চিতভাবেই থাকবে, তবে একটা দুটো গান বাদ দিয়ে।


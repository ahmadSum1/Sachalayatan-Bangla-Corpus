সাত সেকেন্ড, সাতটি জীবন আর সাতটি মৃত্যুর গল্প!



গতবার দেশ থেকে আসার সময় বাক্স-বোঝাই করে ডিভিডি নিয়ে এসেছিলাম। কেনার সময় খেয়াল করিনি, তবে আসার পরে দেখলাম অল্প কিছু ডিভিডি প্যাল ফর্মেটে, বাকি সব এন.টি.এস.সি। দুঃখের ব্যাপার হলো, আমার পি.এস. থ্রি শুধু প্যাল ফর্মেটই পড়তে পারে, এন.টি.এস.সি না। গোদের উপর বিষফোঁড়া হচ্ছে, যেগুলো চলে, তার সবগুলোই কিছুদূর গিয়ে আটকে যায়, এতো বাজে ডিভিডির মান! ভেবেছিলাম বসুন্ধরার দোকানগুলো নিদেনপক্ষে একটু ভালো মানের ডিভিডি দেবে, পুরো ধরা খেলাম!
উপায় বের করতে গিয়ে গুগল করতে করতে একটা সফটওয়্যার পেলাম, নাম "ডিভিডি ডিক্রিপটার"। এর সুবিধা হচ্ছে, এটা সেক্টর বাই সেক্টর পড়ার চেষ্টা করে, কোন সেক্টর পড়তে না পারলে স্কিপ করে পরের সেক্টরে চলে যায়। এতে করাপ্ট সেক্টরগুলো বাদ দিয়ে বাকি মুভিটা মোটামুটি হার্ডড্রাইভে কপি করা যায়। VOB ফাইলগুলো কপি করে হার্ডড্রাইভে নিয়ে তারপর সেগুলো পি.এস. থ্রি তে দেখা যায়। কেন, কিভাবে, অতো ডিটেইল জানি না, কাজ করে, এতেই আমি খুশি!
তো প্রথম যেই মুভিটা কপি করলাম, সেটা হলো উইল স্মিথের ২০০৮ সালের "সেভেন পাউণ্ডস"। ব্যক্তিগতভাবে আমি উইল স্মিথের ফ্যান না, কেন এই মুভিটাই প্রথমে পছন্দ করলাম, সেটারও কোন সদুত্তর নেই, দৈবক্রমেই বলা যায়!

###
যেকোন মুভি দেখার আগে আমি চেষ্টা করি 'আই.এম.ডি.বি' আর 'রোটেন টমাটো'তে একবার ঢু মারতে, মোটামুটি একটা ধারণা পাওয়া যায় মুভিটা সম্পর্কে।  আই.এম.ডি.বি গিয়ে দেখলাম সেভেন পাউন্ডের রেটিং করেছে ৭.৬/১০। খারাপ না, কারণ এখানে "বর্ন আইডেন্টিটি"র রেটিং ৭.৭, "ওশেন'স ইলেভেন" ৭.৬, এমনকি "সিরিয়ানা" ৭.১ রেটিং পেয়েছে। সেই হিসাবে ৭.৬ খুব একটা খারাপ না, বেশ ভালোই বলা চলে।
তারপর গেলাম 'রোটেন টমাটো'তে। এবং পুরোপুরি বিভ্রান্ত হয়ে গেলাম, কারণ সেখানে এর রেটিং আছে ২৭%! জ্বী হ্যা, মাত্র ২৭%! বর্ন আইডেন্টিটি কতো জানেন? ৮৩%! এরকম বৈপরীত্ব এর আগে কোন মুভিতে দেখিনি। শুধুমাত্র কেন এমন বৈপরীত্ব, এটা দেখার জন্যই দোনমনো সত্বেও মুভিটা দেখা শুরু করলাম। এবং দেখলাম!

###
মুভিটা দেখার পর আমার অনুভূতি বলার আগে আই.এম.ডি.বির ভিউয়ার রিভিউ থেকে কয়েকজনের মন্তব্য তুলে দেওয়ার লোভ সামলাতে পারছি না।
"এই মুভিটা যদি আপনার প্রত্যেকটি সংবেদনশীল স্নায়ূ ছুঁয়ে আপনার আত্মার গভীরতম স্থানে না পৌছায়, তাহলে আপনি মানুষ নন!"
"এই ফিল্মটা যদি একাডেমি অ্যাওয়ার্ডের জন্য মনোনীত না হয়, তাহলে ধরে নেব পৃথিবীতে ন্যায়বিচার বলে কিছু নেই!"
"আমি সহজে নাড়া খাওয়ার পাত্র না! সত্যি কথাটা হলো, আমি মনে করতে পারছি না এর আগে আমি কোন মুভি দেখে এতোটা আলোড়িত হয়েছি কিনা!"
তবে, বিপরীতধর্মী প্রতিক্রিয়াও আছে, রোটেন টমাটোতে, যেমন,
"ভালো দিকটা হলো, উইল স্মিথ অভিনেতা হিসাবে দূর্দান্ত! খারাপ দিকটা হলো মুভিটা তার ধারে কাছেও যেতে পারেনি!"
###
আমার মত হলো, রোটেন টমেটো একটু বেশিই ক্রিটিক্যাল! এতো কম রেটিং অথবা এতোটা তীব্র সমালোচনা এই মুভিটার  প্রাপ্য না। কারণ, মুভি মানুষ দেখতে যায় বিনোদনের জন্য, গবেষণার জন্য না। অবশ্যই এই মুভিটার কাহিনী-বিন্যাসে কিছু ছোটখাট সমস্যা আছে, কারিগরী সমস্যাও আছে, তবে একটা মুভির জন্য সবচেয়ে বড় যেই বিষয়, গল্প, সেটা সেভেন পাউন্ডের অসাধারাণ! এতো হৃদয়ছোঁয়া গল্প আমি কম মুভিতেই পেয়েছি।

কাহিনীটা বলছি না, স্পয়লার হয়ে যেতে পারে। অভিনয়ে যাই, উইল স্মিথ দূর্দান্ত অভিনয় করেছেন। আমি এখন থেকে চোখ বন্ধ করে উইল স্মিথের যেকোন মুভি দেখবো! অনলি ফর দ্যা সেক অফ হিজ প্রেজেন্স! মূল অভিনেত্রীর অভিনয় ভালো লাগেনি, মোটামুটি চলে। কাহিনীর গতি প্রায় সময়ই মন্থর, 'বেন' কী করছে, কেন করছে, কিছুই বোঝা যাচ্ছিল না। কিছু ফ্ল্যাশব্যাক আছে, প্রথম প্রথম যেগুলোর যোগসূত্র বুঝতে অসুবিধা হচ্ছিল।
কিন্তু শেষ আধা ঘন্টা! অসাধারণ, একেবারে হৃদয় নিংড়ে নেয়ার মতো! শেষ আধা ঘন্টায় এসে সমস্ত রহস্যগুলো পরিস্কার হতে শুরু করে এবং শেষ দৃশ্যগুলো আমাকে একেবারে ইমোশনালী ড্রেইনড করে ছেড়ে দিয়েছে। মুভিটা শেষ হওয়ার অনেকক্ষন পর পর্যন্ত বসেই ছিলাম, যখন উঠলাম, ক্রেডিট তখন শেষের পর্যায়ে!
সবচেয়ে বড় কথা হলো, মুভিটা দেখার পরে আমার মনে হলো, মানুষই পারে এরকম করে ভাবতে, এরকম করে নিজেকে বিলিয়ে দিতে। মানুষ পারে পৃথিবীটাকে সুন্দর, চমৎকার একটা আবাস বানাতে, মানুষই পারে সভ্যতাকে চরম উৎকর্ষের দিকে নিয়ে যেতে, মানুষই পারে "মানবতা" শব্দটার যথার্থ মানে দিতে। মানুষ চাইলেই পারে!
দুঃখের ব্যাপার হলো, সব মানুষ সেটা চায় না। আর চায় না বলেই আজকের পৃথিবীতে এতো ক্রোধ, হতাশা ও কান্না!


শিরোনাম খুঁজে পাচ্ছি না! - ১



০
অনেক, অনেক দিন পর ব্লগ লিখতে বসলাম। আসলে সেই অর্থে লেখার মতো হাত আমার নেই, মনের চিন্তাগুলো অক্ষরে রূপ দিতে গেলে আঙ্গুলগুলোকে ভয়ংকর ভারী মনে হয়, তার উপর বানানের টেনশন, তার উপরে আলস্য পেয়ে বসলে সবকিছু মাথায় ওঠে।
শিরোনাম দিতে গিয়ে দেখি - মাথা খালি, কিছুই মাথায় আসছে না। তাই শেষমেষ দিলাম "শিরোনাম খুঁজে পাচ্ছি না!"।
১
কালকে রাতে ঘুমাতে যাওয়ার আগে ফেসবুকে ঢুকে পেলাম বাংলাদেশের ইংল্যান্ডকে হারানোর খবর, এর আগে টেরই পাইনি। তবে দুঃখজনকভাবে আবিষ্কার করলাম, অনুভূতির কোন হেরফের হলো না। আজকে আবার বাংলাদেশের খেলা ক্রিকইনফোতে দেখতে গিয়ে একটা দীর্ঘশ্বাস বের হলো শুধু, বাংলাদেশের জয়গুলো শুধুই ফ্লুক, এর বেশী আর কিছু না।
কেন যেন মনে হচ্ছে, বাংলাদেশের ক্রিকেট একই পাঁকে বাধা পড়ে কেবল ঘুরপাক খাচ্ছে। কোন কিছুই ঠিকমতো হচ্ছে না, এক পা আগাই তো এক পা পিছাই। টেষ্টস্ট্যাটাসের দশ বছর পরও এসেও তীব্র কষ্টের সাথে বলতে হচ্ছে, এই স্ট্যাটাস হয়তো বাংলাদেশের প্রাপ্য ছিলো না।
২
বিশ্বকাপটা শেষ হয়ে গেল, কেমন যেন খালি খালি লাগছে। বাসায় গিয়ে খেলা নিয়ে হামলে পড়ার দিন শেষ। কালকে শেষ খেলার পর টিভি বন্ধ করতে করতে প্রেমিকাকে বিদায় দেওয়ার মতো একটা অনুভূতি হচ্ছিলো। কেন যেন!
বড় আশা করে সেমি-ফাইনাল দেখতে গিয়েছিলাম, ভুভুজিলা বাজাতে বাজাতে। মন খারাপ করে ফিরতে হয়েছে। অবশ্য পরে মন খারাপ ভাব কেটে গিয়েছে, পৃথিবীর শ্রেষ্ঠতম দলের সাথে হেরে বিদায় নিয়েছে জার্মানী, তার আগে ইংল্যান্ড আর আর্জেন্টিনাকে ভালো করে পালিশ করেছে, তাই খুশি হবারও অনেক কারণ আছে। ভুভুজিলাও তাই এখন আমার ইকরানের* ব্যাকসিটের শোভা বাড়াচ্ছে।
৩
একেবারে তালপাকা গরম পড়েছে। টিকতে না পেরে প্যাডেস্ট্রাল ফ্যান কিনে নিয়ে এসেছি একটা, কাজ খুব একটা হচ্ছে না। দেখে-শুনে মনে হচ্ছে, ওভেনের ভেতরে গরম হাওয়া চালানোর একটা ফ্যান থাকে, সেই ফ্যানের বাতাস খাচ্ছি। কবে যে নিজেই গ্রিল হয়ে যাই, তাই ভাবছি।
৪
একেবারেই ফালতু এই ভ্যাজর ভ্যাজর পড়ে কারও মেজাজ চড়ে গেলে খুবই দুঃখিত! ওম শান্তি... 
* আমার চারপেয়ে বাহনটার নাম আমি আদর করে ইকরান দিয়েছি, কপিরাইট আভাতার। 


আণ্ডা বেঁয়ারীর গল্প



১.
আমার আব্বা সবসময় একটা গল্প বলেন। নোয়াখালির ভাষায় "আণ্ডা বেঁয়ারীর" গল্প। আণ্ডা মানে তো বুঝতেই পারছেন, ডিম। বেঁয়ারী শব্দটা হলো "ব্যাপারী"র (ব্যবসায়ী) নোয়াখাইল্লা ভার্সান। তো গল্পটা একজন ডিমের ব্যাপারীকে নিয়ে -
একদেশে এক লোক ছিলো, সে ভীষন অলস ছিলো, দরিদ্র ছিলো, ইত্যাদি ইত্যাদি। সে একবার ধার-কর্জ করে কিছু মুরগী কিনলো। কিছুদিন পর মুরগীগুলো ডিম পাড়লো। একদিন সে ঝাঁকা ভরে ডিম নিয়ে বাজারের দিকে রওয়ানা হলো। উদ্দেশ্য বাণিজ্য!
মাথায় ঝাঁকা নিয়ে সে হাটছে তো হাটছেই, আর অনেক কিছু চিন্তা করছে। বিভিন্ন পরিকল্পনা তার, এইটা করবে সেইটা করবে। ডিম বেচে অনেক টাকা পাবে, সেই টাকা দিয়ে আরো কয়েকটা মুরগী কিনবে। তারা আরও ডিম দিবে, সেই ডিম বেচে আরও টাকা পাবে। এইভাবে করতে করতে সে একদিন অনেক মুরগী আর ডিমের মালিক হয়ে যাবে। তারপর সে একটা জমি কিনবে। সেই জমিতে চাষ করে অনেক ফসল ফলাবে। তারপর একটা পুকুর কিনবে, পুকুরে মাছ চাষ করবে... এইভাবে করতে করতে সে অনেক টাকার মালিক হয়ে যাবে।
তারপর একদিন সে বিয়ে করবে। তার একটা ফুটফুটে ছেলে হবে। বৌয়ের সাথে অনেক রকম আমোদ আহ্লাদ করবে। মাঝে মধ্যে আবার একটু ঝগড়া টগড়াও হবে, তখন সে অভিমান করবে। বৌ খেতে ডাকলে যাবে না। তখন ছেলে এসে টানাটানি করবে, বাবা, আসো, ভাত খেতে আসো। তখন সে বলবে, "যাইতাম ন" (যাবো না) আর অভিমান ভরে উলটো ঘুরে শুবে।
যেই না সে উলটো ঘুরে শুতে গেল, তার মাথার থেকে ঝাঁকা গেল পড়ে। ডিমগুলো সব বরবাদ হয়ে গেল।
২.
আসলে গল্পটা বলা এই পোস্টের উদ্দেশ্য নয়। উদ্দেশ্য গল্পের মোরালটা। মোরালটা মোটামুটি এই রকম, ভবিষ্যতে হেন করেংগা, তেন করেংগা, এইসব চিন্তা বাদ দিয়ে, বর্তমানে যেই কাজটা করছি সেইটা ঠিকঠাকমতো করা উচিত।
তবে এই গল্পটার আরেকটা দিকও আছে। একটু ঠান্ডা মাথায় চিন্তা করলে দেখবেন, আমরা কিন্তু জাতিগতভাবেই গল্পের ওই লোকটার মতো। আমরা এইটা করবো, সেইটা করবো, কিভাবে করবো, ইত্যাদি বিষয় নিয়ে বেশি মাথা ঘামাই, হাতের কাজটা ফেলে। যার যেটা করা উচিত, সেটা না করে বাকোয়াজ বেশি করি। আমি বলছি না সবাই এমন, তবে বেশিরভাগই এমন, এমনকি আমি নিজেও...
৩.
ভারতের সাথে টেস্ট সিরিজ শুরুর আগে সেহওয়াগের এক মন্তব্য নিয়ে যুদ্ধ শুরু হয়ে যায় যায় অবস্থা। বাংলাদেশের সাংবাদিকেরা পারলে তার চৌদ্দগুষ্ঠি ভিটেছাড়া করে। আর ব্লগে ব্লগে মোটামুটি আগুন লেগে গেল।
ঠান্ডা মাথায় চিন্তা করে দেখুন, সেহওয়াগ কি ভুল কিছু বলেছে? তার বলার ভঙ্গী শোভন না। তারপরেও সে যেই দিকটায় আঙ্গুল তুলে দেখিয়ে দিতে চেয়েছে, সেদিকটায় কেউ মাথা ঘামালো না। সবাই চেঁচামেচি শুরু করলো, তার কি এইটা করা উচিত!
আরে, উচিত কাজটা তো কেউই করে না। বাংলাদেশের ছাগলগুলার কি উচিত এই রকম ব্যাটিং করা? রকিবুলের কি উচিত টেন্ডুলের লোপ্পা ক্যাচ ফালানো? আশরাফুলের কি উচিত ম্যাচের পর ম্যাচ নির্বোধের মতো আউট হওয়া? সবাই তার উচিত কাজটা করলে তো সেহওয়াগের ওই মন্তব্য করার পরিস্থিতিই তৈরী হতো না।
আর বাংলাদেশের সাংবাদিকেরা! এর আগেও একটা লেখায় লিখেছিলাম, তারা গাঁজা খেয়ে লিখতে বসে বলে আমার ধারণা। এটা এখন আর ধারণা না, পাকাপোক্ত বিশ্বাসে পরিণত হয়েছে। আমার এখনকার ধারণা হলো, তারা শুধু গাঁজাই খায় না, তার সাথে ইয়াবাও মিশায়...
৪.
এই পুরো বাংলাদেশ-ভারত সিরিজের মধ্য দিয়ে আমাদের জাতিগত চরিত্রটা কিন্তু খুব সুন্দর করে ফুটে উঠেছে। কেউ কাজের কাজটা ঠিক মতো করছে না, অথচ আকাশ কুসুম কল্পনা আর বাকোয়াজির কমতি কারোরই নেই, না খেলোয়াড়দের, না সাংবাদিকদের, না আমাদের দর্শকদের। আমরা সবাই দিনশেষে সেই "আণ্ডা বেঁয়ারী"ই!!!
৫.
পুরো লেখাটাই চরম রাগের মাথায় লেখা! কেউ মাইন্ড কইরেন না!!!


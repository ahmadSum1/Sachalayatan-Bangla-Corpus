কয়কেনহফের টিউলিপ বাগানে



গত কয়েকমাস ধরেই তক্কে তক্কে ছিলাম কয়কেনহফ যাওয়ার। কয়কেনহফে টিউলিপ গার্ডেন একটা দেখার মতো জিনিষ। সমস্যা হচ্ছে এটা সব সময় খোলা থাকে না। এই বছর মার্চের ১৮ থেকে মে'র ১৬ পর্যন্ত খোলা দর্শনার্থীদের জন্য। গত বছর একটুর জন্য মিস করার পর এবার প্রতিজ্ঞা করেছিলাম যাবোই যাবো।
কয়কেনহফ যাদের যাওয়া হয়নি, তাদের জন্য অল্প কিছু তথ্য দিতে চাইছি। কয়কেনহফ মূলতঃ টিউলিপ ফুলের খামার। আসলে এটা বিশ্বের সবচেয়ে বড় ফুলের খামার। বছরে প্রায় ৭০ লক্ষ ফুলের চারার চাষ করা হয় এখানে। সংখ্যাটা থেকে মোটামুটি এর বিশালত্ব সম্পর্কে একটা ধারণা পাওয়া সম্ভব।
তবে আসলেই যে কতো বড় বাগান এটা, না গেলে বোঝা সম্ভব না। আমরা প্রায় ৪ ঘন্টার মতো ঘুরে অর্ধেকের মতো কাভার করতে পেরেছিলাম। বিচিত্র বর্ণের বিচিত্র রকমের ফুল দিয়ে সাজানো এই বিশাল বাগান। ফুলের গায়ে যে কতো রকমের রঙ ফোটানো যায়, এটা না দেখলে বিশ্বাস করা সম্ভব না।
আমাদের যাত্রা শুরু করার কথা ছিলো ভোরে, যাতে গিয়ে ফ্লাওয়ার প্যারেডটা ধরা যায়। কিন্তু ছুটির দিনের রুটিন মেনে উঠে রওয়ানা দিতে দশটা বেজে গেল। তার উপর কোলন পার হওয়ার সময় পড়লাম হাইওয়ে জ্যামে। রাস্তার রক্ষণাবেক্ষণ চলছে, তিন লেনের রাস্তা হয়ে গিয়েছে এক লেনে। সেইখানে প্রায় পৌণে এক ঘন্টা আটকা পড়ে রইলাম। তারপর এই গ্যাঞ্জামের মধ্যে একটা গুরুত্বপূর্ণ এক্সিট মিস করলাম। যে কারণে নতুন ঘোরানো রুট ধরে যেতে হলো। সব মিলিয়ে তিন ঘন্টার যাত্রা সাড়ে চার ঘন্টায় শেষ হলো। আড়াইটার দিকে কয়কেনহফ ঢুকতে পারলাম।
ঢুকেই ফুলের বাহার দেখে হতভম্ব হয়ে যাওয়া ছাড়া কোন উপায় ছিলো না। গরীবের পয়েন্ট এন্ড শ্যুট ক্যামেরাই ভরসা, আল্লার নাম নিয়ে ছবি তোলা শুরু করলাম। কিছুক্ষণ পর ভাইয়ের ক্যামেরার চার্য শেষ, এইবার আমারটা বের করলাম। মোটামুটি আড়াইশ ছবি তুলেছিলাম এই চার ঘন্টায়... 
  


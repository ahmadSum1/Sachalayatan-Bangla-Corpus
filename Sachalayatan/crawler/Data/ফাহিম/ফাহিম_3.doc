মুভি রিভিউঃ থার্ড পারসন সিঙ্গুলার নাম্বার



অবশেষে থার্ড পারসন সিঙ্গুলার নাম্বার দেখা হলো। যদিও এই ছায়াছবি নিয়ে ব্লগ জগতে ও পত্র পত্রিকায় অনেক আলোচনা ও সমালোচনা হয়েছে এবং এই লেখাটি সম্পূর্নভাবে লেবু কচলে তিতা বানানোর মতো মনে হতে পারে, তবুও মতামত বা বিশ্লেষনটুকু শেয়ার করার লোভ সামলানো গেল না।

প্রথমেই আসি ওপেনিং সিকোয়েন্স বিশ্লেষনে। প্রথম দৃশ্যেই দেখানো হলো একটা মেয়ে, রুবা, একটা প্রায় অন্ধকার গলি দিয়ে হেঁটে যাচ্ছে, তাকে অত্যন্ত ভীত মনে হচ্ছে, মনে হচ্ছে সে কোন কিছু অথবা কারো কাছ থেকে পালাতে চাইছে। গলির অন্ধকারে তাকে বারবার লুকিয়ে পড়তে দেখা যায়। কেন? কার কাছ থেকে পালাচ্ছে রুবা?
দ্বিতীয় দৃশ্যে দেখা যাচ্ছে একটা ছেলে গলির মধ্যে মোবাইলে কথা বলতে বলতে হঠাৎ রুবার সামনে এসে ফোনটা কেটে তাকে জিজ্ঞাসাবাদ শুরু করে। রুবা শুরুতে শান্ত ও সাহসী ভঙ্গীতে কথা বললেও, এক সময় সে দৌড়ে পালিয়ে যেতে চায়।
তৃতীয় দৃশ্যে রুবার সাথে "সীমা চৌধুরী"র, যাকে পুলিশ ফাঁড়িতে ধর্ষণ করে মেরে ফেলা হয়েছিল, একটা কথোপকথন দেখানো হচ্ছিল। স্পষ্টতঃই এটা একটা রূপক দৃশ্য। এখানে পুলিশের কাছেও যে রুবা নিরাপদ না, সেটা বোঝানোর চেষ্টা করা হয়েছে। 
চতুর্থ দৃশ্যে রুবার হাত গ্রিলের ভেতরে দিয়ে একটা ছেলে ধরে ফেললো ও আরো কয়েকটা ছেলে তাকে ধরার জন্য গ্রিলে টপকাতে চেষ্টা করলো। রুবা কোনমতে হাত কামড়ে তাদের হাত থেকে দৌড়ে পালালো। 
পঞ্চম দৃশ্যে রাস্তার পাশে রুবাকে দাঁড়িয়ে থাকতে দেখে একজন লোক খুব অশ্লীলভাবে তাকে নিশিকন্যা সাব্যস্ত করে সাথে যাওয়ার জন্য বললো।
তার পরের দৃশ্যে রুবাকে পুলিশ এসে থানায় নিয়ে গেল। থানায় অফিসারের সাথে তার কথোপকথন থেকেই মূলতঃ কাহিনীর বাস্তব অংশের শুরু। এর আগের দৃশ্যগুলোতে রূপকের মাধ্যমে এই সমাজে মেয়েদের নিরাপত্তাহীনতার ব্যপারটা তুলে ধরা চেষ্টা করা হয়েছে। কিন্তু উপরোক্ত পাচটি দৃশ্যের সমন্বয়ে যেই রূপক প্রতিষ্ঠা করার চেষ্টা করা হয়েছে, সেই দৃশ্যগুলো অত্যন্ত বিভ্রান্তিকর। একটা ছায়াছবির কল্পনা দৃশ্যেও ন্যূনতম কিছু বাস্তবতা থাকতে হয়। প্রথম, তৃতীয় ও পঞ্চম দৃশ্য রূপক হিসেবে ঠিক আছে। দ্বিতীয় ও চতুর্থ দৃশ্য ঠিক নেই। ঢাকার রাস্তায় ছেলেরা একলা মেয়ে দেখলেই তাদের রেপ করার উদ্দেশ্যে দৌড়ানি দেয়, এটা একাধারে হাস্যকর, বালখিল্য ও চরমভাবে বাস্তবতা বিবর্জিত একটা কষ্টকল্পনা। ইভ টিজিং বা মেয়েদের নিরাপত্তাহীনতা একটা বাস্তব বিষয়, কিন্তু পরিচালক যেভাবে ব্যাপারটা ভিজুয়ালাইজ করেছেন, তা অত্যন্ত অপরিণত ও খেলো মনে হয়েছে। 
এই ছবির প্রতিটি পুরুষ চরিত্র রুবার দিকে লোভী দৃষ্টিতে তাকিয়েছে, তাকে ভোগ করতে চেয়েছে। বৃদ্ধ ঢাকাইয়া বাড়িওয়ালা, গলির যুবক থেকে শুরু করে তার ছোটবেলার বন্ধু পর্যন্ত। প্রত্যেকটা পুরুষ উন্মুখ হয়ে আছে তাকে বিছানায় নেওয়ার জন্য, তাকে ভোগের বস্তু ছাড়া অন্য কিছু মনে করতে পারে না। এমনকি তার ছেলেবেলার বন্ধু, যার কাছে সে নিরুপায় হয়ে আশ্রয়ের জন্য গিয়েছে, সেও রাতের বেলা রুবার দরজার সামনে দাঁড়িয়ে থাকে, দরজায় ফোকর খোজার চেষ্টা করে। বিশেষ করে অত্যন্ত কুৎসিত লেগেছে তাকে সাহায্য করতে চাওয়া সেই বৃদ্ধটি, যে কিনা দাবী করে তার বয়স ছেচল্লিসে আটকে আছে। গাড়িতে বসিয়ে তিনি রুবাকে "** ইউ" জাতীয় গান শোনান ও রুবার দিকে অর্থপূর্ণ দৃষ্টিতে তাকান। এই দৃশ্যে পরপর তিনবার রুবা ও বৃদ্ধের পোষাক ও মেকআপ পরিবর্তন করে সম্ভবতঃ বৃদ্ধের ক্রমবর্ধমান আকাঙ্ক্ষার রূপটাকে বোঝাতে চেয়েছেন। ব্যাপারটা সম্ভবতঃ অন্যভাবেও দেখানো যেত, কিন্তু ঠিক এইভাবে এই কুৎসিত গানটা ব্যবহার করার লজিকটা কী হতে পারে? আমাদের কুৎসিত মানসিকতার দিকে আঙ্গুল তুলে দেখাতে চেয়েছিলেন? এটা কি আমাদের অন্তরীণ লোলুপ, আগ্রাসী ও ধর্ষকামী কামনার একটা প্রকাশ?
মায়ের সাথে ছাদে রুবার কথোপকথনের দৃশ্যটা খুবই গুরুত্বপূর্ণ। এখানে পরিচালক আমাদের নতুন কিছু তথ্য দেন। কেন রুবা ঘর ছেড়ে বেরিয়েছে, মা বাবার সাথে তার সম্পর্ক কী। কিন্তু দুঃখজনকভাবে, মায়ের চরিত্র রূপদানকারী ভদ্রমহিলার অত্যন্ত আড়ষ্ঠ অভিনয় বিরক্তির উদ্রেক করেছে। যতো ছোটই হোক না কেন, একটা ছায়াছবি বা নাটকে একটা চরিত্রের ন্যূনতম কিছু প্রাণ প্রতিষ্ঠা করতে হয়। তা না হলে সেই চরিত্রের কাছে এসে কাহিনীর গতি মুখ থুবড়ে পড়ে। এই দৃশ্যের মধ্য দিয়ে পরিচালক দর্শকদের অত্যন্ত গুরুত্বপূর্ণ কিছু তথ্য দিতে চেয়েছিলেন রুবার অতীতের ব্যপারে। কিন্তু মায়ের চরিত্রটির জড় পদার্থের মতো অভিনয় পুরো দৃশ্যটা মাটি করে দিয়েছে। এই দৃশ্য বাদ দেয়াই সমীচিন ছিলো। এই তথ্য অন্য কোনভাবে, উদাহরণ স্বরূপ রুবা ও তার আশ্রয় দানকারী বোনের কথোপকথনের মাধ্যমে দেয়া যেত। ওই চরিত্রের ভদ্রমহিলা বেশ সাবলিল অভিনয় করেছেন। 
দুই মূল পুরুষ চরিত্রের প্রথমজন রুবার স্বামী বা বয়ফ্রেন্ড। তাদের ভাষ্যমতে তাদের বিয়ে হয়নি ও তারা ভদ্রলোকের বাড়িতে লিভ টুগেদার করছেন। করতেই পারেন, তাতে কোন সমস্যা নেই। সমস্যা হলো ভদ্রলোকের চরিত্রটার। সে কি মানসিকভাবে অসুস্থ্? তার কথা বলার ভঙ্গী তাই সাজেষ্ট করে। বাবার সাথে তার কথোপকথনের দৃশ্য দেখে কিছুটা সন্দেহ জাগে। কথা বলার ভঙ্গী স্বাভাবিক নয়, কেমন ছাড়া নিরাবেগ রোবটের মতো। মোশাররফ করিমের শক্তিমান অভিনেতার এতো বাজে অভিনয় করার কথা না। তার মানে দাঁড়ায় পরিচালক চাইছেন তিনি ওইভাবে কথা বলুন, অর্থাৎ চরিত্রটির মধ্যে একটু অস্বাভাবিকতার বীজ তিনি বুনতে চেয়েছেন। তারপর যখন জানা যায়, রাগের মাথায় খুন করে এখন যাবজ্জীবন কারাদণ্ড ভোগ করতে জেলে আছে, তখন চরিত্রটির অস্বাভাবিকতা সম্পর্কে নিঃসন্দেহ হওয়া যায়। 
দ্বিতীয় মূল পুরুষ চরিত্র তপু। যিনি একজন প্রতিষ্ঠিত গায়ক এবং রুবার ছেলেবেলার বন্ধু। বেশ কয়েকবার বলা হয়েছে, সেই সময় সে রুবার জন্য ফিদা ছিলো। কিন্তু প্রশ্ন হচ্ছে, চরিত্রটির রূপদানের জন্য একজন গায়কের আসল নাম ব্যবহার করা হলো কেন? বা সেই আসল গায়ক ভদ্রলোককেই চরিত্রটির রূপদানের জন্য বেছে নেওয়া হলো কেন? এই চরিত্রটা পুরো ছায়াছবির একটা অত্যন্ত গুরুত্বপূর্ণ অংশ। এটা নিয়ে এই ধরণের ছেলেখেলা না করলেই কি হতো না? তপুর অভিব্যক্তিহীন অভিনয় পুরো ছবির জন্য একটা মারাত্মক নেতিবাচক দিক হিসেবে কাজ করেছে। 
অভিনয়ের ক্ষেত্রে যদি আসি, রুবাকে কেন্দ্র করে পুরো ছবির কাহিনী এগিয়েছে। তিশা অভিনেত্রী হিসেবে মাঝারী মানের, তবে নিদেনপক্ষে তাকে সাবলিল মনে হয়েছে। তাকে কেন্দ্র করে বিন্যস্ত হয়েছে মোশাররফ করিম ও তপুর চরিত্র। মোশাররফ করিম অত্যন্ত শক্তিশালী অভিনেতা। তার ছিড়া ও পাগলা টাইপের চরিত্র তিনি পরিচালকের চাহিদা মোতাবেক ভালোই ফুটিয়ে তুলেছেন। যদিও চরিত্রটির তার ছিড়া হওয়ার কোন যৌক্তিক কারণ বোধগম্য হয়নি। আরেক পুরুষ চরিত্রে তপু ভরাডুবি করেছেন। তার ভবিষ্যতে অভিনয়ের পথে পা না বাড়ানোই ভালো। সুযোগসন্ধানী কামুক বৃদ্ধের ভূমিকায় আবুল হায়াত মানানসই অভিনয় করেছেন। এছাড়া রুবার বোনের চরিত্রটিও ভালো অভিনয় করেছ। 
এছাড়া বাদ বাকি প্রত্যেকটি চরিত্র অখাদ্য অভিনয় করেছেন। এদের দিয়ে ফারুকী ঘরাণার বিশ মিনিটের নাটক হয়তো উৎপাদন করা সম্ভব, কিন্তু দুই ঘন্টার একটা সিনেমা কোনভাবেই নয়। 
এখন প্রশ্ন হচ্ছে, পরিচালক মোস্তফা সারওয়ার ফারুকী একজন মেধাবী ব্যক্তি, এ নিয়ে সন্দেহের কোন অবকাশ নেই। তপু বা অন্যান্য জড় চরিত্রগুলোতে যে প্রাণ প্রতিষ্ঠা হচ্ছে না, সেটাতো তাঁর বোঝার কথা। তাহলে তিনি তার ভাই বেরাদার গোষ্ঠীর ব্যবহৃত চেনা অভিনয়জ্ঞানশুন্য লোকজনকে দিয়ে অভিনয় করানোর ঝুকিটা কেন নিলেন? তার কি বিশ্বাস ছিলো এদের মধ্য থেকে তিনি কিছু দূর্দান্ত অভিনয় বের করে নিয়ে আসবেন? নাকি আর্থিক অস্বচ্ছলতা তাকে কিছু ভালো অভিনেতা অভিনেত্রীর দিকে যেতে দেয়নি? নাকি চরিত্র রূপায়নের চেয়ে বন্ধুবাৎসল্যই বড় হয়ে দেখা দিয়েছে তাঁর কাছে? তবে কারণ যাই হোক না কেন, দর্শক হিসেবে কেউ প্রতারিত বোধ করলে তাকে বোধ হয় দোষ দেয়া যাবে না।


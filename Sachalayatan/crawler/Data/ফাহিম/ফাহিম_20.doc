জয়তু সেলসগার্লশিপ



"ইয়ে, মানে, আমার চশমার কাচ খুলে গেছে"
"কোন সমস্যা নেই, আমি ঠিক করে দিচ্ছি, কিচ্ছু পে করতে হবে না। তার আগে কি তুমি একবার তোমার চোখ দেখিয়ে নেবে পাওয়ার ঠিক আছে কিনা দেখার জন্য? তোমাকে কিচ্ছু পে করতে হবে না"
বিনামূল্যে চোখ পরীক্ষার চান্স ছাড়ে কোন গাধা, কাধ ঝাকিয়ে রাজি হয়ে গেলাম। ইতিমধ্যে হালকা নীল চোখের সেলসগার্লটিকে আমার একটু একটু মনে ধরতে শুরু করছে, কিছু সময় তার কাছাকাছি কাটাতে পারলে খারাপ কি?
"এইখানে বসে পড়, গুড, দাড়াও, আগে তোমাকে একটু উপরে উঠিয়ে নেই (চেয়ার অ্যাডজাস্টমেন্ট হলো...), এবার আমার যন্ত্রটা একটু অ্যাডজাস্ট করে নেই (খুটুর-খাটুর... যন্ত্র অ্যাডজাস্টমেন্ট হলো...), এবার এইখানে তোমার থুতনি রেখে এইদিকে তাকাও... হুমম... এবার একটু ওইদিকে তাকাও..."। তথাস্তু ম্যাডাম।
কিছুক্ষন খুটখাটের পর আদালত রায় দিল, দুই চোখেই পাওয়ার বেড়েছে।
"নিশ্চয়ই সারাদিন কম্পিউটারের সামনে বসে থাক? এটা ঠিক না" গম্ভীর মুখে ম্যাডাম জানালেন। "কম্পিউটারের সামনে বসা কমিয়ে দেবে"। তাহলে তো চাকরিটাই ছাড়তে হয়, জানালাম। 
"হুম, চাকরি হলে অবশ্য আলাদা কথা, এসো তোমাকে কিছু ব্যায়াম (চোখের...) শিখিয়ে দিচ্ছি, প্রতি ঘন্টায় একবার করবে, তাহলে শক্তি বাড়বে (অবশ্যই চোখের...)"। তথাস্তু ম্যাডাম।
"ভালো কথা, পাওয়ার যেহেতু বেড়েছে, তোমাকে তো নতুন লেন্স নিতে হবে..." তারপর কোন লেন্সের দাম কতো, কোনটার কি ফিচার আছে ইত্যাদি ইত্যাদি।
"নতুন লেন্সই যখন নিচ্ছো, তাহলে তুমি নতুন কুল-লুকিং একটা ফ্রেম নিয়ে নাও না কেন? আমাদের লেটেস্ট কিছু অফার আছে, সস্তায় ভালো ভালো ফ্রেম যাচ্ছে। এগুলো দেখো, কিনতে হবে এমন কথা নেই... এটা একটু পরে দেখো না... বাহ, বেশ মানিয়েছে তো"। হুমমম। 
"ঠিক আছে, তাহলে এটা আর এটার কম্বিনেশন করে দিচ্ছি, ওকে?" তথাস্তু ম্যাডাম।
"আমি অর্ডার প্লেস করে দিয়েছি, দশ ওয়ার্কিং ডে পরে পেয়ে যাবে, রেডি হলে আমি তোমাকে ই-মেইল করে দেব"। বলে কি? দশ ওয়ার্কিং ডে আমি চশমা ছাড়া থাকবো? কিভাবে সম্ভব?
"তাহলে এক কাজ করতে পারো, তুমি এই কয়দিন কন্টাক্ট লেন্স ব্যবহার করে দেখতে পারো, খুবই কমফোর্টেবল, এখনি পরে বাসায় যেতে পারবে... ব্লা ব্লা..."
মিনিট দশেক পর চোখে কন্টাক্ট লেন্স, হাতে পুরনো ভাঙ্গা চশমা, পকেটে নতুন চশমা আর লেন্সের অর্ডার নিয়ে বেরিয়ে এলাম। গিয়েছিলাম খুলে যাওয়া গ্লাসটা আবার ফ্রেমে লাগাতে, ফ্রি হয়ে যাওয়ার কথা। তার জায়গায় পকেট থেকে বেরিয়ে গেলো ৮০ ইউরো।
জয়তু সুন্দর মুখ, জয়তু সেলসম্যানশিপ, থুক্কু, সেলসগার্লশিপ।
========================================
ফাহিম


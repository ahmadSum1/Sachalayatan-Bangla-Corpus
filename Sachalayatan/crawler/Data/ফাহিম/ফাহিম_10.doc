কোটি টাকার তামাশা!



এক এর পরে কয়টা শূন্য বসালে এককোটি হয়, সেটা বের করতে একটু ঘাম ঝরাতে হলো বৈকি। আমরা নুন আনতে পান্তা ফুরানো ম্যাংগো-পাবলিক, হাজারের হিসাব করতেই খবর হয়ে যায়। কোটির হিসাব তো দূর অস্ত!
১০০০০০০০ - সাতটা শূন্য লাগলো!! যেই লোকটা মাসে দশ হাজার টাকা বেতন পান, তার প্রায় এক হাজার মাসের বেতনের সমান, অর্থাৎ প্রায় সোয়া ৮৩ বছরের আয়ের সমান। আজকাল শুনি, মাস্টার্স বা এম.বি.এ. করা লোকজন বিশ হাজারে জবে ঢুকেন। তাদের প্রায় ৪২ বছর লাগবে এক কোটি টাকা কামাতে।
আসুন দেখি এক কোটি টাকায় কি কি করা যেতে পারে -
- এক বেলা মাথাপিছু ১০০ টাকা ধরে ১ লক্ষ লোককে একবেলা পেট পুরে ভাল-মন্দ খাওয়ানো যেতে পারে।
- মাসে গড়ে ৫০০০ টাকা খরচ ধরে ২০ জন অনাথ শিশুকে প্রায় সাড়ে আট বছর লালন-পালন করা যেতে পারে।
- গড়ে ৫০ টাকা ধরে ২০০০ বাচ্চাকে স্কুলে ভালো খাওয়ার ব্যবস্থা করা যেতে পারে প্রায় সাড়ে আট বছর।
- প্রতিটা কম্বল ২০০ টাকা ধরে প্রায় ৫০ হাজার মানুষকে শীতের কম্বল দেয়া যেতে পারে।
- ২৫ লক্ষ টাকা হিসাবে চারটা অ্যাম্বুলেন্স কেনা যেতে পারে।
- একটা মাঝারী আকারের স্কুল ভবন তৈরী করা যেতে পারে।
- বিশ্ববিদ্যালয়ে সমসাময়িক সমস্যা-সংক্রান্ত রিসার্চ প্রোজেক্ট চালু করা যেতে পারে।
###
অথবা এও করা যেতে পারে,
- একদিন কোন একজন মহান ব্যক্তিকে সংবর্ধণা দেওয়া যেতে পারে।
- একদিনের সেই সংবর্ধণার জন্য ইউনিয়ন জুড়ে পোস্টার, মাইকিং, আলোকসজ্জা করা যেতে পারে।
- ঢাকা শহর থেকে শিল্পী এনে গান-বাজনা, হৈ-হুল্লোড় করা যেতে পারে।
- রাস্তা বন্ধ করে বাচ্চা বাচ্চা ছেলেমেয়েদের ধরে রাস্তার পাশে দাড় করিয়ে রাখা যেতে পারে।
- দলীয় নেতা কর্মী আর কিছু ভাড়াটে লোকজন দিয়ে মিছিল সমাবেশ করা যেতে পারে।
যেহেতু আমাদের এই দেশ বড় বিচিত্র, তাই আমরা কোন কাজটি করেছি, সেটা অনুমান করতে নিশ্চয়ই কষ্ট হচ্ছে না আপনাদের!
###
তা, যা ইচ্ছা, তা করুক গিয়ে, তাদের টাকা, তারা কিভাবে খরচ করবেন, সেটা নিয়ে কথা বলার আমি কে? তবে একজন নাগরিক হিসেবে আমার জানার অধিকার নিশ্চয়ই আছে, এই টাকা আসলো কোথা থেকে? প্রথম শোনা গেল, সেই মহান ব্যক্তি নিজেই খরচ যুগিয়েছেন, তারপর এখন শোনা যাচ্ছে এলাকাবাসী নিজেরা এই খরচ উঠিয়েছে!
হায় সেলুকাস! মহামান্য কালকিনিবাসী, আপনারা কি জানেন না আপনাদের এলাকায় কতজন লোক ক্ষুধাপেটে রাতে ঘুমাতে যায়? আপনারা কি জানেন না আপনাদের এলাকায় এক কোটি টাকা দিয়ে কতগুলো স্কুল করা যায়, কতগুলো অনাথ বাচ্চার মুখে হাসি ফোটানো যায়, কতগুলো ক্ষুধার্ত মুখে খাবার তুলে দেওয়া যায়?
নাকি আপনারা ক্ষুধা-তৃষ্ণা জয় করেছেন? আপনাদের শিক্ষার প্রয়োজন নেই?
যদি তা না হয়, তাহলে আমাকে হিসাব দিন, আপনারা এই টাকা কোথা থেকে পেয়েছেন? কে আপনাদের এই টাকার উৎস, তিনি কোন কাজ করে এই টাকা কামিয়েছেন, তিনি কি ঠিক মতো কর দিয়েছেন?
দেশের একজন নাগরিক হিসাবে, একজন মানুষ হিসাবে এটা আমার দাবী। হিসাব আমাকে আপনাদের দিতেই হবে, আজ না হোক কাল!
###
আর সেই মহান ব্যক্তি! বিশ্বাস করুন, জনগন এর ন্যায্য হিসাব আপনাকে কড়ায় গণ্ডায় সময়মতো বুঝিয়ে দেবে। একটু সবুর করুন!


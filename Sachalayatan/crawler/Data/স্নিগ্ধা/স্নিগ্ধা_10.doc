প্রতিক্রিয়া পোস্টঃ  "শ্মশান পাখিরা, সন্ধ্যায়"



ততোটা নৈর্ব্যক্তিক কি আসলেই হতে পারি আমরা?    যত চেষ্টাই করি না কেন?  বোধ হয় পারি না।  নিজের ছায়াটি এত দীর্ঘ হয়ে জুড়ে থাকে চেতনা যে তাকে ছাড়িয়ে যাওয়া আর হয়ে ওঠে  না।  সুমন সুপান্থকে আমি জানতাম কবি হিসেবে। তার লেখার একটি বিশেষ ঢং আছে, শব্দ ছন্দ ইত্যাদি মিলিয়ে একধরনের আবহ সৃষ্টি করা আছে, যাকে আমি কয়েকবারই মন্তব্যে ‘সুমন সুপান্থীয়’ বলে উল্লেখ করেছি।  সচলায়তনে অল্প যে কজনের কবিতা আমি দেখলেই পড়ি - সুমন সুপান্থ তাদের একজন।
গতকাল সুমন আমাকে একটি ব্যক্তিগত মেসেজ পাঠান।  তাতে লেখা ছিলো যে তার একটি গল্প  - যা লেখা হয়েছিলো বহুকাল আগে -  তিনি ছাপিয়েছেন সচলায়তনে, পরিবর্ধিত এবং পরিমার্জিত করে।  কিন্তু সেখানে ঘটে গেছে এক অদ্ভুত কাকতাল - গল্পের এক চরিত্রের নাম ‘স্নিগ্ধা’।  এখন তার শঙ্কা - আমি যেন এই সমাপতনকে কোন উদ্দেশ্যপ্রণোদিত বলে মনে না করি।
তার উত্তরে আমি লিখি - “নিজেকে নিয়ে এত মুগ্ধ আমি নই যে মনে করবো ভূভারতের যে কোন স্নিগ্ধাই এই আমি স্নিগ্ধা।  আর তাছাড়া আপনি আমাকে চেনেনও না - আপনি যে আমাকে নিয়ে কিছু লিখছেন না তা আমি খুব ভালো করেই জানি।”  দু’টি কথাই খুব সত্যি।  মন্তব্য প্রতিমন্তব্যের বাইরে সুমন সুপান্থ এবং আমি দুজন কেউ কাউকে চিনি না, প্রোফাইলে দেয়া তথ্যের বাইরে আর কিছুই পরস্পর সম্পর্কে জানি না।  আর সত্যিই আমি নিজেকে এত ‘মনোহরণকারী’ কিছু মনে করি না যে কোথাও আমার নামের প্রতিবিম্বটুকু দেখলেই তাতে নিজের মুখও খুঁজতে বসবো।
প্রথম পর্বে গল্পের চরিত্র স্নিগ্ধার উপস্থিতি তেমন  ছিলো না, যতটুকু ছিলো তা পটভূমি রচনার প্রয়োজনেই।  পড়তে একটু অদ্ভুত লাগছিলো, যতই জানি না কেন ওটি একটি নিরাকার, অবাস্তব, 'গল্পের স্নিগ্ধা' আর আমি হলাম 'আমি স্নিগ্ধা' - যেহেতু নিজের নামটি আমরা অযুত নিযুত বার শুনে থাকি,  অবচেতনে সেই ধ্বনিঝংকার কিভাবে কিভাবে যেন রয়েই যায়।  অক্ষরের বাঁকাচোরা ছাদের মধ্য থেকেও উঁকি দেয়।  
কিন্তু  দ্বিতীয় পর্বে গিয়ে আমার শুরু হয় আসল বোঝাপড়া - নিজের সাথে।  কেন কিছু যৌন পরিপ্রেক্ষিতে গল্পের স্নিগ্ধার বর্ণনা রয়েছে বলেই সম্পূর্ণ অন্য এক স্নিগ্ধার তা পড়তে অস্বস্তি হবে - তা আমি কিছুতেই মানতে পারছিলাম না। কেন দুই স্নিগ্ধাকে একেবারে ভাঙ্গা কাঁচের মত বিযুক্ত করে দেখতে পারছিলাম না - তা আমি কিছুতেই বুঝতে পারছিলাম না।  কিন্তু হচ্ছিলো তাই।  নিজেকে  আসলে আমরা ততোটাই ভালোবাসি।
তবে এটাই শেষ কথা নয়।  মন্তব্য করতে গিয়ে বুঝলাম, যত ভালোই গদ্যটি আমার লেগে থাকুক না কেন, গল্পের চরিত্রের সাথে নামের কাকতালীয় মিলটি আসলে আমার মনোযোগের ব্যাঘাত ঘটিয়েছে।  চমৎকার এই গল্পটি যতখানি আনন্দ পড়িয়ে হিসেবে আমাকে দিতে পারতো, তাতে টান পড়েছে।  আমি এমনকি এও ভেবেছি “সবাই ঠিক ঠিক মতো বুঝবে তো যে আমার কোন ছায়াই পড়েনি গল্পের স্নিগ্ধাকে রচনার সময় ?”  এতো  গদ্য বা গদ্যকার কারুর প্রতিই সুবিচার হলো না - আমার দিক থেকে।  তাহলে?  
তাহলে বলতেই হচ্ছে - নিজেকে ছাড়িয়ে যেতে আমি পারি নি, সেটা নারী বলেই হোক, কি স্নিগ্ধা বলেই হোক, কি একজন খুব সাধারণ কেউ বলেই হোক - পারি নি যে সেটাই সত্যি।   তবে সুমন সুপান্থকে আমি একটুও দোষারোপ করছি না।  এই গল্প যখন লেখা হয় তখন তিনি আমাকে যে শুধু চিনতেন না তাই নয়, চিঠি লিখে আমাকে আগেই তো জানিয়েছেনও তিনি।  এই  পোস্টটিকে তাই, আর কিছু নয়, আত্মকথন বলা যায়।  
আর বোধ হয় এটাও বলা যায় যে আবার কখনো কোন সচলের নামের সাথে মিলে গেলে নাম - কোন চরিত্রের - অন্যমনস্কতার এই ঝুঁকিটুকি রয়েই যায় - গদ্যকারের জন্য।   


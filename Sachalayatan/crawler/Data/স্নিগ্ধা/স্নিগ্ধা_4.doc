গোয়েন্দা ঝিকিমিকি ও একটি অশ্রুতপূর্ব অপরাধের সমাধান



তদন্তের প্রথমাংশ
“আর বইলেন না, ওই যে মৃদুল আসে না? ব্যাটা কোন এক বিজ্ঞাপনের এজেন্সীতে য্যান কাজ করে।  তা করুক গা, যত ইচ্ছা করুকনা, আমিও তো করসি?   কিন্তু তাই  বইল্যা কি নিজের জীবনটাও একটা চলন্ত বিজ্ঞাপন বানায় ফালাইতে হইবো নাকি?! ব্যাটা কাপড় পরে য্যান বিজ্ঞাপনের মডেল, কথা কয় য্যান নিজেই বিজ্ঞাপন, মোবাইলের রিংটোনও রাখসে এক বিজ্ঞাপনের গান, আবার দেখি পাতিল পিটায় গানও গায় য্যান 'এডাল্ট সংস ফর বিগিনারস’ এর বিজ্ঞাপন!!”  নজু দেখা গেলো কেমন একটু কনফিউজড মতো।  যেন মৃদুলকে ভালো বলবে, না খারাপ বলবে ঠিক  ডিসাইড করে উঠতে পারছে না।
“তো, তাতে অসুবিধাটা কোথায়?  ভদ্রলোক হয়তো খুব মন দিয়ে নিজের কাজটা করেন, আর তাই প্রফেশনাল লাইফ আর পার্সোনাল লাইফ দুটো প্রায়শই গুলিয়ে ফেলেন আর কি”  আড়চোখে ঝিকিমিকির দিকে তাকিয়ে একজন জাতভাইয়ের একটু সাফাই গাইতে চেষ্টা করেন বাঁকানাকা।  আফট্রল, তিনিও মাঝে মাঝে বড্ডই খায়েশ করেন কিনা - ঝিকিমিকি একটু যদি প্রফেশনাল আর পার্সোনালকে মিলিয়ে মিশিয়ে খিচুড়ি পাকানোর সুযোগ দিতো!  আহহহহ!! তাহলে তিনি একেবারে দেখিয়ে দিতেন রোমান্টিক কাকে বলে!! বয়স, ভুঁড়ি, টাক এসবই তুশ্চু করে একেবারে দেখিয়ে দিতেন।   
সেই আক্ষেপ মনে আসা মাত্রই আর একটি ক্লু তার মগজে দড়াম করে হটাৎ ঘাঁই মারে!  “আচ্ছা, নাজেহাল, সেদিন আপনার বাড়িতে শুনেছি নিদারুণ এক খিচুড়ি রান্না হয়েছিলো? কে রেঁধেছিলো? কি মিশিয়েছিলো? কে কে খেয়েছিলো? সব বলুন দেখি?” বজ্রকন্ঠে দাবী জানান বাঁকানাকা।  “ও, খিচুড়ি?  খিচুড়ি তো রানসিলো নূপুর - মানে আমার ইয়ে আর কি! মানে নিধির মা আর কি...” হটাৎ  তেজী তরুণ নজু কেমন যেন ব্লাশ করতে থাকে, তোতলাতে থাকে, কথা ঠিকমতো গুছিয়ে বলতে আর পারে না।   
এই খানে  সময়বুঝে টুক করে ভেতর থেকে ফুটফুটে দুটো  মুন্ডু উঁকি দ্যায় - একটা বড়, একটা ছোট।  তারপর তার নীচে দু’জোড়া পা দ্যাখা যায়।  আর তারপর মা মেয়ে ড্রইংরুমে এসে দাঁড়ায়।  এবং দেখেই - দেখেই  বাঁকানাকার মনটা আবার উদাস মতো হয়ে যায়!  ইসসসসস, এইসব কোথাকার কে ন্যাজা না ফ্যাজা কিসব সংবিধান না ব্যাকরণ না কিনা কি ফ্যাদা প্যাচাল পেড়ে পেড়ে এরকম দারুণ সব ‘প্রেমিকা টার্নড ইন্টু বউ’ জোগাড় করে ফ্যালে, আর শুধু তাঁরই  কিনা ...... !   যাক্ গে যাক, মনকে জোর করে বশে এনে প্রফেশনে মনোনিবেশ করেন বাঁকানাকা।  কষ্ট  করে গলার স্বরে কর্কশতা আনতে চেষ্টা করেন। এটা তাঁর এক বিরাট দূর্বলতা - সুন্দর  মুখ টুখ দেখলে মনটা আপনিই কেমন যেন গলে পানি মতো হয়ে যায়, কিছুতেই তখন আর কঠোর হতে পারেন না।  
“তা, ইয়ে, মিসেস নজরুল - সেদিন খিচুড়িতে আপনি ঠিক কতখানি ইয়াবা মিশিয়েছিলেন?”   “ইয়াবা?! আমি?!” আকাশ থেকে পড়ে নূপুর - “কি দুঃখে আমি খিচুড়িতে ইয়াবা মিশাইতে যাবো?  দরকারটা  কি ?   আমার রান্না খেয়ে মানুষ এমনিতেই তাব্দা হয়ে যায়! জানেন না আপনি?” - “হ্যা, ইয়ে মানে আমাদের ক্লায়েন্টও সেরকমই একটা কথা বলেছিলেন বটে।  যে, আপনার রাঁধা খিচুড়ি, সবজি আর সালাদ খেয়ে নাকি তিনি এতোই  বিমোহিত হয়ে পড়েছিলেন যে সেই অন্যমনস্কতার সুযোগেই মনে হয় দূর্বৃত্তের দল ঐ  জঘণ্য চৌর্য্যকার্য্যটি সম্পন্ন করে ফ্যালে।” 
-  “আচ্ছা , ভালো কথা, মৃদুলের দলে আর কে কে যেন ছিলো বলছিলেন?  তারা সব কেমন লোক ছিলো?”  এই পর্যায়ে বাঁকানাকার অতি প্রিয় ‘খাদ্য’ প্রসঙ্গ থেকে আলোচনাটা দরকারী দিকে ঘুরিয়ে আনার চেষ্টা করে ঝিকিমিকি।  “শুনেন, ওই যে কীর্তিনাশা আছে না?  লুকটা ভাব দ্যাখায় য্যান ভিজা বিলাই,  কিন্তু সচলে তার লেখা পইড়া কিন্তু মনেই হইবো না যে সে পাব্লিকের সামনে এমুন  ‘রা নাহি দেয় রাধা’ ভাব ধইরা থাকে।   আর  আখতারুজ্জামান তো আরো এক কাঠি সরেস।  সচলে তার পরিচয় সে কবি।  ওমা, কিসের কি? সে তো আসলে একখান ক্রুকেড কর্পোরেট  অফ্সার!  তার চলন বলন দেইখ্যা কে ভাবতে পারবো যে সে এক ভাববাদী কবি?  তারপর  ধরেন গিয়া ঐ যে আকতার , সারাক্ষণ মুখে একটা মিষ্টি মিষ্টি হাসি ঝুলাই রাখলো কথা বেশী খর্চা কর্ল্লো না, দেইখ্যা মাইনষ্যের কি মনে হইবো?  মনে হইবো না য্যান - 'আহা, আকতার আহমেদ, মনে নাই কুনু খেদ'?  ঠিকনা, একদমই ঠিকনা, ব্যাটা সারাক্ষণ হিংসিত থাকে আর বড় বড় মাইনষ্যেগো সামান্য, সামাআআআন্য ইক্টু ভুল ত্রুটি পাইলেই  ঘ্যাষ ঘ্যাষ কইর্যা পিত্তি জ্বালাইন্যা সব ছড়া লিখ্যা ফালায়!  এলায় বুঝেন?!”
“হুমম, খুবই সন্দেহজনক। এবং দুঃখজনকও বটে।  সব্বাই দেখা যাচ্ছে  সচলে-এক-আসলে-আরেক ধরনের মানুষ।  হুমমম।  তা আর কে কে সেদিন উপস্থিত ছিলো, নজারু?”  - “আরেকটা পোলা আসিলো, মাগার হ্যায় বয়সে পোলাপান হইলেও জানে অনেক - নাম সবজান্তা।”  
“সবজান্তা?! সবজান্তা মানে??”  হটাৎ কেমন যেন ক্ষেপে ওঠেন বাঁকানাকা - “আমরা এই বয়সে, মানে ওই পান্থপোলাটার চাইতে একটু বড় বয়সে আর কি, পৌছেও সব কেন অর্ধেকও জানতে পারি নি, আর ঐ ডেঁপো ছোঁড়া কিনা ‘সবজান্তা’ নাম নিয়ে বসে আছে?   আপনারা সচলে এসব এলাউ করেন কি ভাবে  !”  
“আহা, বাঁকানাকা, আপনি মিছেই উত্তেজিত হচ্ছেন” -  পরিস্থিতি সামাল দেবার চেষ্টা করে ঝিকিমিকি - “ওসব আজকাল্কার ছেলে ছোকড়াদের ব্যাপার, বোঝেনই তো!  ওরা দু’পাতা দর্শন পড়ে ভাবে ভীটগেনস্টাইন হয়ে গিয়েছে, দু’কলম ব্লগ লিখে ভাবে  ইয়োনি স্যানচেয, আর দু’টা উচ্চমার্গীয় গান শুনলে তো আর কথাই নেই - নিজেকে চিণ্ময় ডান্সটারের গুরু ভেবে ফ্যালে, ওদের কথা বলে আর আয়ুক্ষয় করবেন না হের বাঁকানাকা!”  -   
“হুমমম...... “ ফ্যাঁসস করে দীর্ঘশ্বাস ছেড়ে আবার নজুকে নিয়ে পড়েন গোয়েন্দাপ্রবর - “তা নাজুল, আপনাদের সেই  ঐতিহাসিক মহাসমাবেশে কোন নারী অতিথি উপস্থিত ছিলেন না?” 
- “তা থাকবো না ক্যান! আমগো ক্যামেলিয়া আপা আইসিলো তো। নীলাম্বরী শাড়ি পইড়া, মিষ্টি হাসি মুখে নিয়া উনিই তো ছিলেন একমাত্র ওয়েসিস!” এই পর্যায়ে আনন্দে নজুর দাঁত বেরিয়ে পড়ে, “মহিলা কিন্তু বড়োই কোমলপ্রাণা আর আন্তরিক ধরনের,  উনারে খামখা সন্দেহ কইর্যা ত্যক্ত কইরেন না তো!” একইসাথে আবেদন আর হুমকি প্রকাশ পায় নজুর স্বরে।  
“খিক্ - খিক্ - খিক্”  একেবারেই অ-রমনীসুলভ একটা হাসি দিয়ে  নজুর রাশভারী কথাটা হাস্য-ঝঙ্কারের ফুৎকারে উড়িয়ে দ্যায় ঝিকিমিকি।  “আপনার ধারনা যে ধরনের একটি  অভূতপূর্ব, অশ্রুতপূর্ব, চক্রান্তমূলক অপরাধ সংঘটিত হয়েছে আপনার বাসায়,  তা একজন মহিলার পক্ষে সম্পাদন করা কিছুমাত্র কম সম্ভব?  হাঃ...”  
“আচ্ছা, ম্যাডাম, মানে মিz  মিকি - এতোক্ষণ ধইরা তো ম্যালা প্যাচাল পাড়াইলেন আমারে দিয়া, এইর মধ্যে আমার ‘কালা রোইদ’ কি ‘ দুষ্টু মেয়ে’ কি ‘হাঁচি ও প্রেম’  মার্কা পাঁচখান নাটক লিখা হয়া যাইতো। লেকিন, ঠিক কি যে হইসে, কুন জিনিষটা যে চুরি  গ্যাসে, আপনার ক্লায়েন্ট যে ক্যান  এরম মাতম করতাসে - তার কিসুই তো  খুইল্যা কইলেন না?”  
“হ্যা, মিz ঝিকিমিকি, আমিও কিন্তুএ ব্যাপারে  অকূল পাথারে-নিকষ আঁধারে আছি!  ঠিক কি সেই মহা মূল্যবান জিনিষ, বলুন তো?   কি এত দামী, এত আকর্ষণীয় হতে পারে যার জন্য আমাদের ক্লায়েন্ট এরকম ক্ষেপে গ্যাছেন?  শুধু বলছেন - “চাই,  চাই এক্ষুণি ফিরে চাই”!  পঞ্চাশোর্ধ্ব বৃদ্ধা মহিলা উনি, এমন খুকীসুলভ আচরণ করছেন ঠিক কি হারিয়ে??”  
“ফিসসসসস”  গভীর একটা হতাশার শ্বাস ছাড়ে ঝিকিমিকি। জানে লাভ নেই তবুও চেষ্টা করে, বলে “প্রকৃতির অভিশাপে আপনারা পুরুষ হয়ে জন্মেছেন,  মানবমনের  সূক্ষ্ণ অনুভূতিগুলো আপনাদের মাথার  ওপর দিয়ে বোয়িং ৭৪৭ এর মতো করে উড়ে যায়, ধর্ত্তে পারেন না - আপনাদের বল্লেও কি আর বুঝতে পারবেন?  আচ্ছা তবুও বলি - তবে তার আগে আমি আমার তদন্তের  সমাধানও অফিসিয়ালী পেশ করতে চাই।  আমার মতে ঐ সচলাড্ডায় যে যে বা যাহারা যাহারা উপস্থিত ছিলো - তারা কেউই কারুর চাইতে কম যায় না।  সবগুলোই সমান অপরাধী, পাজীর পা ঝাড়া, চুরিতে সিদ্ধহস্ত!  এবং এই যুগান্তকারী অপরাধ সংঘটনে প্রত্যেকেরই হাত ছিলো, প্রত্যেকেই সমান অপরাধী!”
হাঁ করে তাকয়ে থাকে ‘দি নজু’ আর বাঁকানাকা - “কিন্তু, উনার অমূল্য জিনিষ্টা কি খোয়া গেসে, সেইটা কইলেন্নাতো?”
“ওহ্, সেটা?  সেটা হলো  ওনার খুব পছন্দের, খুব ভালো লাগার, খুব মনে রাখার মতো - 
 - চমৎকার আনন্দময় এক টুকরো সময়!”  
উদাস হয়ে যায় তিনজনই। জানে, তাদের ক্লায়েন্টের যা হারানো গেছে বহু চেষ্টা করেও তা আর ফিরে পাওয়া যাবে না।  এফ বি আই, সি আই এ, র্যাব, ড্যাব কারুর বাপেরও সাধ্যি নেই তা ফিরিয়ে এনে দ্যায়। তাদের ক্লায়েন্টও আসলে বোঝে সেটা। 
আর তাই সে মনভর্তি দুস্কু নিয়ে মিহিসুরে গান গাইতে গাইতে প্লেনে উঠে পড়ে, শুধোয় - 
“আবার হবে কি দেখা ?
এ দেখাই শেষ দেখা নয় তো?”
(শেষ.....   )  


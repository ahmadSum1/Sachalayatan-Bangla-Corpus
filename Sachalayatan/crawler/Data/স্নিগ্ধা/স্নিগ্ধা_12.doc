দূঃস্বপ্নের  তৃতীয়,  চতূর্থ, ...... অথবা অনন্ত প্রহর



ঊৎসর্গঃ কার্ল মার্ক্স এবং আর্তূরো এস্কোবার
আচ্ছা, বিশ্বায়ন বা উন্নয়ন জিনিষটা আসলে ঠিক কি করে বলুন তো?  ও হ্যা, মনে পড়েছে ।  বিশ্বায়ন  বা globalization হলো বিশ্বের  তাবৎ আনাচ কানাচ, কোণাকাঞ্ছির  মধ্যেও তথাকথিত অর্থনৈ্তিক যোগসূত্রতা স্থাপন করা, আর উন্নয়ন যে কি করে সে তো আজকাল করিমন থেকে কার্লা, হোসেন থেকে হোযে লুইস, ফরিদ থেকে ফারনান্দো - অর্থাৎ কিনা আবালবৃদ্ধবনিতা মানে বুড়ো ধূড়ো খোকা বোকা সব্বাই জানে।  জানবেই, জানতেই হবে।  আকাশ ভরা সূর্য্য তারার নীচে বাস করবে আর  ট্রপোস্ফীয়ার এর নীচেই ঝুলে থাকা সর্বত্রবিরাজমান উন্নয়ন নামক ঈশ্বরকে চিনবে না!  ধন ধান্যে  পুষ্পে ভরা বাংলাদেশে বসে বসে আরাম করবে আর কি কারণে ইরাকে যুদ্ধের খরচা মেটাতে সারা  বিশ্বে আস্তে আস্তে মন্দা কি দূর্ভিক্ষ নেমে আসে  তা বুঝে নিয়ে লক্ষ্মী ছেলেমেয়ের মতো পেটে পাথর বাঁধবে না - তা তো হয় না!  হয়?  আপনারাই বলুন?   পৃথিবীতে কৃতজ্ঞতা বলে একটা জিনিষ আছে না?  এটুকু পড়েই যেন আবার আশান্বিত হয়ে উঠবেন না - আজকের গল্পটা ঠিক বাংলাদেশকে নিয়ে কিন্তু নয়।  তবে কিনা, আবার নয়ও কি?   যতই হোক বিশ্বায়নের যুগেই তো বাস করছি.........    যাক গে যাক, এসব ভ্যানতাড়া বাদ  দিয়ে মূল কাহিনীতে আসা যাক।
আফ্রিকার লেক ভিক্টোরিয়া হলো পৃথিবীর বৃহত্তম  ট্রপিক্যাল আর দ্বিতীয় বৃহত্তম মিষ্টি পানির হ্রদ।   উগান্ডা, কেনিয়া আর তানযানিয়ার  মধ্য দিয়ে প্রবাহিত এই হ্রদটির বৈশিষ্ট্য কিন্তু এর আকারে নয়, এর চমৎকার বৈচিত্র্যময় জৈববৈশিষ্টের (biodiversity) কারণে  এটাকে রীতিমত  biological hotspot বলে গণ্য করা হয়।  এবং এই হটস্পট থেকেই শুরু “ডারউইনের দূঃস্বপ্ন” এর।  পরিচালক হুবার্ট সপার এর  Darwin’s Nightmare  ২০০৪ সালে মুক্তি পেলেও প্রামাণ্যচিত্রটি  বানাবার ইচ্ছে তার হয় ১৯৯৭ সালে।   সপার তখন রোয়ান্ডার রিফিউজিদের নিয়ে আরেকটি প্রামাণ্যচিত্রের কাজে তথ্য  সংগ্রহ করতে মধ্য  আফ্রিকায় গেছেন।  রোয়ান্ডার অতি দীর্ঘ এবং অনর্থক রক্তক্ষয়ী যে গণহত্যাটি পৃথিবীর ইতিহাসে জায়গা করে নিয়েছে তার কারণে লক্ষ লক্ষ টুটসী এবং হুটু উপজাতীয় তানযানিয়ায় উদ্বাস্ত হিসেবে আশ্রয় নেয়।   চরমপন্থী হুটু  রক্ষীবাহিনীর নির্বিচার এবং নৃশংস গণহত্যারফলে শুধুমাত্র ১০০ দিনের মধ্যে আট থেকে দশ লাখ মানুষ  প্রাণ হারায় আর স্থানচ্যুত হয় আরও অসংখ্য।  একইসাথে তখন চলছে  কঙ্গোর বিদ্রোহ, টুটসীরা মরছে কঙ্গোর ক্ষমতাসীন দলের হাতেও।  সপার এই উদ্বাস্তদের সাথে কথা বলতে তানযানিয়ায় যান  এবং সেখানে একটি  অদ্ভূত দৃশ্য তার মনোযোগ আকর্ষণ করে হটাৎই।   ঐ সবুজ আর অশান্ত, গাছ দিয়ে ঘেরা আর মানুষের ইতস্তত ছড়ানো  লাশ দিয়ে ভরা অঞ্চলে লেক ভিক্টোরিয়ার পাশে সোভিয়েতের বানানো দুটো বিশাল আকারের মালবাহী বিমান অপেক্ষা করছে - একটি এসেছে আর একটি যাচ্ছে।  দুটোই খাবারে ভর্তি।  একটিতে রয়েছে জাতিসঙ্ঘ পরিচালিত রিফিউযী ক্যাম্পগুলোর জন্য আমেরিকার পাঠানো টন কে টন হলুদ মটর, আর অন্যটিতে বোঝাই করা হয়েছে তার চাইতেও বেশী পরিমাণে টাটকা মাছ যার গন্তব্য ইয়োরোপীয়ান ইউনিয়ন।  মাছটির নাম নাইল পার্চ।  
কে না জানে যে ভালবাসা জিনিষটি অণির্বাণ, অদম্য এবং অপ্রতিরোধ্য?  লেক ভিক্টোরিয়ার চমৎকার জৈববৈচিত্র্যের কারণে পশ্চিমা কর্তারা এটিকে গভীরভাবে ভালোবেসে ফেলেন, এবং সিদ্ধান্ত নেন সেই ভালোবাসার বহিঃপ্রকাশ ইয়োরোপের ঘরে ঘরে পৌছে দিতে হবে।  অতএব ‘আধুনিক’ বিশ্বের যা মাধ্যম বললে মাধ্যম, হাতিয়ার বললে হাতিয়ার, সার্বজনীন ভাষা বললে তাইই - অর্থাৎ অর্থনৈতিক /ব্যাবসায়িক আদানপ্রদান - তার মাধ্যমেই অদম্য সেই ভালবাসার কাজটি সম্পাদন করতে এগিয়ে আসেন মহামান্যগণ।  লেক ভিক্টোরিয়ায় ছাড়া হয় নাইল পার্চ নামের মৎস্য প্রজাতির আপাতনীরিহ এক প্রতিনিধি।  এবং শুরু হয় দূঃস্বপ্নের  দ্বিধাহীন প্রহর।    
অবাক হচ্ছেন তো?  বলছি।  বাইরে থেকে চাপিয়ে দেয়া, ওই জৈব পরিবেশে প্রকৃতির স্বাভাবিক বিবর্তনের বিরুদ্ধাচারণ করে বাণিজ্যিক পণ্য হিসেবে আরোপ করা  নাইল পার্চ এই বিশাল হ্রদটির শতাধিকেরও বেশী স্থানীয় মাছের প্রজাতি বিলুপ্ত করে ফেলে, এবং করে খুব তাড়াতাড়িই।    তবে হ্যা, নাইল পার্চ  অকৃতজ্ঞ নয়।  একইসাথে তার যা কাজ তাও সে করেছে অর্থাৎ ভয়ংকর হারে বংশবৃদ্ধি করে উদ্যোক্তাদের লাভের হিসেব অমলিন রেখেছে।  নাইল পার্চ আবার ইয়োরোপীয় বাজারে চলে ভালো কিনা।  তবে এতে করে যে লক্ষ লক্ষ আফ্রিকাবাসীরা যারা তাদের জীবনধারনের জন্য ওইসব বিলুপ্ত হয়ে যাওয়া মাছের ওপর নির্ভর করতো - আহরিক এবং ব্যাবসায়িক দু’কারণেই - তারা যে অনাহার নামক একটু, সামান্য একটু অসুবিধেয় পড়েছে সেটা কে collateral damage হিসেবে ধরে নিলেই কিন্তু আর কোন ঝামেলা থাকে না, এতো প্রামাণ্য চিত্র ফিত্র বানানোরও কোন ব্যাপার আসে না। 
তবে দুঃখের কথা কি আর বলবো - দূঃস্বপ্নটি আবার বহুমাত্রিক।  সমস্ত মাছ ইয়োরোপে রপ্তানী হয়ে যাওয়ায়, আবার পূর্বে-প্রাপ্ত মৎস্য সকল ভূতপূর্ব হয়ে যাওয়ায় স্থানীয় লোকজন যে শুধু ফেলে দেয়া পচা গলা মাছ খেয়ে রোগে শোকে মরছে তাই তো নয়, গল্প আরো আছে।  ‘সর্বঘটে কাঁঠালী কলা’ মানে হলো গিয়ে খামোখা সবকিছুতে নাক গলানো সপার ওই দুই উড়োজাহাজের চালকদের সাথে বন্ধুত্ব পাতিয়ে বসেন - উদ্দেশ্য কিছু পেটের কথা বের করা আর কি।  তাতেই জানতে পান যে,  যে উড়ানটি এসেছে উদ্বাস্তদের মধ্যে রসদ বিতরণ নামক মানবহিতকর কাজটি করতে সেই একই উড়োজাহাজ বয়ে নিয়ে এসেছে অসংখ্য  অস্ত্র শস্ত্র।  যে উদ্বাস্তদের জন্য কষ্ট করে জ্বালানী পুড়িয়ে খাবার আনা হয়েছে তাদের বাঁচিয়ে রাখার জন্য, তারাই যেন আবার কাল সকালেই  গোলাবারুদের সামনে বাঁচিয়ে রাখা পৈতৃক প্রাণটি নির্বিঘ্নে খোয়াতে পারে সেই কারণে কঙ্গো এবং রোয়ান্ডার হাতে জোগান দেয়া  হচ্ছে ওই সব অস্ত্র!  আহা ব্যাবসা হলো গিয়ে ব্যাবসা,  এতে সবকিছু নিয়ে এতো মাথা ঘামালে কি চলে?  
পূর্ব কঙ্গোর শুধু একদিনের যুদ্ধে প্রাণ হারায় ১১ই  সেপ্টেম্বরে মোট যতজন প্রাণ হারিয়েছে ততজন করে।এই অশ্লীল বাস্তবতাকে আক্ষরিক অর্থেই বড় মাপের একটি প্র্যাকটিকাল জোক বললে কি ভুল বলা হবে?
তানযানিয়ার সরকার এই প্রামাণ্যচিত্রটির ঘোরতর নিন্দা করেছেন।  তাদের মতে আফ্রিকাবাসীরা মোটেই এভাবে ভাবেন না!   বিভিন্ন জায়গায় এর প্রদর্শনী বন্ধ করে দেয়া হয়েছ এমন পক্ষপাতদুষ্ট, ভাবমূর্তি বিনষ্টকারী ছবি দেখে জনগণের কোমলমতি মনে যাতে আঘাত লাগতে না পারে।  সরকার এমনকি ‘আসল সত্য’ উদঘাটনের জন্য একটি কমিটিও গঠন করেছেন।  কমিটি নিজে বা যাদের নিয়ে কমিটির কাজ তারা যদি তদ্দিন বেঁচেবর্তে থাকে তাহলে নিশ্চয়ই একদিন ‘আসল সত্যটি’ জানা যাবে - চলুন ততদিন নাহয় আরেকটু  ধৈর্য্য ধরি।
উন্নয়ন নামক যজ্ঞশালাটিতে অংশ নেয়ার জন্য তৃতীয়বিশ্বের বহু দেশ রপ্তানী নির্ভর শিল্পায়ননীতি অধিগ্রহন করেছে - কখনও স্বেচ্ছায় কখনও বিশ্ব ব্যাংক আর আই এম এফ এর অনুদান পাওয়ার শর্ত হিসেবে।     তার ফলে কর্মসংস্থান এবং বৈদেশিক মুদ্রা অর্জন যেমন হয়েছে তেমনি স্থানীয় প্রথাগত শিল্প এবং অর্থনৈতিক কাঠামো ক্ষতিগ্রস্ত হয়েছে অনেক অনেক বেশী।  আয় বৈষম্য আর সামাজিক মেরুকরণের কথা নাহয় আর নাই বললাম - সেতো একেবারে চাক্ষুষ।  আবার উন্নয়নের alter ego বিশ্বায়নের ফলে যে মাকড়সার জালের মত আঠালো জিনিষটিতে আমরা সবাই আটকানো তাতে করে আমার পাড়ায় আরেকটি starbucks খুললে হয়ত সিলেটের চা বাগানে মজুরদের মাসকাবারী চালের থলিটি আরেকটু হাল্কা হয়ে যায়।
তাই বলছিলাম - গল্পটি ঠিক বাংলাদেশের নয়, আবার নয়ও কি?
কার্ল মার্ক্স , আর তাঁর তাত্ত্বিক কাঠামো ব্যবহার করে গত দু’দশকে ‘উত্তর’ উন্নয়ন (postdevelopmentalism) নিয়ে সোচ্চার হয়েছেন যাঁরা তাঁদের পুরোধা - আর্তূরো এস্কোবার, সেই  দুজনের অনস্বীকার্য অবদান মনে করে মার্ক্সের জন্মদিনে এই লেখাটি।


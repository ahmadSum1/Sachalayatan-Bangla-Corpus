গোয়েন্দা ঝিকিমিকি ও একটি অশ্রুতপূর্ব অপরাধ



“সন্দেহভাজনদের তালিকার প্রথমেই এর নাম, এরই বাসায় জমায়েত হয়েছিলো শহরের দাগী সব ...গুলো, অতএব একে দিয়েই শুরু হবে” - কলিং বেলে আঙ্গুল চেপে কথাগুলো বলতে বলতে ঝিকিমিকি খেয়াল করে ছ’তলার ল্যান্ডিঙ্গে দাঁড়িয়ে হাপরের মতো হাঁপাতে হাঁপাতে গোয়েন্দা বাঁকানাকা ভুঁড়ি, বেল্ট, নোটবই এবং একটি চিবানো ইকোনো কলম মোটে দুটি হাত দিয়ে সামলানোর এক অসম্ভব চেষ্টায় ব্যস্ত।  
বেলের আওয়াজে দরজা খুলে দেয় প্রসন্নদর্শন এক কিশোর।  “জনাব ইসলাম কি বাড়িতে আছেন?” অদম্য প্রশ্বাসঝড়ের ফাঁকে ফাঁকে যথাসম্ভব গম্ভীর গলায় শুধোন বাঁকানাকা।  “হ, আমিই”। “”হ, আমিই” মানে?” খেঁকড়ে ওঠেন গোয়েন্দাপ্রবর, - “বলছি এ বাড়ির ভাড়াটে জনাব ইসলামের কথা! যাও, তোমার বাবাকে ডেকে নিয়ে এসো ছোকড়া!”  “আরে, কি হইসে কইবেন তো? বলতেসি আমিই নজরুল ইসলাম, প্রখ্যাত নাট্যকার এন্ড সেলিব্রিটি, এই বাড়ির বাড়িওয়ালার সবচাইতে প্রিয় ভাড়াটে এবং বিশিষ্ট শিল্প ও সংস্কৃতির সমজদার - ‘দি নজু’।”   
“ও, আচ্ছা, আপনিই তিনি? হুমমম, আমি অবশ্য শুনেছিলাম যে আপনাকে দেখতে নাকি কলেজ ছোকড়াদের মতো দ্যাখায় - এক্কেবারে পারফেক্ট ছদ্মবেশ ফর আ পেশাদার ক্রিমিনাল, কিন্তু তাই বলে যে সত্যি সত্যিই এতো ...” বিস্ময়কর হলেও সত্যি, মাঝে মাঝে এমনকি ঝিকিমিকিও কথা হারিয়ে ফ্যালে!  কেশে গলাটা একটু পরিষ্কার করে নিয়ে ঝিকিমিকি আবার  বলে- “আপনাকে কিছু প্রশ্ন করবার আছে, মিঃ নজরুল”।  “আরে মিয়া, আমারে মিস্টার টিস্টার কইয়েন না, সবাই আমারে নজু ডাকে, আপনেরাও  ডাকবেন।  আরে ভাই, এই দুইন্যাতে আসছি মোটে কয়েকদিনের লাইগ্যা - এর মধ্যে আবার এইসব ফর্ম্যালিটিজের ভ্যাজাল ট্যাজাল আমার ভাল্লাগে না। আসেন, ভিত্রে আইসা বসেন।”   
খোলামেলা , ছিমছাম, মন ভালো হয়ে যাবার মত একটা ড্রইংরুমে বসে ইন্টারভিউ পর্ব শুরু করে ঝিকিমিকি।  “আচ্ছা, নইজ্যা -  ঘটনার দিন অকুস্থলে কে কে উপস্থিত ছিলেন? ঠিক কি কি ঘটেছিলো ?  আপনি যা যা জানেন সব খুলে বলবেন, কোন কিছুই যেন গোপন করবেন না।”   “আরে, ধূরররর মিয়া, নজু কিস্যু গোপন করেও না! বলি শুনেন - সেদিন প্রথমে আইলো গিয়া অতন্দ্র প্রহরী।”   “অতন্দ্র প্রহরী?! এটা আবার কেমন নাম?  ভদ্রলোক ঘুমান না নাকি?”  মিহি বিস্ময় প্রকাশ করে ঝিকিমিকি।  “আরে, বিডিআর  আবার ভদ্রলোক হইলো কবেথিক্যা? মানে কইতাসি, পোলাটা ভদ্র খুবই, কিন্তু নিতান্তই বাচ্চা পোলা।  আর ওর মনটাও খুব নরম সরম, ও কুনু খারাপ কাজ করবারই পারে না।  ওরে আপনার সন্দেহের লিস্টি থিক্যা বাদ দিয়া দ্যান।”  
“হুমম, দ্যাখা যাক...” - ঝিকিমিকি তার ভাইরাসাক্রান্ত ল্যাপটপে নোট নিতে নিতে জিজ্ঞেস করে - “তা, ঐ দারোয়ান ছোঁড়াটাই কি সবচাইতে কমবয়সী সদস্য ছিলেন, সেদিন?”  “না, ওইটার চাইতেও কমবয়সী আরেক বালক আসিলো,  হেইডার নাম - পান্থ। তয় আপনে ওইটারেও প্লীজ আপ্নের লিস্ট থিক্যা বাদ দ্যান।”   “কেন? আপনার ধারনা কমবয়সীরা অপরাধে কিছুমাত্র অপটু?  ফুহ্, আপনি শুনলে অবাক হয়ে যাবেন - অপরাধ জগতের সবচাইতে দূর্ধর্ষ ক্রিমিনালের নাম , আঁ আঁ আঁ......” বাঁজখাই কন্ঠে শুরু করেও বাক্যের দ্বিতীয়ার্ধ্বে এসে আর্তনাদে শেষ করেন বাঁকানাকা, ঝিকিমিকির স্যুচাগ্র হিলের পাড়া খেলে যে কোন বীরপুঙ্গবই করতে বাধ্য হবে!
ভর্তসনার দৃষ্টিতে বাঁকানাকার মুখস্খলনকে বিদ্ধ করে, কাজে ফেরে ঝিকিমিকি।  “হ্যা, তা যে বিষয়ে কথা হচ্ছিলো, আর কে কে ছিলেন সেখানে? তাদের পেশা কি? নেশা কি? তারা কে কে কি কি করছিলেন?  খেলেন কি, পান করলেন কি? কি নিয়েই বা হাসলেন, অথবা কাশলেন? মানে, মোট  কথা হলো - সব খুলে বলুন তো দেখি?  ঠিক যা ঘটেছে, যা হয়েছে, জানতে চাই। আর, দয়া করে কারুর নামে কোনরকম সুপারিশ করবেন না।  নেপোটিজম জিনিষটা আমি একদম পছন্দ করি না।”   গম্ভীর গলায় ঘোষণা দেয় ঝিকিমিকি।  
“আচ্ছা, কইতাসি - ঐ দুই পোলাপান মার্কা পোলা ছাড়াও দুই চাচা মিয়া মার্কা মেহমানও আইসিলো-  মাহবুব লীলেন আর আহমেদুর রশীদ।  উনারা কবতা ফবতা লিখেন শুনসি।  কিন্তু ওইগুলান খায় না পিন্দে জানি না, কারণ পড়ি নাই।”  “হুমম, 'কপি'!" তাচ্ছিল্যের গলায় মন্তব্য করতে গিয়েও গিলে নেয় ঝিকিমিকি, আফট্রল - ভদ্রতা, সভ্যতা বলে একটা কথা আছে না?!  মনের সব কথা মুখে প্রকাশ কর্ল্লেই তো হয়েছিলো আর কি!  
"আচ্ছা, ওনাদের আচরণে কি সন্দেহজনক কিছু ছিলো?  মানে, ধরুন গিয়ে, ওনাদের কথায় বা আচরণে কি কোন অসংলগ্নতা ছিলো?”  “তাআআ, ধরেন গিয়া, তা ছিলো।” মাথা ঝাকায় নজু।  “উনাদের মধ্যে একজন ছিলো একদমই চুপচাপ, আর আরেকজন ছিলো ননস্টপ!  আর দুইজনের মধ্যে, মনে কয় আমার, গভীর একটা ষড়যন্ত্র ছিলো।  একজন ব্যাগড় ব্যাগড় কইরা মাইনষের মাথা নষ্ট কইরা  এটেনশন অন্যদিকে নিবোগা, আর সেই সুযোগে  আরেকজন - কাজ  হাসিল!”  
“হুমম, ব্যাপক !!” শ্বাস ফেলে বলে ঝিকিমিকি। “আচ্ছা, নজারাম -  আর কেউ কি ওদের চক্রান্তে লিপ্ত ছিলো মনে করেন?”  “তা, সইত্য বলি, ছিলো মনে লয়।  ওই যে মৃদুল, আকতার, আখতারুজ্জামান  আর কীর্তিনাশা আসছিলো না? ওইগুলার  কাজকারবার দেইখ্যা আমি একদম টাসকি খাইয়া গেসি!”   
“কিরকম? কিরকম?”  উৎসাহে নড়েচড়ে বসে ঝিকিমিকি, বাঁকানাকা দুজনেই।   যাক্, এতোক্ষণে বোধহয় রহস্যের একটা কিনারা দেখা দিতে যাচ্ছে ।  দেয়াই ভালো - যা একখান দজ্জাল ক্লায়েন্টের পাল্লায় পড়েছে গোয়েন্দা দুজন, তাতে চিন্তায় চিন্তায় তাদের পেটের ভাত চাল হওয়ার জোগাড়!  খুবই নাকি মূল্যবান একটা জিনিষ চুরি গ্যাছে তাদের ক্লায়েন্টের এবং চুরিটা নাকি হয়েওছে সেদিন যারা যারা উপস্থিত ছিলো তাদেরই এক বা একাধিকের দ্বারা।  ফোনের পর ফোনে সমানে হুমকি দিচ্ছেন তিনি।  প্রবাসে ফেরৎ যাবার আগেই এই ঘৃণ্য অপরাধের একটা হেস্তনেস্ত করে যেতে চান তিনি, নচেৎ অপারগ হয়ে হয়তো বা এফ বি আই এরই দ্বারস্থ হতে হবে তাকে!  
(চলবে ......  ) 


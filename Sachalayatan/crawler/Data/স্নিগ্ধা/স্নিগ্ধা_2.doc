প্রেম যশুয়া’র প্রেমে ………



আসে  না ওরকম কিছু কিছু সময়?  যখন আপনি আছেন, কথা বলছেন, হাসির কথায় হাসছেন, সামাজিকতা করছেন, দরকারমতো আশেপাশের দুর্ঘটনায় উদ্বেগ প্রকাশ করছেন, অর্থাৎ আপনার কাছ থেকে যা যা আশা করা হয় তার সবই যথাযথভাবে পালন করছেন - অথচ......
অথচ - আপনি আসলে ওখানে নেইই......
নামভূমিকায় পার্ফরম্যান্স বিচার করলে একদম ১০০ তে ১০০, অথচ -  ভেতরে ভেতরে আপনি প্রবলভাবে বিস্ময়াক্রান্ত - এমনও তাহলে সম্ভব? এই, এমন করে চরম নিরাসক্তি আর বিযুক্তি নিয়েও তাহলে চালিয়ে দেয়া যায়!
ওরকমই একটা ছাই ছাই সময়ে আমার প্রেম যশুয়ার সাথে পরিচয় হয়।
এবং, ভাগ্যিস  হয়!
আমি তখন আর কিছুই করি না, শুধু সুর নিশ্বাস নেই।  প্রতিদিন শুরু হয় কোন না কোন পছন্দের সুর দিয়ে।  গান তখন  আমাকে হাত ধরে হাঁটতে শেখাচ্ছে।  যে ভাষায়ই হোক, অতি প্রিয় রবীন্দ্র সঙ্গীত হলেও, গানের কথা শুনি না - বা বলা ভালো শুনতে পাই না - সবকিছুকেই মনে হয় সুরের বাহন মাত্র, ওদের আর কোন কাজ নেই আর কোন  উপযোগিতা নেই।  বারেবারেই মনে হয় - ভাগ্যিস পৃথিবীতে সুর ছিলো!
ওরকমই একটা বুভুক্ষু সময়ে এক বন্ধুর কাছ থেকে পাই প্রেম যশুয়ার সিডি।    
ভদ্রলোক জার্মানির।  বিখ্যাত এক সঙ্গীত পরিবারে তার জন্ম।  পাঁচ বছর বয়সেই বাঁশী বাজাতে শুরু করে, পরে তার সাথে যোগ হয় স্যাক্সোফোন।  খুব অল্প সময়ের মধ্যেই বাঁশী আর স্যাক্সোফোনে এতোটাই দক্ষতা অর্জন করে যে বয়ঃসন্ধির সময় থেকেই বিভিন্ন জ্যাজ, রক আর ফিউসন ব্যান্ডের সাথে তাকে বাজাতে দেখা যায়।   কিন্তু, অনলাইনে পাওয়া তার জীবনি অনুযায়ী - এতো ভাল বাজানো সত্ত্বেও প্রেম যশুয়ার ভেতর এক ধরনের অতৃপ্তি কাজ করতো।  সুরের মধ্য দিয়ে নিজেকে প্রকাশ করার ব্যাপারটা 'সম্পূর্ণ' হচ্ছিলো না কিছুতেই, কোথাও একটা ঘাটতি রয়ে যাচ্ছিলো।
তেমনই এক অশান্ত সময়ে প্রেম যশুয়ার পরিচয় ঘটে রবি শংকরের বাজনার সাথে।
বয়স তখন তার মোটেই ষোল।  বয়ঃসন্ধির অস্থিরতা সত্ত্বেও রবি শঙ্করের সেতার বাদন তাকে খুব গভীরভাবে নাড়া দেয়, খুব 'চেনা' একটা কিছুর সন্ধান দেয়।  যেটাকে বোধহয় বলা যায় - প্রাচ্যের স্পর্শ।  প্রেমের হ্ণদয়ে শুধু সুরপ্রেমই ছিলো না, প্রবলভাবে ছিলো এক ধরনের ঈশ্বরপ্রেম - বা বলা ভালো ছিলো এক ধরনের এষণা, যার তাগিদে প্রেম শুধু তার পরিচিত পাশ্চাত্য সঙ্গীতের ধারা নিয়ে সন্তুষ্ট থাকতে পারছিলো না।  প্রাচ্যীয় সঙ্গীতের সাথে পরিচয় ঘটা মাত্রই প্রেমের মনে হয় - এইই সেই যাকে সে খুঁজে বেড়াচ্ছিলো।
আঠেরো বছর বয়সে পড়াশোনা স্থগিত রেখে, জার্মানির ক্যারিয়ার বাদ দিয়ে, জীবনের ছকটাকে একদম বদলে ফেলে ভারতবর্ষের উদ্দেশে পাড়ি জমায়।  পথিমধ্যে গ্রীস, তুরস্ক, আফগানিস্তান, পাকিস্তান হয়ে, সেসব দেশের সঙ্গীত - বিশেষ করে লোকসংগীত, সেসব দেশের প্রত্যন্ত অঞ্চলের বাদকদের সাথে থেকে তাদের জীবনযাত্রা, তাদের বাজানোর ঢং, তাদের জীবনদর্শন চেখে, শিখে, ছেনে, ঘেঁটে অবশেষে পৌছোয় তার আরাধ্য ভারতে।  ওস্তাদ ওসমান খানের শিষ্যত্বে শুরু হয় সেতার শেখা।  শিখে নেন বাজাতে দিলরুবাও।  শৈশব থেকে শুষে নেয়া পাশ্চাত্য সুর আর স্বেচ্ছায় আহরণ করে নেয়া প্রাচ্যীয় সুর, এই দু'ধারার সঙ্গীতের 'ফিউসন' এর ফলে একের পর এক জন্ম নেয় অসাধারণ সব কম্পোজিসন!
মন কেমন করা, মন ভালো করা, হ্ণদয় মোচড়ানো, আবার সুন্দর সকালের মতো, কিংবা গভীর কান্নার মতো -  অদ্ভুত সব সুর!   আহ্‌, কী যে দারুণ  ............
আমার দিনরাত্রি তখন ভরে থাকতো প্রেম যশুয়ার সুরে সুরে।  অতি প্রিয় বন্ধুর কাজ করেছিলো ঐ সুরগুলো সে সময়ে! 
আমার সবচাইতে পছন্দের হলো 'সরোজা ২য় পর্ব' আর 'সং ফর সেভেন গডস'। ইউটিউবে খুব ভালো রেকর্ডিং পেলাম না, তাই ই-স্নিপ্সেও আপলোড করে দিলাম।  
কম্পোজিসনগুলো একই ধরনের বা একঘেয়ে লাগতে পারে আপনাদের - তবুও প্রেম যশুয়াকে নিয়ে না লিখে পারলাম না, এমনকি সে ভগবান (!) শ্রী রজনীশের অনুসারী হওয়া সত্ত্বেও তাকে ক্ষমা করে দিতে বাধ্য হয়েছি শুধু এগুলোর জন্য! 








     Get this widget 
|
     Track details  
|
 		eSnips Social DNA    





.
.
.








     Get this widget 
|
     Track details  
|
 		eSnips Social DNA    





.
.
.








     Get this widget 
|
     Track details  
|
 		eSnips Social DNA    





.
.
.








     Get this widget 
|
     Track details  
|
 		eSnips Social DNA    





.


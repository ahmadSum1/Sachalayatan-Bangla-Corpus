অন্তর মম বিকশিত কর



সচলায়তন প্রগ্রতিশীল  বাঙালিদের একটি অনলাইন সমাবেশ -  ধারণাটি, আমার ধারণা ভ্রান্ত নয়।  কিন্তু, সত্যিকার অর্থে কতটা প্রগ্রতিশীল ’ব্যক্তি’ আমরা? আমরা, সচলেরা আমাদের ব্যক্তিগত জীবনে?
০১
"আচ্ছা, 'তোমাদের'ও কি এরকম কার্ড হয়?" - একটি বিয়ের কার্ড বা নিমন্ত্রণপত্র হাতে আমার কোলকাতা থেকে আগত বাঙালি প্রতিবেশিনী এই প্রশ্নটি আমাকে করেন, আন্তরিকভাবেই। 
"কোলকাতার মানুষ তো একটা মিষ্টি খেতে দিয়ে আবার বলে -"পুরোটা খেতে হবে কিন্তু ..."" - আমারই বয়সী আমার বাংলাদেশী বাঙালি বন্ধু আমাকে এই খবরটি দেয়, স্বাভাবিকভাবেই।
০২
দোকানের চেক  আউট লাইনে অপেক্ষারত অবস্থায় দাঁড়িয়ে দাঁড়িয়ে দেখি,  ক্যাশ রেজিস্টারে কার্যরত মেয়েটি কি মিষ্টি হেসে আমার আগে  দাম দিতে থাকা ককেশিয়ান মানুষটির সাথে জিনিষপত্র স্ক্যান করার ফাঁকে ফাঁকে বন্ধুসুলভ আলাপচারিতা চালিয়ে যাচ্ছে।
আমার পালা এলে আমার দিকে তাকায় না পর্যন্ত, কোন  মিষ্টি হাসি বা সম্ভাষণ বা আলাপ তো দূরস্থান।
দোকানের পার্কিং লটে গাড়িটা পার্ক করার সময় আমার বাংলাদেশী বন্ধুর চোখে পড়ে সামনেই এক আফ্রিকান আমেরিকান ব্যক্তি  দাঁড়িয়ে আছেন, আমার বন্ধুর মুখ থেকে নির্দ্বিধায় বেরিয়ে  আসে  - "আমার গাড়িটা কিছু করিস না বাবা"।
০৩
"কিন্তু, মুসলিমদের কালচারেই তো সন্ত্রাস আছে?" - এক আমেরিকান বন্ধুর উক্তি।   তাকে আমি বহু চেষ্টাতেও বোঝাতে পারিনি, 'মুসলিম কালচার' বলে কোন কালচার নেই - ইসলাম কোথায় কি চেহারা নেবে তা সে জায়গার ইতিহাস আর বর্তমানের অনেকগুলো শর্ত বা বৈশিষ্ট্যের ওপর নির্ভর করে।
"আমার মেয়েদের স্কুলে সবসময়  চেষ্টা করে কিভাবে বাচ্চাদের ইহুদীধর্মের দিকে,  'জু'-দের সংস্কৃতির দিকে ঠেলে দেয় যায়" -  ষড়যন্ত্রের আভাসে উত্যক্ত এক বাংলাদেশীর হতাশা প্রকাশ।  কি কি প্রমাণ তিনি পেয়েছেন জিজ্ঞেস করাতে যুৎসই কোন জবাব দিতে না পারলেও মনোভাব  তার একটুও বদলায় নি।
০৪
"ছেলেরা তো ওইরকমই।  ওদের সাথে তাই মিথ্যা বললে বা চীট করলে দোষ কি?  তুমি না করলেও ওরা কি আর বসে থাকবে নাকি?"  পুরুষজাতি সম্পর্কে এই অতি "সম্মানজনক" অনুভূতিটি আমার চেনা এক উচ্চশিক্ষিত মেয়ের, যে তার পুরুষবন্ধুদের দেয়া উপহারের  ভারে প্রায়  ন্যুব্জ।
“আরে, এর চেয়ে বেশী আর কি করবে, মেয়েমানুষের যা বুদ্ধি! / ও তো ভাল রেজাল্ট করবেই,  মেয়েমানুষ হলে আমিও করতাম, তার উপর চেহারা সুন্দর!/ মেয়েটা ওভারকোয়ালিফাইড হয়ে গেছে, এখন কে ওই মেয়েকে বিয়ে করতে যাবে?”  বিভিন্ন সময়ে বিভিন্ন শিক্ষিত, শহরবাসী বন্ধু এবং আত্মীয়দের মুখে শোনা এরকম মূল্যবান উক্তির ভান্ডারটি আমার বিশাল।   
০৫
আমার চেনা এক  মুসলমান ছেলে বিয়ে করেছে এক হিন্দু মেয়েকে। বিয়ে করবে বলে যখন তার পরিবারকে জানানো হয়-  অনেক আত্মীয়স্বজনই অসন্তোষ প্রকাশ করে।  আর তার খুব খুব ঘনিষ্ঠ এক আত্মীয়া সরাসরি বলেন,  এ বিয়ে হলে তিনি তার শ্বশুর বাড়িতে মুখ দেখাতে পারবেন না। 
আর মেয়ের বাড়ির ঘোর অমতের কারণে বিয়ের দুবছর পর পর্যন্ত তারা জানেইনি যে মেয়ে সেই মুসলমান ছেলেকে বিয়ে করে ফেলেছে বহু আগেই।  
০৬
আমি নিজে কখনও কখনও অবাংলাদেশী কোন নিমন্ত্রণে গিয়ে  বিরক্ত হয়েছি কারণ অতিথিদের বেশীরভাগ  পরস্পরের পূর্বপরিচিত হওয়ায় নিজেদের মধ্যেই গল্প করেছে, আমাকে তেমন পাত্তা টাত্তা দেয় নি। 
বাঙালিদের নিমন্ত্রণ অনুষ্ঠানে আসা  অবাঙলাভাষী অতিথিকে নির্বাক বসে থাকতে দেখে নিজে দু'একবার ইংরেজিতে  পুরো কথোপকথন চালানোর চেষ্টা করে হাল ছেড়ে দিয়েছি, অন্যান্য বাঙালি অতিথিরা পাত্তা দেয় নি।  
ওপরের প্রত্যেকটা কথা আমার নিজের অভিজ্ঞতা থেকে লেখা।   
শুধু আমিই বা কেন, আপনাদেরও কি পরিচিত ঠেকেনি এগুলো? কোন তত্ত্ব, উপাত্ত কিছুর দরকার নেই। কে কাকে কি করেছে, কবে 'আসল' সমস্যার উৎপত্তি হয়েছিলো, 'প্রকৃত' দোষী কোনপক্ষ, এখনও 'তলে তলে' কারা কি কি করছে - অনেক কিছুই তো বলাও হলো, জানাও হলো, আবার তার প্রতিবাদও হলো। এবার? এবার কি? অতঃ কিম??
বেশ কয়েক বছর আগে ভারতীয় লেখক  নজরুল ইসলামের লেখা একটি প্রবন্ধ পড়েছিলাম, বিষয় ছিলো হিন্দু ও মুসলিম বাঙালিদের একে অপরের সম্বন্ধে প্রচলিত কিছু স্টেরিওটিপিক্যাল ধারনাসম্পর্কে আলোচনা।  লেখক একজন কোলকাতাবাসী ভারতীয় মুসলিম এবং  তিনি ভারতীয় পুলিশ বিভাগে চাকুরীরত ছিলেন (অন্ততঃতখন)।  তাঁর নিজের পেশাগত এবং ব্যক্তিগত অভিজ্ঞতার ওপর ভিত্তি করে লেখা ঐ আলোচনা পড়ে  অনেকদিন পর্যন্ত  মন  ভারাক্রান্তহয়ে  ছিলো।  মনে হয়েছিলো , পৃথিবী এতো দিকে এতো দ্রুত বদলে যাচ্ছে, অথচ কতগুলো দিকে এমন বিন্ধ্যপর্বতের মত  স্থবিরতা কি করে সম্ভব?    দোষ ছুঁড়োছুড়ির এই খেলা  কোনদিন কি থামবে না?   বালখিল্য আত্মম্ভরিতার যে মানসিক অচলায়তন (  আমাদের পূর্বপুরুষেরা এবং)  আমরা গড়ে তুলেছি  তা থেকে বেরিয়ে   আসার সচেতন চেষ্টা না থাকলে, এর শেষ কোথায় ?   
আমি বাংলাদেশী, আমি বাঙালি, আমি বাঙালি মুসলিম, কি আমি বাংলাদেশী, বাঙালি মুসলিম, কি আমি আন্তর্জাতিক, কি আমি কিছুই না হয়ে  ত্রিশঙ্কুতে ঝুলে  আছি - কিছুতেই কিছু লাভ নেই।  হয়তো এগুলোর কোন একটা আমরা হয়ে বা রয়ে যেতে পারবো, কিন্তু ঐ ওটুকুই।   জাতি, ধর্ম, ভাষা দিয়ে তৈরী ঐ লক্ষ্মণ রেখার  বাইরে বেরিয়ে নিঃশ্বাস নেয়া আর হবে না।
মানুষ হিসেবে আমি খুব সাধারণমাপের, সাধারণ মানের।  আমি আমার অনেক সীমাবদ্ধতা অতিক্রম করতে পারি নি, হয়তো কখনও পারবোও না। কিন্তু তবুও জীবনে কিছু জিনিষ আমি মেনে চলার চেষ্টা করি, করেই যাই - আমি যেন কোনদিন আরো সংকীর্ণ, আরো বদ্ধ, আরো অন্ধকার মনের অধিকারী না হয়ে পড়ি।
এটুকুই আমার চাওয়া - অন্তর যেন হয় বিকশিত,  সততই।


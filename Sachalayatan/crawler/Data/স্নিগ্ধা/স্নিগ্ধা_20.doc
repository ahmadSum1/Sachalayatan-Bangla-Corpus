ওফরা হাযা আর রিম বানা অথবা ইজরায়েলী আর প্যালেস্টিনীয় অথবা আমি আর আপনি .........



“Nothing can stay bound or be imprisoned.
You say, ‘End this poem here and
Wait for what’s next. ‘  I will.  Poems
Are rough notations for the music we are.”  (from  The Music We Are by  Rumi, translated by Coleman Barks)
আসলেই কি আমরা প্রত্যেকে একেকটা গানের মত নই?  কখনো সুরে বাজি আর কখনো অ - সুরে - কখনো লয়ে আর তালে আর কখনো ক্রোধে , অসহায়তায় , হতাশায় শুধু শব্দের চিৎকারে?  অথবা - প্রেমে আর ক্ষমায় আর  স্বপ্নে আর আশায়?    
ঙ্কিছুদিন আগে common dreams এর একটা খবরে দেখেছিলাম  গাযা’র বিস্তৃত অঞ্চল ইজরায়েলীদের পয়ঃ নিষ্কাশনের বিশাল নালা হিসেবে ব্যবহ্নত হচ্ছে।  যেখানটায় কিছুদিন আগেও ছিলো - ব্যবহারিক এবং আক্ষরিক  উভয় অর্থেই- হাজার হাজার প্যানেষ্টিনীয়দের জীবন ধারনের জন্য  অপরিহার্য্য, অবশ্যপ্রয়োজনীয় পথ, তাঁদের প্রতিদিনকার চেনা জীবনের একটা অংশ, সেখানে এখন মানুষ এবং পশুর বর্জ্য পদার্থের  দূর্গন্ধে তারা অতিষ্ট হয়ে উঠেছে।  চিকিৎসাবিজ্ঞানীরা আশংকা করছেন এভাবে পরিবেশ দূষিত হতে থাকলে অচিরেই কলেরা এবং অন্যান্য রোগ ছড়িয়ে পড়বে।  এর চাইতে যখন ইজরায়েলী মিযাইল বা ট্যাঙ্ক প্যালেষ্টাইনিদের বসতিসহ সবকিছু দ্বিধাহীন ভাবে গুড়িয়ে দেয় - অমানুষিক, বর্বর অবশ্যই - কিন্তু সেটাতেও বোধহয় কিছু দার্ঢ্য থাকে।  হয়তো আমার নিজেকে এর মুখোমুখি হতে হচ্ছে না বলেই মনে হয়, তবুও মনে হয়, যেন সেখানে নিষ্ঠুরতার পাশাপাশি শত্রু হিসেবে, ‘মানুষ’ হিসেবে একটা স্বীকৃতিও থাকে, এরকম অবজ্ঞা মিশ্রিত অত্যাচার নয়।  বইতে পড়েছি আগেকার দিনে রাণীরা নাকি হাবসী খোজাদের সামনেই কাপড় বদলাতেন কারণ তারা তো আর ‘পুরুষ’ নয়!  এই ব্যাপারটাও কেন যেন আমার কাছেএকই রকম অপমানজনক মনে হয়।  
ভাবছেন, গানের কথা থেকে বিষাদগ্রস্ত রাজনীতির কড়চায় এলাম কি করে?  কেন?  দূর তো নয়!  ঐ যে, নির্মলেন্দু গুণ যে বলেন  -
“মৃত্যুতেও থামেনা উৎসব,
জীবন এমনই প্রকান্ড প্রচুর”
(সচল হাসান মোর্শেদের সিগনেচার থেকে পাওয়া)
সেইতো সেখানেই তো আসল কথাটা  বলে দেয়া আছে।  সেটাই বার বার প্রমাণিত হয় যখন দেখি এত কিছুর পরেও, এসবকিছু নিয়েও  মানুষ গান হয়ে বাজে আর গান গায়, এবং সুরেই গায়।  অন্তত ওফরা হাযা আর রিম বানা গায় - যে যে যার যার জীবনের, অভিজ্ঞতার, আদর্শের  অবস্থান থেকে।   
ওফরা ইজরায়েলী গাইয়ে আর রিম বানা প্যালেষ্টাইনের।    এপর্য্যন্ত (যতদূর জানি) ওফরা হাযা একমাত্র ইজারায়েলীয় ইহুদী শিল্পী যার গান সমভাবে জনপ্রিয় প্যালেষ্টাইনেও এবং বৃহত্তর আরবী জনগোষ্ঠীতেও।  ওফরা  হচ্ছে প্রথম ইজরায়েলী শিল্পী যে আন্তর্জাতিক মাত্রায় জনপ্রিয়তা লাভ করে।  তার গানের আবেদন বা প্রসার ছাড়িয়ে গিয়েছিলো ভৌগোলিক সীমা আর জাতিগত বিভেদ।  তার কারণ বোধহয় শুধু তার অপূর্ব সুরেলা গলা আর গায়কীই নয়, তার কারণ হয়ে থাকতে পারে ওফরার পূর্বসূরী বাস্তচ্যুত, মূলোৎপাটিত, আপন গৃহে পরবাসী - তাই ওফরাও জানতো ভুল সময়ে ভুল জায়গায় জন্মানোর খেসারত দিয়ে যেতে হয় কি নিদারুণ ভাবে - অনেকসময় সারাজীবন ধরে।   
ওফরা জন্মেছিলো ইজরায়েলে ঠিকই কিন্তু তার পূর্বপুরষ আসলে ইয়েমেনাইট ইহুদী, মুসলিম অধ্যুষিত ইয়েমেন থেকে উদ্বাস্ত হিসেবে ইজ্রায়েলে এসে বসবাস শুরু করে।
তেল আভিবে নির্ভেজাল দারিদ্র্যের মধ্যে জন্মানো নয় ভাইবোনের সবচেয়ে ছোট ওফরা বারো বছর বয়সেই অসাধারন সুকন্ঠী হিসেবে সমজদারদের নজর কাড়ে।  আর উনিশে পৌছতে পৌছতে হয়ে যায় ইজরায়েলের প্রথম পপ সম্রাজ্ঞী।   হিব্রু, এরামিক, আরবী আর ইংরেজী - এই চার  ভাষায় গান গেয়েছে সে।   বেশীরভাগ  গানের মূল বিষয় উৎসে ফেরা অথবা শেকড় খোঁজা অথবা ‘শান্তি’ ছড়ানো।   ওফরার অনেক গানই এসেছে প্রাচীন ইয়েমেনাইট র‌্যাবাঈদের  লেখা প্রার্থনা সঙ্গীত থেকে।  যেমন, তার সবচেয়ে জনপ্রিয় গানগুলোর একট হলো “ইম নিন আল্যু”  যা আসলে একটি প্রার্থনা সঙ্গীত, ওফরার গলায় যা রূপ বদলে হয়ে গেছে চমৎকার তাল ও সুরের একটি আধুনিক গান আর ছড়িয়ে গেছে পৃথিবীর বিভিন্ন দেশে।   
তবে জনপ্রিয় গাইয়ে অনেকেই হয়, খ্যাতির দেবতা বরদান করে অনেককেই, কিন্তু কালের বিচারে সবাই উত্তীর্ণ হয় না মোটেই।  মাত্র বেয়াল্লিশ বছরে মারা গেলেও ওফরা হাযা কে এখনও একইরকম শ্রদ্ধা আর ভালোবাসার সাথে যে মনে করা হয় তার  কারণ সে  ছুঁয়ে যেতে পেরেছে মানুষের হ্নদয় - কি ইহুদী, কি মুসলিম, কি ইজরায়েলী, কি প্যালেষ্টিনীয়।  
স্বদেশ বলে ইজ্রায়েলের প্রতি ওফরার আনুগত্য যে ছিলো না তা নয়, কিন্তু তা ছিলো না কখনই এতটা প্রগাঢ় যে ‘মানুষ’ হিসেবে তার বিবেক, মনুষ্যত্ব আর জীবনবোধ আচ্ছন্ন করে তাকে পরিণত করবে শুধুমাত্র একজন ‘ইজ্রায়েলী নাগরিকে’ এ।  নিজের ঐতিহ্যের প্রতি যতখানি মমতাময়ই সে থাকুক না কেন বা ইহুদী ধর্মের প্রতিও যত বিশ্বস্ততাই তার থাকুক না কেন, সেগুলোর কোনটিই ছিলো না এতখানি অন্ধ ও বধির যা ওফরাকে মুস্লিমদের প্রতি বিদ্বিষ্ট করে তুলবে, বা প্যালেষ্টিনীয়দের প্রতি অসহানুভূতিশীল করে তুলবে।  বিল ক্লিন্টনের উপস্থিতিতে অনুষ্ঠিত ইজ্রায়েল-প্যালেষ্টিনীয় শান্তিচুক্তি স্বাক্ষর অনুষ্ঠানে তাই সবার মধ্য থেকে গান গাইবার মত সম্মানজনক আমন্ত্রণ ওফরা হাযাই পায়, আর কেউ নয়।  তার গড়ে  যাওয়া সঙ্গীত সংগঠনের মূলমন্ত্র - শান্তি, এখনও কাজ করে যাচ্ছে ওফরার আদর্শ অনুযায়ী।  
তেমনি আরেকজন হলো রিম বানা।  নাযারেথে জন্ম নেয়া রিম গাইতে শুরু করে দশ বছর বয়স থেকে।  রিমের সব গানের মূল উপজীব্য একটাই - তার দেশের মানুষ। প্যালেষ্টিনীয়দের সংস্কৃতি, ঐতিহ্য, জীবনযাপন আর অবশ্যই তাদের নিরন্তর সংগ্রাম।  তার গানের আরও একটি বৈশিষ্ট্য  হচ্ছে তার সুরে প্রকৃতির অমোঘ উপস্থিতি।  তার গান শুনলে মরু আর সাগর, ঝর্ণা আর পাহাড়ের আবহধ্বনি জানিয়ে দেয় যে প্যালেষ্টিনীয়দের জীবনে, সংস্কৃতিতে প্রকৃতির ভূমিকা কতখানি।
ওফরার মত তার অনেক গানও এসেছে প্রাচীন প্রার্থনা সংগীত থেকে - বিশেষ করে কাআনাইট প্রার্থনা  সংগীত থেকে।  কিন্তু আবার একইসাথে রিমের গানকে বলা হয় ‘উত্তরাধুনিক’ আরবী গান, যেখানে ঐতিহ্য আর আধুনিকতা মিশেছে অনায়াসে।  
ওফরার যেমন উদ্দেশ্য ছিলো নানা কারণে গড়ে ওঠা পারস্পরিক বিভেদের প্রাচীরটিকে সরিয়ে দেয়া, রিমের তেমনি মূল লক্ষ্য হলো প্যালিষ্টিনীয়দের দৈনন্দিন লড়াই আর আদর্শের যুদ্ধটাকে বাইরের পৃথিবীর কাছে তুলে ধরা।  মুস্লিমদের নিয়ে, আরবী সংস্কৃতি নিয়ে যে সব ভুল  স্টেরিওটিপিক্যাল ধারনা গেড়ে বসে আছে , তাকে হটিয়ে একটা অন্যতর দৃষ্টিতে আমাদের দেখতে সাহায্য করা।  বাচ্চাদের নিয়েও অনেক গান গেয়েছে রিম, বিভিন্ন শিশু দিবসে তো বটেই এমনকি খৃষ্টমাস উপলক্ষ্যেও।  প্যালেষ্টিনীয় নারী, শিশু, যুদ্ধে শহীদ তরুণ কাউকেই রিম ভুলে যায় নি, কোন স্বপ্নই সুরে বেঁধে ছড়িয়ে দিতে দ্বিধা করে নি।
কি বৈপরীত্যে সমাচ্ছন্ন ব্যক্তিগত শেকড়ের ইতিহাস এই দু'জনের।  কিন্তু তবুও ওফরা হাযা আর রিম বানা শেষ পর্য্যন্ত তুচ্ছতাকে ছাড়িয়ে গিয়ে ‘মানুষ’ হয়ে উঠতে পেরেছে।  গান হয়ে বেজেছে আর গান দিয়েই বেঁধেছে।  
এরপরও সুরের শক্তিকে অস্বীকার কি করা যায়?   
(নীচে দু'জনের গানের দু'টো লিঙ্ক দেয়া হলো।)



প্রিয় ছবিদল - ১



জীবনের বেশিরভাগ সময় কংক্রিটের জঙ্গলে কাটিয়ে দেওয়ায় মনের ভেতর একটা তৃষ্ণা কাজ করে। চারিদিকে এত সুন্দর প্রকৃতি, তার কিছুই তো দেখা হলো না ! তাই যখনই ছিটেফোঁটা সুযোগ পেয়েছি, উর্দ্ধশ্বাসে ছুটে গেছি সবুজ, নীল, লালকমলা কিংবা সাদার সান্নিধ্য পেতে।  
চোখজুড়ানো কোন জায়গায় গেলে অনেক সময়ই সেটা উপভোগ করবার পরিপূর্ণ সুযোগ হয়ে ওঠে না।  কারণ বিবিধ, কখনো দিনান্তে হাজির হওয়া, কখনো ফিরে যাবার তাড়া , কখনো আরো দেখবার তাড়া, কখনো ছবি তুলবার তীব্র তাড়না।  তাড়া খেয়ে চলা মানুষের নিয়তি, আমি কোন ছার্ যে রেহাই পাবো? 
ছবি তোলার ব্যাপারটা অবশ্য একটু আলাদা।  এতে তাড়াহুড়োয় চোখ বোলানো জায়গা পরে নিরিবিলিতে খুঁটিয়ে দেখবার সুযোগ থাকে। এইখানে একটা কিন্তু আছে, আমার হতচ্ছাড়া যন্ত্র ঠিকভাবে দৃশ্যগুলো তুলে আনতে পারে না।  কখনো জমিন আঁধার কখনো আসমান গায়েব। ফ্যাকাশে রংয়ের ব্যাপারটা তো বাদই দিলাম।  পয়সা দিয়ে একটা জিনিস কেনা, সেটা কাজ না করলে কার ভালো লাগে? 
বিভিন্ন ফোরামে চোখধাঁধানো ছবি দেখি আর দীর্ঘশ্বাস ফেলি,  না জানি কত দামী ক্যামেরায় তোলা! একদিন আমিও বড়লোক হব, দেখে নেব সবাইকে, এইরকম একটা গোপন বেদনা নিয়ে ঘুরে বেড়াই। 
ইন্টারনেটের যুগ, না চাইলেও অনেক কিছু চোখেকানে চলে আসে। ফটোগ্রাফির ব্যাপার হলেই লোকে কি সব যেন বলে, আমার অতিক্ষুদ্র এন্টেনার বহু ওপর দিয়ে সেগুলো নাচতে নাচতে উড়ে যায়।  এক্সপোজার, অ্যাপারচার, শাটারস্পিড, আইএসও, ওয়াইড অ্যাঙ্গেল, টেলিফোটো, মিটারিং মোড, ব্র্যাকেটিং, এইচডিআর, পোস্ট প্রসেসিং, হোয়াইট ব্যালান্স, শার্পনেস, ব্লার, টোন কার্ভ ইত্যাদি শব্দগুলো ধাঁধার মত লাগে, জট পাকিয়ে যায়।  আমি অটো মোডে শাটার রিলিজ করতে করতেই কয়েক বছর পার করে দিই। এটাই সুবিধাজনক, নতুন কিছুতে নাক না গলানো, নিজের ক্ষুদ্রগন্ডির ভেতরে পড়ে থাকা!
ভাগ্যক্রমে এমন একটা দেশে গিয়ে হাজির হই, যেখানে চোখ খুললে আর বন্ধ করতে ইচ্ছে করে না। খালিচোখে দেখা জায়গাগুলোর ছবি যখন কম্পুতে দেখি তখন মাথায় হাত দিয়ে বসে পড়া ছাড়া উপায় থাকে না।  না আছে সেই রং না আছে সেই উজ্জ্বলতা। হারিয়ে যাওয়া অনুসন্ধিৎসু মন থেকে থেকে খোঁচা দেয়, নাও না একটু ছবি তোলা শিখে!  আমি গ্যাট হয়ে বসে থাকি, এত সময় কিংবা আগ্রহ কই?   
আমার অনুজ ছবিটবি তোলে। সেইবার ঢাকায় গিয়ে তার কাছ থেকে ফাও কিছু জ্ঞান পেলাম।  বলাই বাহুল্য, সে নিজে থেকে এসে না বললে হয়ত আমি কখনই আগ্রহ করে শিখতে যেতাম না।  আলস্য কারো কারো একেবারে মজ্জাগত।  
নতুন বিদ্যা ফলাতে গিয়ে দেখি, এই জিনিস সহজে বাগে আসবার নয়। বহুত ফ্যাকড়া, অনেক কিছু বুঝতে পারছি না।  সচলের ফটোগ্রাফি বিষয়ক লেখাগুলো মন দিয়ে পড়তে শুরু করলাম।  কিছু কিছু লোক ( নমস্য নাম সব, শোহেইল মতাহির চৌধুরী, অনুপম ত্রিবেদী , এস এম মাহবুব মুর্শেদ, অরূপ, মরুদ্যান) সহজ ভাষায় জিনিসগুলো লিখে না রাখলে বড় মুশকিল হতো।  বাংলায় পড়ালেখার যে আরাম, সেটা অন্য কিছুতে পাওয়া কঠিন। 
লেগে রইলাম, একটা পর্যায়ে মনে হলো, কিছু কিছু বুঝতে পারছি। তবে ছবি তোলা যতখানি গুরত্বপূর্ণ, পোস্ট প্রসেসিং তার চেয়ে কম নয়, এইটুকু বোঝার পর একদফা ক্ষ্যান্ত দিলাম। লাইটরূম আর ফটোশপ খুলে দেখছিলাম একবার, উরে বাবা ! এ যে সে লোকের কম্ম নয়।       
ইতিমধ্যে পানি বহুদূর গড়িয়েছে, দেশ বদল করেছি।  নানান ঝামেলা, চাকরি খোঁজা, ভাড়া বাসা খোঁজা , আসবাবপত্র কেনা, ঘরদোর গোছানো, বাচ্চার স্কুল সব মিলিয়ে কঠিন অবস্থা।  যাবতীয় ঝামেলা পেরিয়ে, কোন এক শুভক্ষণে লাইটরুম নিয়ে কিঞ্চিৎ "ঘাঁটাঘাঁটি করবার প্রয়াস পেলাম"। সে এক অন্য দুনিয়া, মানুষ যে কত কিছুতে কত এগিয়ে গেছে, ফটো প্রসেস করবার কায়দাকানুন দেখলে সম্যক ধারণা করতে পারা যায়।  
বেশিদিন আগের কথা নয় এটা, ধরেন গত বছর নভেম্বর ডিসেম্বর।  নিজের তোলা পুরনো ছবিতে রং মাখামাখি চলতে লাগলো।  আজকে যেই কাজটুকু আমি পাঁচ-দশ  মিনিটে করতে পারি, তখন সেগুলো করতে এক থেকে তিন ঘন্টা করে সময় লাগতো। ওগুলোর সাথে এত সময় পার করেছি , দেখতে আহামরি না হলেও সবগুলো প্রিয় ছবির তালিকায় চলে গেছে। সেগুলো দেয়ার ইচ্ছে হলো হঠাৎ। পাঠক দর্শক নিজগুণে ত্রুটি মার্জনা করবেন   
IMG_5720-LR by Yasir.Arafat, on Flickr
ছবি ১ : মার্টিনির ছাদে 
মার্টিনি একটি অদ্ভুত শহর, এর চার দিকেই পাহাড়। আকাশ দেখতে চাইলে ঘাড় অনেকখানি ভেঙ্গে তাকাতে হয়।  পশ্চিম দিকে তাকিয়ে দেখি বহু ওপর দিয়ে ছোট ছোট কি যেন চলছে। জিনিসগুলো গাড়ি, এটা বোঝার পর কিছুটা আতঙ্ক অনুভব করলাম।  আমি নবীশ ড্রাইভার, সমতলে গাড়ি নিয়ে বেড়াতে গেলেই নানারকম ঝামেলা বাঁধাই, অত উঁচুতে গেলে নির্ঘাৎ নিয়ন্ত্রণ হারিয়ে পড়ে যাব।  কপালফেরে অথবা কপালগুণে সেই পথে কয়েকবার যাত্রার সুযোগ হয়েছিল অনেকদিন পর। নিচে থেকে যে পযন্ত  দেখা যায় তারও দ্বিগুনের বেশি উচ্চতায় উঠেছিলাম গাড়ি নিয়ে।  এত অবিশ্বাস্য সুন্দর পথে আমি খুব কম গেছি।  সেই দৃশ্যমান অংশ থেকে ছবিটা তোলা।  
সাপের মত এগিয়ে আসা পাহাড়টার সামনে যে গোলমত মাথা সেটার গোড়ায় মার্টিনি শহর। বাঁয়ে দুরে দেখা যাচ্ছে সিওঁ শহর, ফ্রিওয়ে এবং রোন নদী। ডানপাশে মনোমুগ্ধকর আরেকটি শহর ভ্যালেত। পেছনে (যে দিকে যাচ্ছি, ছবিতে নেই) ফ্রান্স সীমান্ত এবং রোমাঞ্চকর "অনুভবের হ্রদ"। সেই গল্প আরেকদিন
IMG_6867-LR by Yasir.Arafat, on Flickr
ছবি ২ : ফুরকা পাস  
যেই রোন নদী বয়ে গেছে মার্টিনির পাশ দিয়ে লেক জেনেভা হয়ে ভূমধ্যসাগর পর্যন্ত, তার জন্ম মার্টিনি থেকে মাত্র সোয়া শ' কিলোমিটার দুরে।  এক কালের দুর্গম ফুরকা পাসের ওপরের দিকে রোন গ্লেসিয়ারে।  সেখানে পৌঁছে পেছন ফিরে দেখা ফুরকা পাস এবং সদ্যজাত রোন নদী।  দুরে নীলচে মায়ায় জড়ানো আল্প্স পর্বতমালার একাংশ
IMG_1729-LR by Yasir.Arafat, on Flickr
ছবি ৩ : আল্পসে গোধূলিলগ্ন  
IMG_1704-LR-PS by Yasir.Arafat, on Flickr
ছবি ৪ : নি:সঙ্গ কুটির 
সিওঁ শহর থেকে ডান দিকে ঘুরিয়ে পেঁচিয়ে অনেক খাড়া উঠে গেছে একটা গিরিপথ, একসময় মাথা কুটে মরে হার মেনেছে দূর্লঙ্ঘ কোন শৃঙ্গের কাছে। এই পথের ওপরেই  আছে দেশের দ্বিতীয় উচ্চতম সেতু পঁ ন্যুক।  সেখান থেকে কিছু দুরে এই ছবিটি তোলা।  বিস্ময়ের ব্যাপার হচ্ছে, দূরে পাহাড়ের গায়ে দুটি ছোট্ট কুটির।  খালি চোখে কোন পাকা, কাঁচা কিংবা ঝুলন্ত রাস্তা দেখা গেল না।  এখানে নি কেউ থাকে নাকি পাহাড় বাইয়েদের জন্য বিশ্রামাগার?    
IMG_9820-LR-PS by Yasir.Arafat, on Flickr
ছবি ৫ : ম্যাটারহর্ন 
একে নতুন করে পরিচয় করিয়ে দেবার কিছু নেই।  তার ওপর এই ছবিটা আগে ব্যবহার করেছিলাম পুরনো একটা লেখায়।  তখন পোস্ট প্রসেসিং সম্বন্ধে কোন ধারণা ছিল না।  
DSC_2205-PS by Yasir.Arafat, on Flickr
ছবি ৬ : বারান্দায় রোদ্দুর 
নতুন দেশে এসে যে বাড়িটায় উঠেছিলাম সেটার পেছনের বারান্দায় গেলে পুরনো ঢাকার কথা মনে পড়ে যেত।  এক কোনায় পুরনো ভাড়াটের ফেলে যাওয়া আবর্জনা , মেঝেতে কাঁচা লাল রং আর দেয়ালের আধাপাকা হলুদ, সব মিলিয়ে শ্বাসরুদ্ধকর।  কিন্তু একদিন সেই বারান্দাই অপূর্ব রঙয়ে ছেয়ে গেল।  গাছের তলার দিকে ঘিঞ্জি বাড়িঘরগুলো কালো রং দিয়ে ঢেকে দিয়েছি।  
DSC_2523-LR-2 by Yasir.Arafat, on Flickr
ছবি ৭ : স্বর্ণ তাড়া
সিডনির আকাশ অনেক সময় মধ্যদুপুরের দিকে সোনা রংয়ে  ঢেকে যায়।  আর একটু বিকেল হলে তো কথাই নেই।  আরেক দফা অলিন্দালোক
DSC_5275-LR-PS by Yasir.Arafat, on Flickr
ছবি ৮ : প্যারামাটা নদী
সিডনির মাঝ দিয়ে বীরদর্পে বয়ে গেছে প্যারামাটা নদী।  মোহনার কাছে গিয়ে সে কলেবরে এতটাই বেড়েছে যে তাকে সমুদ্রের অংশ বলে মনে হয়।  এই ছবিটি ফেরিতে দাঁড়িয়ে তার শীর্ণ অংশে তোলা।  আকাশ ঢেকে আছে পেঁজা তুলোর মত মেঘে, এতই সহজলভ্য দৃশ্য যে মাঝে মাঝে ভুলে যাই তা কতখানি সুন্দর
DSC_4867-LR by Yasir.Arafat, on Flickr
ছবি ৯ : ত্রিসহোদরা 
ব্লু মাউন্টেইনস, সিডনির অন্যতম আকর্ষণ।  অনেক জায়গা আছে এই অঞ্চলে বেড়াবার মত। আমি কেবলমাত্র এইটিতেই গিয়েছি। শৃঙ্গত্রয় থ্রি সিস্টার্স নামে খ্যাত।  এইচডিআর করতে জানি, সেটা একটু জানিয়ে গেলাম হে হে     
DSC_1580-Edit-LR by Yasir.Arafat, on Flickr
ছবি ১০ : লা পেরুজ  
যেই দিকে তাক করে ছবিটা তোলা, বোটানি বে'র সেই প্রান্তে আরো কিছুটা বাঁয়ে ক্যাপ্টেন জেমস কুক নোঙ্গর ফেলেছিলেন, একটা স্মরণস্তম্ভ আছে সেখানে।  আপাতত সেটার কৌণিক দূরত্বে দাঁড়িয়ে ক্যামেরাবাজি করছি, জায়গার নাম লা পেরুজ।  একসময় যেটা চোরাচালান ঠেকাবার চৌকি ছিল।  এখন পর্যটকদের তীর্থস্থান
DSC_1546-LR-2 by Yasir.Arafat, on Flickr
ছবি ১১ : সূর্যাস্ত 
সূর্য ডোবার আগে মনে যে বিষাদের রং লাগিয়ে দিয়ে যায় তাকে ধরার ক্ষমতা কারো নেই।কিন্তু ডুবন্ত সূর্যের কমলা হলুদ আভা ধরবার একটা উপায় খুঁজে পেয়েছি। আবারও লা পেরুজ!!


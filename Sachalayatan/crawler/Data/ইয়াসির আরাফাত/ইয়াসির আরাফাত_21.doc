সবকিছু শেষ হয়ে গিয়েছে কি?



অসংখ্য মানবতাবিরোধী অপরাধে জড়িত ঘৃণ্য ব্যক্তি কাদের মোল্লার যাবজ্জীবন কারাদণ্ডের রায় ঘোষিত হয়েছে। তার বিরুদ্ধে যে পাঁচটি সুনির্দিষ্ট অভিযোগ সন্দেহাতীত ভাবে প্রমাণিত হয়েছে তার বিপরীতে বাংলাদেশের আইন অনুযায়ী সর্বোচ্চ শাস্তি মৃত্যুদন্ড হওয়াই ছিলো একমাত্র এবং যথাযথ সিদ্ধান্ত। সেই শাস্তি কেন দেয়া হলো না, সেটা নিয়ে হতাশা প্রকাশের পাশাপাশি সচেতন এবং অভিজ্ঞ ব্যক্তিরা বহুবিধ দৃষ্টিকোণ থেকে আলোচনা করছেন সম্ভাব্য ব্যাখ্যা নিয়ে। আলোচনা থেকে একটা জিনিস পরিষ্কার বোঝা যাচ্ছে, এই রায়ের বিরুদ্ধে সরকারপক্ষের আপীলের সুযোগ অত্যন্ত সীমিত।  
যেই দিকটি আলোচনায় একেবারেই উঠে আসছে না সেটি হচ্ছে, কাদের মোল্লার বিরুদ্ধে অভিযোগ কি কেবলমাত্র ছয়টি? রাষ্ট্রপক্ষের কৌঁসুলি যা কিছু উপস্থাপন করেছেন সেগুলোই কি সব?
নিশ্চয়ই নয়।
তাহলে নতুন অভিযোগ গঠনে বাধা কোথায়? সারা দেশ কাদের মোল্লার বিচারের দাবিতে যতখানি উত্তাল হয়ে উঠেছে, কাদের মোল্লার অসংখ্য অপ্রকাশিত অপরাধের  বিরুদ্ধে প্রকৃত সাক্ষী পাওয়া কেবল একটি সরকারি ঘোষনার ব্যাপার। সাক্ষীর পর্যাপ্ত নিরাপত্তা এবং নির্বিঘ্ন জীবনের নিশ্চয়তা দেয়া একমাত্র সরকারের পক্ষেই সম্ভব, যদি তাদের সেই সদিচ্ছা থাকে।  
আসুন সবাই মিলে সংগঠিত হই, কাদের মোল্লার বিরুদ্ধে গণহত্যার অভিযোগ তুলে ট্রাইব্যুনালে নতুন করে উপস্থাপন করাকে একটি গণদাবীতে পরিণত করি।


ঐতিহাসিক ৭ই মার্চ এর জনসমাবেশ




ঐতিহাসিক ৭ই মার্চ এর জনসমাবেশ এর একাংশ (ভুল ছবিটি সরিয়ে দেয়া হয়েছে)
১৯৭১ সালের ৭ই মার্চ রমনা রেসকোর্সের ময়দানে (বর্তমানে সোহরাওয়ার্দী উদ্যান) কত লোক বঙ্গবন্ধুর ভাষন শুনতে এসেছিলো? নজরুল ভাইয়ের ‘৭ই মার্চের সত্য ভাষণের খোঁজে’ পোস্টে আনুমানিক লাখ বিশেক লোকের উল্লেখ রয়েছে। কিছু কিছু লোকজন এই সংখ্যাটির বিশ্বাসযোগ্যতা নিয়ে প্রশ্ন তুলছেন। বিভিন্ন উৎস থেকে যে তথ্য পাওয়া যাচ্ছে তা অনুমানভিত্তিক এবং সঠিক সংখ্যা কোথাও আনুষ্ঠানিক ভাবে লিপিবদ্ধ নেই। 
এই পোস্টে ইতিহাস অসম্পৃক্ত একজন ব্যক্তির দৃষ্টিভঙ্গি থেকে ৭ই মার্চ এর জনসভায় উপস্থিত লোকসংখ্যার একটি অনুমানভিত্তিক হিসেব করার চেষ্টা করা হয়েছে। নতুন বা পুরাতন প্রজন্মের যারা ‘রাজনীতি ভালো নয়’, ’৭১ এর এর ইতিহাস মানেই দলীয় প্রোপাগান্ডা’, ‘কাদা ছোঁড়াছুঁড়ির ইতিহাস থেকে দূরে থাকাই ভালো’ ইত্যাদি নীতি গ্রহণ করেছেন, তাদের জন্য একটা ‘নিরপেক্ষ’ বাড়ির কাজ সংযুক্ত করা হলো। 
প্রথমেই দেখি গুগল ম্যাপে সোহরাওয়ার্দী উদ্যান কেমন দেখায়। তারপর দাগ দিয়ে উদ্যানের জায়গাটুকু হাইকোর্ট থেকে আলাদা করে ফেলি। যে আকৃতিটা তৈরী হয়েছে সেটা সহজে পরিমাপযোগ্য নয়, তবে হালকা আঁকিবুকি করলে নিম্নমাধ্যমিকের ছাত্রছাত্রীরা পর্যন্ত হিসেব কষে এলাকা বের করে ফেলতে পারবে এরকম কিছু একটা দাঁড় করানো যায়। 

গুগল ম্যাপে বর্তমানের সোহরাওয়ার্দী উদ্যান

উদ্যান এলাকা

চেনা আকৃতিতে ভাগ করে নেয়া
ত্রিভুজ, আয়তক্ষেত্র আর ট্র্যাপিজিয়াম এর ক্ষেত্রফলের সূত্র জানে না এমন লোক পড়ালেখা জানা মানুষের মধ্যে বিরল। গুগল রুলার দিয়ে প্রয়োজনীয় দৈর্ঘ্যসমূহ পরিমাপ করে দেওয়া হলো। এখন বাড়ির কাজ, সোহরাওয়ার্দী উদ্যানের ক্ষেত্রফল কত? 
প্রসঙ্গতঃ জাতীয় শিশু পার্ক তৈরী হয়েছে ১৯৭৯ সালে, ৭১ এ এটা খালি ছিলো। উদ্যানের সর্বদক্ষিনে রয়েছে তিন নেতার মাজার, সপ্তদশ শতাব্দীর শাহবাজ খাঁ মসজিদ এবং নতুন রমনা কালী মন্দির (পুরাতনটি একাত্তরে গুঁড়িয়ে দেয়া হয়)। দক্ষিনের এই অংশ উদ্যানের মোট ক্ষেত্রফলের পনেরো শতাংশের বেশি হবার কথা নয়। 
পাঠকদের দেবার আগে বাড়ির কাজটি আমি নিজে করার চেষ্টা করেছি। আমার হিসাবে  সোহরাওয়ার্দী উদ্যানের কার্যকর ক্ষেত্রফল (জনসমাগম উপযুক্ত) চার লক্ষ বর্গমিটারের বেশি। অধ্যাপক ডঃ স্টিলের মতে প্রতি বর্গমিটারে সমাবেশ সংখ্যা পাঁচের বেশি হওয়া উচিৎ নয়। যদিও আমরা পাশ্চাত্যের তুলনায় বেশি গা ঘেঁষাঘঁষি করে দাঁড়িয়ে অভ্যস্ত এবং ৭ই মার্চের সমাবেশের প্রত্যক্ষদর্শীরা বলেছেন উদ্যানে তিল ধারণের ঠাঁই ছিলো না, তবুও পাঁচ সংখ্যাটিকেই আপাততঃ আমলে নিয়ে নিই। 
সেই হিসেবে চার লক্ষ বর্গমিটারে সমাবেশে লোকসংখ্যা হবার কথা বিশ লক্ষ। এই হিসেব শুধু সোহরাওয়ার্দী উদ্যানের ভিতরের অংশ বিবেচনায় নিয়ে, উত্তর দিকে শাহবাগ হয়ে বাংলামোটর, রমনা পার্ক এবং পশ্চিম ও দক্ষিণে ঢাকা বিশ্ববিদ্যালয় এলাকা হিসেবের বাইরে রেখে। 
আশা করা যায় অন্ততঃ একটা কু-তর্কের অবসান হবে।
(জনসমাগমের যে কোন নির্ভরযোগ্য তথ্য, সংযুক্তি, সংশোধন পোস্টে আপডেট করে দেয়া হবে)  
সংশোধনী একঃ 

৭ই মার্চ ১৯৭১ এর জনসমাবেশ এর সঠিক চিত্র (কৃতজ্ঞতাঃ লুৎফর রহমান রিটন)
সংযুক্তি ১: প্রত্যক্ষদর্শীর বয়ান
ঠিক ঐ সময়টাতেই গভর্নরের দায়িত্ব নিতে কুখ্যাত টিক্কা খাঁ আসছিল। রাও ফরমান আলী খানও ছিল তার সাথে। বিমানটি ছিল রেসকোর্স ময়দানের উপরে। বিমানে তাদের একজন সহযাত্রী বলেছেন,
"আমাদের বিমান সোজা রেসকোর্স ময়দানের উপর দিয়ে যাচ্ছিল। আমরা নীচের দিকে তাকালাম। দিগবলয় পর্যন্ত প্রসারিত মানুষের মাথার সমুদ্র। টিক্কার চোখ যেন সেই জনসমুদ্রের উপর কে এঁটে দিয়েছে..."
সুত্রঃ 
১। বাঙ্গালীর মুক্তিযুদ্ধের ইতিবৃত্ত (মাহবুব-উল আলম) সংস্করণ ফেব্রুয়ারি ২০১১, পৃষ্ঠা ১৬৩।
২। (পাকি মেজর জেনারেল (অবঃ) রাও ফরমান আলী খান এর) How Pakistan Got Divided এর অনুবাদ গ্রন্থ বাংলাদেশের জন্ম (অনুবাদ- মুনতাসীর মামুন) ষষ্ঠ মুদ্রণ ২০১১, পৃষ্ঠা- ৬৯।
সংযুক্তি ২: সমাবেশ এলাকা (কৃতজ্ঞতাঃ ষষ্ঠ পাণ্ডব)
হিসেবের মধ্যে যে এলাকাগুলো যোগ হওয়া উচিতঃ
১। শিশু একাডেমি
২। সচিবালয় থেকে দোয়েল চত্ত্বর পর্যন্ত রাস্তা (এই রাস্তা বেশ প্রশস্ত, এবং এই রাস্তায় এক কালে সাইকেল চলার আলাদা পথ ছিল)
৩। দোয়েল চত্ত্বর থেকে বাংলা মোটর পর্যন্ত রাস্তা (এই রাস্তাও বেশ প্রশস্ত)
৪। বর্তমান মৎস্য ভবন মোড় থেকে আইইবি, শাহবাগ হয়ে কাঁটাবন মোড় পর্যন্ত রাস্তা
৫। বর্তমান জাতীয় জাদুঘর প্রাঙ্গন (তখন জাদুঘর নিমতলীতে ছিল)
৬। শাহ্‌বাগ হোটেল প্রাঙ্গন (বর্তমান বঙ্গবন্ধু শেখ মুজিব মেডিক্যাল বিশ্ববিদ্যালয় বা অধুনা লুপ্ত আইপিজিএমআর)
৭। বর্তমান বারডেম ও ইব্রাহিম মেমোরিয়াল হাসপাতাল প্রাঙ্গন 
৮। ঢাকা ক্লাব প্রাঙ্গন
৯। জাতীয় টেনিস ফেডারেশন প্রাঙ্গন
১০। রমনা পার্কের লেকের পশ্চিমা ও দক্ষিনা পাড়
১১। আইইবি প্রাঙ্গন
১২। বর্তমান সড়ক ভবন প্রাঙ্গন (তখন এটা ছিল না)
১৩। বর্তমান বিএসএমএমইউ'র আউটডোর এলাকা (তখন এটা ছিল না)
১৪। বর্তমান আজিজ মার্কেট ও তৎসংলগ্ন পাওয়ার হাউজ এলাকা (তখন এগুলো ছিল না)
১৫। জাদুঘরের পেছনের আবাসিক এলাকা, জিয়া হল ও মুজিব হল প্রাঙ্গন (তখন এগুলো ছিল না)
১৬। চারুকলা, নজরুলের মাজার, বিশ্ববিদ্যালয় মসজিদ, লাইব্রেরি, হাকিম চত্ত্বর, আইএমএল, নতুন সমাজবিজ্ঞান ভবন চত্ত্বর (তখন এগুলোর বেশির ভাগ ছিল না)
১৭। টিএসসি চত্ত্বর
১৮। টিএসসি থেকে ঢাকা মেডিক্যাল পর্যন্ত রাস্তা
১৯। নিউক্লিয়ার শক্তি কমিশন, পুষ্টি ভবন, অ্যানেক্স ভবন চত্ত্বর, শিববাড়ি আবাসিক এলাকা (তখন এগুলোর বেশির ভাগ ছিল না)
টিএসসি থেকে ঢাকা মেডিকেল/কেন্দ্রীয় শহীদ মিনার পর্যন্ত রাস্তাটা ইংরেজি বর্ণ 'ওয়াই'-এর মতো। তাই এর দুই বাহুই হিসেব করতে হবে। আরো যোগ হবেঃ
২০। শামসুন্নাহার হল আর জগন্নাথ হলের মাঝখানের পথ
২১। জগন্নাথ হলের মাঠ 
২২। টিএসসি থেকে ভিসি'র বাসভবন পর্যন্ত রাস্তা (এই রাস্তাও বেশ প্রশস্ত)
সংযুক্তি ৩:

ওয়েববেজড টুলে উদ্যান এলাকার ক্ষেত্রফল
সংযুক্তি ৪

ভুল করে দেয়া ছবিটি, আমার মত আরও অনেকেই এটিকে ৭ই মার্চ ১৯৭১ এর জনসভার ছবি বলে ভুল করেন।


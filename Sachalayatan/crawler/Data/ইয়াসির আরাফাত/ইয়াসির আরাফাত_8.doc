অচিন দেশে



মাস ছয়েক হয় সিডনী এসেছি, মোটামুটি খুঁটি গেড়ে বসার পরিকল্পনা নিয়ে। একটা স্থায়ী ঠিকানা দরকার, ভাসমান জীবন আর কতদিন? নিজের দেশে স্থায়ী ঠিকানা বানানোর চেয়ে চাঁদে যাওয়া আমার কাছে সোজা, কাজেই সে চেষ্টা থেকে অব্যাহতি নিয়েছি বহু আগেই। ছাপোষা মানুষের বিদেশ বিভুঁইয়েই ভরসা, যদি দু’দণ্ড সুখ মেলে!
আমার মত দেশে ব্যর্থ লোকজন অসি সরকারের টিকেট নিয়ে দলে দলে দেশ ছেড়েছেন, ছাড়ছেন, হয়তো ভবিষ্যতেও ছাড়বেন। কেমন আছেন এখানে আসা লোকজন? তাই নিয়েই স্বল্পদৈর্ঘ্য পর্যবেক্ষণে ক্ষুদ্র লেখা।  
অস্ট্রেলিয়ার মাইগ্রেশন স্কিমের সাথে যুক্তরাষ্ট্রের এইচওয়ানবি এর মিল আছে, এই দেশে চাহিদায় থাকা নির্দিষ্ট পেশার লোকজন আবেদন করতে পারবেন, খুব বেশি কারিগরী পেশা না হলে স্নাতক ডিগ্রী হচ্ছে আবেদনের ন্যুনতম যোগ্যতা। নিয়মকানুন খুবই সহজ এবং অন্যান্য মাপকাঠি মোটামুটি শিথিল বলে দলে দলে স্নাতক বা স্নাতকোত্তর ডিগ্রীধারীরা আবেদন করছেন এবং নিয়মিত ভিসা পেয়েও চলেছেন। আমার ধারণা, এই মুহুর্তে হাজার চল্লিশেক বাংলাদেশী অস্ট্রেলিয়াতে আছেন এবং তাদের মধ্যে একটা বড় অংশ স্নাতক বা তদুর্দ্ধ যোগ্যতাসম্পন্ন। বেশিরভাগই দেশে পড়েছেন, একটা ক্ষুদ্র সরাসরি এখানে চলে এসেছেন উচ্চমাধ্যমিকের পরে। 
বলার অপেক্ষা রাখে না, এখানে আগমনের কারন উন্নততর, নিরাপদতর জীবনমান এবং কর্মজীবন নিয়ে হতাশা। যোগ্যতার বদলে ঘনিষ্ঠতার মূল্যায়ন করা যতদিন বন্ধ না হচ্ছে, ততদিন এই একমুখী দেশান্তর চলতে থাকবে বলে আমি মনে করি।  আমার আধা গ্রীক আধা আরব সহকর্মী কয়েকদিন আগে আমার কাছে প্রশ্ন রেখেছিলো, ‘ঠিক কি কারণে তুমি পরিবার আত্মীয়স্বজন ফেলে সম্পূর্ণ ভিন্ন একটা কালচারের দেশে পাড়ি জমালে?’ সে নিজে জন্মেছে মিশরে, খুব ছোটবেলা থেকে বড় হয়েছে অস্ট্রেলিয়ায়। আমার হয়ত বলা উচিৎ ছিলো, ‘তোমার বাবা-মাকে জিজ্ঞেস করে দেখো, উত্তর পেয়ে যাবে’। নিতান্ত কাণ্ডজ্ঞান হারিয়ে না ফেললে আমি কারো সাথে রুঢ় ব্যবহার করি না, কাজেই চুপচাপ উত্তর দিলাম, ‘পলিটিকাল আনরেস্ট’।  
মূল কারনটি অর্থনৈতিক, কিন্তু সেটি বলে বাংলাদেশের সর্বাধিক প্রচলিত বিশেষনটিকে উদ্ধৃত করার হীনমন্যতা দেখাই না কখনো।  ইউরোপীয়ান দুই একজন সহকর্মী অতীতে বাংলাদেশ ‘কেমন গরিব দেশ?’ জাতীয় কৌতুহল দেখাতে চেয়েছে, তাদেরকে বলেছি একজন বাংলাদেশীর কাছে এ ব্যাপারে জানতে চাইলে ঠিক উত্তর পাবে না, বেশি জানার ইচ্ছে থাকলে বেড়িয়ে এসো। তবে বিশ্বের বৃহত্তম ম্যানগ্রোভ বন আর দীর্ঘতম সমুদ্র সৈকত দেখে আসতে ভুলো না। বলাই বাহুল্য আলোচনা আর এগোয় নি। তবে একদিন ট্রেনে একজন কালো আমেরিকান দীর্ঘতম সমুদ্র সৈকত নিয়ে বাড়াবাড়ি উচ্ছ্বাস দেখালো। বাংলাদেশের নাম সে জানতো না এর আগে, কক্সবাজারে সে অবশ্যই যাবে, গিয়ে আমাকে ফোন করবে ইত্যাদি অনেক কথা বলছিলো। দেখে শুনে মনে হলো ক্র্যাক, তাই নিজের ফোন নম্বর দিই নি। 
যাই হোক, অস্ট্রেলিয়াতে ফেরত আসি। এখন পর্যন্ত যতদূর দেখেছি, নিজের পেশাগত জীবনে কেউই সন্তুষ্ট নন। বাংলাদেশে কিংবা অস্ট্রেলিয়ার বাইরে অন্য দেশে যেসব বাংলাদেশী উচ্চপদে কিংবা উচ্চমর্যাদায় আসীন ছিলেন, এখানে এসে তার থেকে এক, দুই অথবা তিন ধাপ নেমে কোন পদে তাদেরকে যোগ দিতে হয়েছে। চীন সহ পূর্ব এশীয় দেশসমূহ এবং সার্ক থেকে ভারত, পাকিস্তান, শ্রীলংকা, আফগানিস্তানের লক্ষ লক্ষ অভিবাসী অস্ট্রেলিয়াতে এসেছে এবং আসছে। বাজারে শিক্ষাগত যোগ্যতার অভাব নেই এবং সরবরাহের তুলনায় সমতুল্য খালি পদের সংখ্যা অপ্রতুল। কাজেই প্রথম যে জিনিসের দর পড়েছে সেটি হচ্ছে মজুরী। 
আমি নিজে এসেছি নিউ সাউথ ওয়েলস প্রদেশে, আমার পরিচিতরা সংখ্যায় সবচেয়ে বেশি এখানে, তারপর ক্রমানুসারে সাউথ অস্ট্রেলিয়ায় (অ্যাডিলেড), ভিক্টোরিয়ায় (মেলবোর্ন), কুইন্সল্যান্ডে (ব্রিসবেন) এবং ওয়েস্টার্ন অস্ট্রেলিয়ায় (পার্থ)। সিডনী শহরেই সব থেকে বেশি অভিবাসী এসেছে, এখানে লোক সংখ্যা বেশি, ব্যবসা বেশি এবং সঙ্গত কারনে খালি পদের সংখ্যা বেশি। দুইহাজার এগারোর আগে যারা এসেছে তারা অল্প কিছুদিন পরেই চাকরী পেয়ে গেছে, তখন নাকি আবেদন করলেই চাকরী পাওয়া যেতো। দুইহাজার বারোতে চাকরীর বাজার চূড়ান্ত খারাপ আকার ধারণ করে, নতুন নিয়োগ খুব কম হয়েছে শোনা যায়। তেরোতে বাজার একটু ঘুরে দাঁড়িয়েছে, চৌদ্দতে আরেকটু ভালো। আমি নিজে চৌদ্দতে আসা, সাড়ে চার মাস বসে থেকে চার শতাধিক আবেদনপত্র জমা দিয়ে দুটি ইন্টারভিউ এবং একটি চাকরী যোগাড় করতে পেরেছি। আমার একমাস এবং তিনমাস আগে আসা সাবেক দুই সহকর্মী এখনো বেকার, উপরন্তু এগারোয় আসা তিনজনের চাকরী এক মাসের নোটিশে চলে গেছে। একজন অবশ্য তিন মাস পরে চাকরী ফিরে পেয়েছেন। এই যদি হয় ভালোর নমুনা, বারোতে কি ছিলো ভাবতে একটু শিউরে উঠছি। 
এটা অবশ্য সার্বজনীন চিত্র নয়। বন্ধু, সাবেক সহকর্মী, পরিচিতদের অনেকেই সিডনীতে বেশ ভালো আছেন। তাদের স্থায়ী(!) চাকরী আছে, অনেকেরই শহরের ভেতরে বা উপকন্ঠে বাড়ী কিংবা ফ্ল্যাট কেনা আছে/হচ্ছে। বাঙ্গালির আজন্ম লালিত স্বপ্ন, একটি মাথা গোঁজার ঠাঁই করে নেয়া বেশ সহজ এখানে। ত্রিশ বছর মেয়াদী ঋণ পাওয়া যায়, আধা মিলিয়ন ডলার ধারের মাসিক কিস্তি মোটামুটি এক মাসের বাড়ি ভাড়ার সমান। মোট ঋণের দশ শতাংশ টাকা থাকলে ব্যাংক টাকা দেবে, বিভিন্ন কিছু যাচাই করে। মোট ঋণের বিশ শতাংশ দেখাতে পারলে যাচাই বাছাই ছাড়াই ব্যাংক লোন ছেড়ে দেয়। একটা স্থায়ী চাকরী জুটে গেলে বছর দুই পরেই নিজের একটা গতি করে ফেলতে পারব আশা রাখি, সকলের দোয়াপ্রার্থী। 
সাউথ অস্ট্রেলিয়াতে বেশ কয়েকজন সাবেক সহকর্মী আছেন। তাদের কাছ থেকে জানতে পারি, সাম্প্রতিক বছরগুলোতে ইঞ্জিনিয়ার এবং ডাক্তারেরা এসেছেন বড় সংখ্যায়। বলে নেয়া ভালো, সাউথ অস্ট্রেলিয়ায় কেউ শখ করে যায় না। যাদের সিডনী বা মেলবোর্ন আসবার মত পর্যাপ্ত পয়েন্ট নেই (অসি মাইগ্রেশন কর্তৃপক্ষ কর্তৃক প্রণীত নিয়মাবলী দ্রষ্টব্য), তাদেরকে আঞ্চলিক সরকারের পৃষ্ঠপোষকতায় আবেদনপত্র জমা দিতে হয় এবং বাধ্যতামূলকভাবে প্রথম দুই বছর সেখানে থাকতে হয়। বেশিরভাগেরই আইইএলটিএস ঘটিত বিপর্যয়ে পয়েন্ট কাটা যায় যা আমাকে খুবই বেদনাহত করে। আমি নিশ্চিত, সাউথ অস্ট্রেলিয়া কিংবা ওয়েস্টার্ন অস্ট্রেলিয়ায় তাদের জন্য একটু কঠিন জীবন অপেক্ষা করছে জানতে পারলে তারা কঠোর পরিশ্রম করতেন, ইংরেজীর সক্ষমতায় সর্বোচ্চ নম্বর পাওয়া দুই বছর বাধ্য হয়ে এক জায়গায় থাকার চেয়ে অনেক সহজ। 
অ্যাডিলেডে ইঞ্জিনিয়ার বা ডাক্তারদের চাকরী তুলনামূলক ভাবে কঠিনলভ্য। শিক্ষক, নার্স, এজড কেয়ার ইত্যাদি পেশার লোকজন অবশ্য বেশ তাড়াতাড়ি কাজ পান, কাউকে কাউকে একটা স্বল্পকালীন সার্টিফিকেট কোর্স করে নিতে হয়। ডাক্তারদের বিপদ একটু বেশি, কারন অসি শিক্ষাব্যবস্থায় বাংলাদেশসহ অনেক দেশের ডাক্তারদেরকে দুটি প্রাথমিক সার্টিফিকেট কোর্স করা বাধ্যতামূলক, সেগুলো পাশ করবার আগে তারা কোনভাবেই প্র্যাকটিস শুরু করতে পারেন না। ডাক্তার ইঞ্জিনিয়ারেরা নিরুপায় হয়ে নানান কারখানায় উৎপাদন পরিবহন বিভাগে কাজ করেন, যা তাদেরকে বেশ দমিয়ে দেয় বলে আমার ধারণা। আঞ্চলিক সরকারের হাত ধরে আসা অভিবাসীরা পার্মানেন্ট রেসিডেন্ট নন, কাজেই তারা সরকারের প্রায় বিনামূল্য সেবা মেডিকেয়ারের সুযোগসুবিধা পান না। দুই বছর পর তারা পার্মানেন্ট রেসিডেন্সির আবেদন করার সুযোগ পান, যার অনুমোদন পেতে আরও তিন থেকে আট মাস লেগে যায়। মেডিকেয়ার সুবিধা না পাওয়ার ব্যাপারটি বেশ ভয়াবহ, কারন এটা ছাড়া চিকিৎসা সেবা অত্যন্ত উচ্চমূল্যে কিনতে হয়। আমার এক বন্ধু নিয়োগদাতার স্পন্সরশিপে একটি বহুজাতিক কোম্পানীর চাকরী নিয়ে অস্ট্রেলিয়ায় এসেছে। এমনিতে কোন অসুবিধা নেই, কিন্তু বাচ্চার অসুখবিসুখে ডাক্তারের কাছে নিতে গেলে নাভিশ্বাস উঠে যায়। 
এত কিছুরর পরও অ্যাডিলেডের পরিচিতরা বলছেন, বাংলাদেশের থেকে তারা এখানে ভালো আছেন। তাদের অর্থনৈতিক স্বাধীনতা বেড়েছে। তারা বছরে একবার সপরিবারে দূরে কোথাও ঘুরে আসতে পারেন, তিন চার বছর পার হলে  একটা বাড়ি কিংবা ফ্ল্যাট কেনার স্বপ্ন দেখতে পারেন, গাড়ি কেনা তো খুবই মামুলি ব্যাপার। ফলমূল, মাছমাংস কেনার আগে বিষ বা ভেজাল নিয়ে চিন্তা করতে হয় না। ঢাকায় যাদের বাচ্চারা ক্রমাগত শ্বাসকষ্ট বা অন্যান্য সদৃশ  গলা-কানের উপসর্গে নিয়মিত ভুগেছে তারা ক্রমশঃ সেরে উঠছে।
বাংলাদেশে ভেজাল, বিষ, দুর্নীতি আর হানাহানির রাজত্ব শেষ হবে কবে? কবি নীরব...............


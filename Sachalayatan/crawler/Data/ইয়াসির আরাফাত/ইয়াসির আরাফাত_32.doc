অভিযোজন কাহিনী – সুইজারল্যান্ড ৬



বাংলাদেশ ছেড়ে বাইরে থাকা যুগপৎ সুখের এবং বেদনার ব্যাপার। সুখ এইজন্য যে, আয় এবং ব্যয় সঙ্গতিপূর্ণ। সুখ এইজন্য, কারণ লোডশেডিং নেই। সুখ এইজন্য, সরকারী অফিসগুলো ঘুষ ছাড়াই কাজ করে দেয়। সুখ এইজন্য, কথায় কথায় স্থানীয় প্রভাবশালী মাস্তানেরা ধমক দিয়ে যায় না। এতসব সুখের ভীড় ছাপিয়ে কেবল দুঃখটাই প্রবল হয়ে ওঠে, নিঃসঙ্গতা। চেনা মানুষগুলো কেউই যে পাশে নেই!
আমরা তিনজন নিজেরাই নিজেদেরকে সঙ্গ দিয়ে যাই। দৈনন্দিন জীবনের খুঁটিনাটি আমাদের কখনো আনন্দ দেয়, কখনো মন খারাপ করিয়ে দেয়, কখনোবা বিরক্তিরও উদ্রেক করে। এতসবকিছু থাকার পরও জীবনটা একঘেয়ে হয়ে যেতে পারত, যদি কিছু মানুষ ক্রমাগতভাবে আমাদেরকে নিয়ে ভাবাভাবি না করত। যারা আগের পর্বগুলো পড়েছেন তারা নিশ্চয়ই বুঝে গেছেন কাদের কথা বলছি। আমার প্রিয় দুই প্রতিবেশী অনেকভাবে এজেন্সীকে বলার চেষ্টা করছেন, আমরা সভ্যসমাজের নিয়মনীতির তোয়াক্কা না করে তাদের বিরক্ত করে চলেছি। তারা নিয়ম করে প্রতি দুই সপ্তাহে একবার আমাদের নামে অভিযোগের চিঠি পাঠাচ্ছেন। এজেন্সী সেই চিঠি পাঠাচ্ছে আমাকে। আর আমি দুই অভিযোগের জবাব এক চিঠিতে দিয়ে দায় সারছি। কেউই  কাউকে পছন্দ করতে পারছে না। চার পক্ষের বিরক্তি চক্রবৃদ্ধি হারে বাড়ছে।
হঠাৎই একটি সংবাদ আমাদের জীবনে নিয়ে এলো স্বস্তি। সহজ একটা টেস্টের মাধ্যমে জানতে পারলাম আমাদের সংসারে নতুন অতিথি আসছে। অনাবিল আনন্দের পাশাপাশি অন্য একটি কারণেও আমাদের মুখে হাসি ফুটল, কারণ অনেক সমীকরণ সহজ হয়ে গেল। 
এদেশে আসার কিছুদিনের মধ্যেই আমি বুঝে গিয়েছিলাম এই জায়গা আমার জন্য নয়। বন্ধু-বান্ধব, আত্মীয়-স্বজন নেই, ভাষা জানি না, ব্যয়বহুল জীবনযাত্রা, সব মিলিয়ে দম বন্ধ হয়ে আসে। সিদ্ধান্ত নিয়েছিলাম সুযোগ পেলেই তুলনামূলকভাবে  সুবিধাজনক অস্ট্রেলিয়ায় পাড়ি জমাবো। আর কিছু না হোক শখানেকের বেশি বন্ধু, সুহৃদ আছে, ভুলে যেতে বসা স্যোশাল লাইফের পুনরুজ্জীবন তো ঘটবে! 
ঠিক হলো, আমার স্ত্রী বাংলাদেশে চলে যাবেন, মাতৃত্বকালীন সময়ে যে বাড়তি যত্নের প্রয়োজন তা এখানে সম্ভব নয়। নিরানন্দ সুইজারল্যান্ড থেকে মুক্তির আনন্দে তার মুখ উদ্ভাসিত হয়ে উঠল। তিনি অল্প সময়ের জন্য বাচ্চাকে ফ্রেঞ্চ স্কুলে দেয়ার পক্ষে ছিলেন না, বাংলাদেশে চলে যাবার ফলে ছেলের স্কুলের সমস্যা মিটবে। বড় বাসার আমাদের আর প্রয়োজন নেই, কাজেই আমি নিশ্চিন্তে এজেন্সীকে জানিয়ে দিতে পারি যে তোমাদের বাসায় আমরা থাকছি না, টা টা। আমি প্রতি দুই-তিন মাসে একবার বাংলাদেশে ঘুরে আসব সপ্তাহ-দশ দিনের জন্য। নবজাতকের কাগজপত্র তৈরী হয়ে গেলে কোন এক শুভক্ষণে আমি পদত্যাগপত্র জমা দিয়ে উড়াল দেব। ভেরি ওয়েল সেট প্ল্যান।
চার দিনের মাথায় নীল কাগজে লেখা একটা রেজিস্টার্ড চিঠি এলো। এজেন্সী জানাচ্ছে যে পূর্বসিদ্ধান্ত অনুযায়ী (পর্ব ৫ দ্রষ্টব্য, নতুন অভিযোগ পাইবামাত্র অ্যাপার্টমেন্ট ছাড়িবার নোটিশ দিতে বাধ্য থাকিব) আমাদের বাসা ভাড়ার চুক্তিপত্র বাতিল করা হচ্ছে, ৪৫ দিন সময়, আমরা যেন ৩১ শে মার্চ ২০১২ এর মধ্যে বাসা খালি করে দেই। তোফা! এজেন্সীকে চিঠিটা পর্যন্ত লিখতে হলো না, ওরাই পাঠিয়ে দিয়েছে। চুক্তির শর্ত অনুযায়ী বাসা ছাড়ার আগে আমাকে চার মাসের নোটিশ দিতে হতো, এখন ৪৫ দিন পরেই মুক্তি পাচ্ছি। সোনায় সোহাগা আর কাকে বলে!
 সেই মুহুর্তেই জবাব লিখে পাঠিয়ে দিলাম, তোমাদের চিঠি পেয়েছি এবং সানন্দে বাসা ছেড়ে দিচ্ছি ৩১ শে মার্চ। তারপর কল দিলাম জুরিখে আমার স্ত্রীর ভগ্নিপতিকে। তিনি কম খরচে প্লেনের টিকেট কেটে দেবার ব্যবস্থা করলেন। খবর জেনে ঢাকার দুই বাসাতেই আনন্দের বন্যা বয়ে গেল। আমার পুত্রের দাদা-দাদি, নানা-নানি, খালা, চাচা, ফুপু সবাই তাকে বড়ই মিস করছিল, এবার তারা খুশি। সাথে উপরি পাওনা নতুন জন। আমি সঠিক (!) সিদ্ধান্ত নেয়ার জন্য অনেক সাধুবাদ পেলাম বলাই বাহুল্য। 
দুই সপ্তাহের ছুটি নিয়ে রওনা দিলাম ঢাকায়। কোন পূর্বাভাস ছাড়া হঠাৎ এভাবে হাজির হয়ে যাওয়াতে অনেক বন্ধু বেশ বিস্মিত হলো, কেউ কেউ আশংকা করল খারাপ কিছু ঘটেছে কিনা। সবাইকে আলাদাভাবে বিস্তারিত বলতে গিয়ে হাঁপিয়ে যাচ্ছিলাম। ভাবলাম একটা কাজ করি, লিখে ফেলি আগাগোড়া। আবার কেউ জিজ্ঞেস করলে মেইল করে পাঠিয়ে দেব। লিখতে থাকার মাঝে মনে হলো, সচলায়তনে প্রকাশ করার চেষ্টা করলে কেমন হয়? আমি নীরব পাঠক, কেবল পড়ি, মন্তব্য করা হয় না একেবারেই। কিন্তু প্রশ্ন হলো, সচলের মডারেশন পার হতে পারব কি না? অতশত ভেবে লাভ কি? বিফল হবার সম্ভাবনা মাথায় রেখেই পোস্ট করে দিলাম প্রথম অংশটুকু। কি আশ্চর্য! ঘন্টাখানেকের মধ্যেই নীড়পাতায় লেখা দেখতে পেলাম। কি যে অদ্ভুত আনন্দ পেয়েছিলাম সে আর বলার নয়। মনে মনে ধন্যবাদ দিলাম সেই মডারেটরকে, যিনি লেখাটি কষ্ট করে পড়েছেন এবং প্রকাশিত হবার সুযোগ করে দিয়েছেন। পরবর্তী দুর্ভাবনা, পাঠক প্রতিক্রিয়া কেমন হবে? এই সচলে সবাই মুখফোড়, কেউ রাখ ঢাক করে সমালোচনা করেন না, যা বলার স্পষ্ট ভাষায় সরাসরি বলে দেন। “এই লেখা মডারেশন পার হলো কেমন করে” শুনতে কেমন লাগবে তাই ভাবছিলাম। আশঙ্কা মিথ্যে প্রমাণ করে দিয়ে অনেকেই যখন উৎসাহ দিলেন, বুকে বল পেলাম খুব। প্রিয় পাঠক, আপনাদের অসংখ্য ধন্যবাদ। আপনারা নিরুৎসাহিত করলে আর লেখাই হতো না হয়ত।
 যা বলছিলাম, আমার স্ত্রী আর পুত্র ঢাকায় রয়ে গেল, আমি লুজানে ফেরত এলাম একা। এয়ারপোর্টে ঢোকার পর থেকেই মিথ্যে আনন্দের মুখোশটা মুখ থেকে খুলে গিয়েছিল, মুখে যতই বলি না কেন, আমরা দুজনেই জানতাম এই সিদ্ধান্ত সহজ নয়। প্রায় এক বছর পুত্রের মুখ বেশিরভাগ সময়ের জন্য দেখব না, এটা মেনে নেয়া কঠিন। কেবলই মনে হতে লাগলো, কি আর হবে, সব ছেড়ে ছুঁড়ে চলে যাই। একটা চাকরী কি পাব না ঢাকায়? না হয় থাকলাম কষ্ট করে এক বছর, আবার চলে আসার সুযোগ তো থাকছেই। তারপর মনে পড়ল দেশের বাইরে চাকরী নিয়ে চলে আসার আগেকার কথা। মামা-খালুর খুঁটির জোর বড় ভয়ানক দরকারী জিনিস প্রিয় জন্মভুমিতে, সব সময় নিজের যোগ্যতায় চাকরী পাওয়া সহজ নয়। সিমেন্সে জয়েন করেছিলাম ২০০৫ সালে, তখন ঢাকায় টেলিকম বুম চলছে। এক এক জন ইলেক্ট্রিক্যাল ইঞ্জিনিয়ারের হাতে তিন চারটা করে চাকরির অফার, যে যার মত যাচাই করে সুবিধাজনক কোম্পানীতে যোগ দিচ্ছে। চাকরী পাওয়া তখন কোন ঘটনাই নয়। ২০০৮ এর দিকে মনে হতে লাগলো, এক কোম্পানীতে অনেক দিন হলো, এবার কিউবের অন্য পিঠগুলোও দেখা উচিৎ। প্রায় এক বছর যাবৎ বিভিন্ন ওপেনিংয়ে ট্রাই করলাম, ফলাফল শূন্য। পরিচিতদের অনেকেই ধুমসে চাকরি বদল করে চলেছে, কোন সমস্যাই হচ্ছে না। নিজের কোয়ালিফিকেশন নিয়েই সন্দিহান হয়ে পড়লাম একসময়, হীনমন্যতা বড় খারাপ জিনিস! অবশেষে ২০০৯ এর মাঝা মাঝি যখন একসাথে দুটো দেশ থেকে চাকরির প্রস্তাব পেলাম তখন কিছুটা আত্মবিশ্বাস ফিরে এলো। কিন্তু এখনকার চিন্তা হচ্ছে দেশে ফিরে গিয়ে আবার সেই কুচক্রে পড়ব নাতো?
 একলা জীবনের জন্য মানসিকভাবে প্রস্তুত হতে থাকলাম, আগেই এই প্রস্তুতি নেয়া উচিৎ ছিলো। কিন্তু সত্যি সত্যি একা হবার আগে পর্যন্ত তীব্রতাটা অনুভব করতে পারি নি। প্রথম প্রস্তুতি, নিজের রান্না নিজে করে খাওয়া। স্বভাবে প্রচন্ড অলস আমি কখনোই এই কাজটি করি নি। খুব সাধারন কিছু রান্নাও আমার জানা নেই। চলে যাবার আগে সহধর্মিনী কিছু ট্রেনিং/টিপস দিয়েছিলেন, কিন্তু রাতের ঘুমের মধ্যে সেটা খেয়ে ফেলেছি বলে আমার ধারণা। বিপদ বুঝে ঢাকা থেকে বেশ অনেকটা রান্না করা খাবার ফ্রোজেন অবস্থায় দিয়ে দেয়া হয়েছে, তিন চার সপ্তাহ নিশ্চিন্তে চলে যাবে তাতে, কেবল ভাত রেঁধে নিলেই হবে। সেটা কোন ব্যাপার নয়, রাইস কুকার রয়েছে। দ্বিতীয় প্রস্তুতি, সময় কাটানো। কোন ব্যাপার নয়, ইন্টারনেট তো আছেই, সাথে বাসা খোঁজার ঝামেলা আছে না? সময় মাত্র ২৫ দিন। ৫ই মার্চ ফেরত এসেছি, বাসা খালি করে দিতে হবে ৩১ তারিখে। দিনরাত বিভিন্ন ওয়েবসাইটে ঘুরে বেড়াই, এক বা দুই রুমের বিজ্ঞাপন গুলো দেখি। লোকেশন আর দর পছন্দ হলে বাসা দেখার অ্যাপয়েন্টমেন্ট ঠিক করার চেষ্টা করি। বেশিরভাগই সফল হয় না। কারণ ভাষার সেই অনতিক্রম্য ব্যবধান। যাচ্ছি যাব করে ফ্রেঞ্চ ক্লাসে আর ভর্তি হই নি। অফিসের পলিসিও কিছুটা দায়ী অবশ্য। নিয়ম হচ্ছে অফিসের নমিনেটেড স্কুলে যেতে হবে, নিজের পকেট থেকে আগে টাকা দিতে হবে, পাস করলে সার্টিফিকেট দেখিয়ে টাকা তুলে নিতে হবে। গোল বাঁধিয়েছে ওই নমিনেটেড স্কুল। ওখানে কোর্স ফি দু’হাজার ইউরো। অল্প দিনে দু’বার ঢাকায় গিয়ে একাউন্ট খালি করে ফেলেছি, আপাততঃ এই কোর্স বাদ। 
যাই হোক, একে একে ছয়টি অ্যাপয়েন্টমেন্ট পাওয়া গেল। চারটিতে গেলাম, দুটি বাতিল হয়ে গেল এরই মাঝে বাসা ভাড়া হয়ে গেছে বলে। বাসা দেখে পছন্দ হলে অ্যাপ্লিকেশন দেবার নিয়ম। আবেদনপত্রের সাথে কি কি লাগে তার একটা তালিকা দ্বিতীয় পর্বে দিয়েছিলাম। তিনটা বাসার জন্য আবেদন করা গেল। চতুর্থটি বাদ কারণ একই এজেন্সীর দুটো বাসার জন্য একই সাথে অ্যাপ্লাই করা যাবে না। প্রথমটা ভাড়া হয়ে যাবার পর সুযোগ থাকলে দ্বিতীয়টা, তারপর তৃতীয়, চতুর্থ ইত্যাদি। আবেদনকারীকে নিজের বিবেচনায় ঠিক করতে হবে কোন বাসাটি পাবার সম্ভাবনা সর্বোচ্চ, তারপর সেটার জন্য এগোতে হবে। যে বাসার ভাড়া কম সেখানে গিয়ে লাভ হবে না, কমপক্ষে তিরিশ জনের সাথে পেরে ওঠার কোনই সম্ভাবনা নেই, প্রেফারেন্স লিস্টে বাংলাদেশীরা (পড়ুন দক্ষিন এশীয়) অনেক নিচের দিকে। তিনটি থেকেই রিজেক্টেড হলাম। সুন্দর সুন্দর চিঠি আসে, আমরা খুবই দুঃখিত যে এই বাসাটি তোমাকে দিতে পারছি না, দয়া করে আমাদের কোম্পানীর ওয়েবসাইটে যাও এবং অন্যান্য বাসার খোঁজ কর। ধন্যবাদ। 
বিপদের চিত্রটা পরিস্কার হতে থাকলো। এখানে এজেন্সীগুলো একাট্টা, নিজেদের মধ্যে যোগাযোগ খুব ভালো। একটা অ্যাপ্লিকেশন পেলে প্রথমে এরা যে কাজ করে সেটা হচ্ছে আগের এজেন্সীর কাছ থেকে সেই লোকের খোঁজ খবর করা। যেইমাত্র শোনে আমাকে আগের বাসা ছাড়ার নোটিস দেয়া হয়েছে, তক্ষুনি রিজেকশন লেটার পাঠিয়ে দেয়। মারাত্মক চিন্তায় পড়ে গেলাম। কি করি?       
(চলবে)
ইয়াসির


পরীক্ষা নিয়ে ব্লগরব্লগর



পরীক্ষা নিয়ে আমি প্রায়ই দুঃস্বপ্ন দেখি। এটা যে আমার একার সমস্যা তা নয় বোধহয়, আমার জানামতে আরও অনেকেই দেখেন, ছাত্রজীবনের গণ্ডি তারাও বহু আগেই পেরিয়ে এসেছেন। অথচ আমার এরকম হবার কথা নয়। পরীক্ষার ভয়কে জয় করা শিখিয়ে দিয়েছিলেন বাংলাদেশ রাইফেলস স্কুল ও কলেজের সম্মানিত শিক্ষক-শিক্ষিকাগণ, অনেক আগেই। ক্লাস এইটের বৃত্তি পরীক্ষায় অংশগ্রহণ করবার আগের এগারো সপ্তাহে আমাদেরকে এগারোটি মূল্যায়ন পরীক্ষায় বসতে হয়েছিলো, ভয়ের জায়গা দখল করে নিয়েছিলো বিতৃষ্ণা। 
দুঃস্বপ্নগুলো একেবারেই সাধারণ, পরীক্ষা শুরু হয়ে গেছে, কিন্তু দেখি প্রশ্নপত্রের আগা মাথা কিছুই বুঝতে পারছি না। কখনো দেখি অষ্টম শ্রেণীতে পড়ি, কখনো এস এস সি/এইচ এস সি পরীক্ষা দিই, কখনোবা টার্ম ফাইনাল। মাঝে মাঝে পরিষ্কার বুঝতে পারি, আমি আসলে আর ছাত্র নই, বিয়ে করেছি, বাচ্চা কাচ্চা নিয়ে সংসার করছি, তারপরও পরীক্ষা দেবার ব্যাপারটিকে নিছক ভ্রমের বদলে অত্যন্ত স্বাভাবিক বলে মনে হয়। দুয়েকবার অবশ্য পরীক্ষার সাথে কিছু বিচিত্র ঘটনা যোগ হয়। যেমন একবার দেখলাম পরীক্ষা দিয়ে বের হবার পরই একশো তলা একটা ভবন থেকে পড়ে যাচ্ছি। আরেকদিন দেখলাম কিভাবে কিভাবে যেন চাঁদে পৌঁছে গেছি, সেখানে আবার ভূতের তাড়া খেয়ে দৌড়ে পালাতে হচ্ছে। মাধ্যাকর্ষণ কম থাকায় এক এক লাফে অনেকদূর চলে যাওয়া যাচ্ছে। পরীক্ষা দিয়ে চান্দের দেশে পাড়ি দেওয়াটাকে অবশ্য বিচিত্র বলা যায় না, ছাত্রজীবনে এটা হরহামেশাই ঘটে থাকে আর পরবর্তীতে গ্রেডশীটগুলো তাড়া করে ফেরে। 
পরীক্ষা নিয়ে কিছু ভাবতে গেলেই চোখের সামনে কতগুলো ঘটনা চলে আসে। যেহেতু ব্লগরব্লগর, ভাবলাম এখানেই লিখে ফেলি। এগুলোর সাথে পরীক্ষাভীতির কোন সম্পর্ক থাকলেও থাকতে পারে।
প্রথম ঘটনাটি লেভেল ১ টার্ম ১ এর। সদ্য বুয়েটে ভর্তি হয়েছি, ধরাকে প্রায়ই সরা জ্ঞান করি। তড়িৎ প্রকৌশল শিখতে গেলে কেন রসায়নের কোর্স করতে হবে, এটা আমার বুদ্ধিমান(!) মস্তিষ্ক কিছুতেই ধরতে পারছিলো না। ফলস্বরূপ নিয়মিত ক্লাস ফাঁকি দিতে লাগলাম। দুয়েকটা ক্লাস যা করি তাতে মাথায় কিছুই ঢোকে না। ক্রমে দিন গড়িয়ে পিএল চলে এলো। পড়াশোনায় ফেরার বদলে ধুমসে খেলাধুলা ঘোরাঘুরি শুরু করে দিলাম, কারণ ট্র্যাডিশন বলে পরীক্ষা পেছাবে। হলোও তাই। পনেরো দিনের বদলে পঁয়তাল্লিশ দিন পড়ার সুযোগ পেলাম, বাস্তবে পড়লাম হাতেগোনা কয়েক ঘণ্টা। তিন কি চার নম্বরে কেমিস্ট্রি পরীক্ষা। পাঁচ দিন গ্যাপ ছিলো। পঞ্চম দিনে পাকিস্তান বনাম ওয়েস্ট ইন্ডিজের টেস্ট ম্যাচ শেষ করে যখন রুমে এসেছি তখন রাত দু’টা বাজে। এক অক্ষরও পড়া হয় নি, আর বোধহয় সময়ও নেই, সকাল নয়টায় পরীক্ষা। বন্ধু আখতার এর রুমে থাকি, আমার তখনও সিট হয় নি। সে বলল, আয় পড়া শুরু করি। সারাদিনের পরিশ্রমে(!) আমার দুচোখ ভেঙে ঘুম নেমে এসেছে, ওকে বললাম, দোস্ত, একটু ঘুমাই, আধা ঘণ্টা পরে ডেকে দিস। আখতার পড়া শুরু করে দিলো, আর আমি বিছানায় গেলাম। আধা ঘণ্টা পর আখতার যখন ডেকে তুলল তখন ঘুম ভাঙলেও মাথা তোলার সামর্থ্য হচ্ছিলো না। বললাম, দোস্ত, আর আধা ঘণ্টা ঘুমাই। ডেকে দিস। একবার, দু’বার, তিনবার করে ষষ্ঠবারের আধা ঘণ্টায় উঠতে পারলাম শেষ পর্যন্ত। ঘড়িতে সাড়ে পাঁচটা বাজে, তাড়াতাড়ি হাতমুখ ধুয়ে পড়তে বসলাম। 
সিভিলের এক ব্যাচমেটের ক্লাসনোট ফটোকপি হচ্ছে আমাদের চোথা। বই পড়ে কখনো যেটা বুঝতে পারি নি, চোথা পড়ে দেখি, সব সহজ লাগছে। দ্রুত পড়ছি, মিনিট চল্লিশের মধ্যে একটা চ্যাপ্টারের লেকচার পড়া হয়ে গেলো। বিপুল উৎসাহে এগিয়ে যেতে থাকলাম। এইভাবে চললে প্রতি দেড় ঘণ্টায় এক সেট প্রশ্ন কমন পড়ার ব্যবস্থা হয়ে যাবে। এই সহজ জিনিস কেন আগেই পড়া শুরু করি নি ভেবে ব্যাপক আফসোস হতে লাগলো। 
ন’টা বাজে। পরীক্ষা শুরু হয়ে গেছে। দুই সেট প্রশ্ন কমন পড়বে নিশ্চিত। আরও এক সেটের ব্যবস্থা না করলে ল্যাগ ঠেকানো যাবে না। কি করি? ভেবে দেখলাম, ছয় সেট প্রশ্নের উত্তর দেবার জন্য তিন ঘণ্টা বরাদ্দ। আমি তো মোটে তিনটার উত্তর লিখব, দেড় ঘণ্টাতেই হয়ে যাবে। কেননা এই এই বাড়তি সময়টা কাজে লাগাই। সাড়ে দশটায় পরীক্ষা দিতে গেলেই চলবে। আখতারকে খুলে বললাম পরিকল্পনার কথা। সে রাজি। যদিও নয়টা পঁচিশের দিকে উশখুশ করে বলে উঠল যে তার আর পড়ার দরকার নেই, তিন সেট হয়ে গেছে মনে হয়। বললাম, তাইলে তুই যা, আমি আসতেছি। দশটার দিকে আমারও মনে হলো তিন সেট হয়ে গেছে, এবার ওঠা যায়। হেলেদুলে পরীক্ষার রুমে হাজির হলাম। মিষ্টি হেসে দায়িত্বরত শিক্ষক মহোদয়কে জিজ্ঞেস করলাম, আসতে পারি স্যার? 
স্যার কিছুক্ষণ সন্দেহের দৃষ্টিতে আমার আপাদমস্তক দেখলেন। তারপর বললেন, এসো। কাছে গিয়ে প্রশ্নপত্র চাইলাম। স্যার জিজ্ঞেস করলেন, কেন? আবারও মিষ্টি হেসে বললাম, পরীক্ষা দেব স্যার। স্যার কিছুটা দ্বিধাগ্রস্ত হয়ে জিজ্ঞেস করলেন, কিসের পরীক্ষা? আমি অবাক। আজকে এই রুমে একটা পরীক্ষাই হচ্ছে, উনার তো না জানার কিছু নেই। তারপরও বললাম, স্যার কেমিস্ট্রি। স্যার ভয়ানক অবাক হয়ে বললেন, পরীক্ষা শুরুর আধ ঘণ্টা পর পরীক্ষার হলে ঢোকা নিষেধ, তুমি জানো না? মনে হলো বিষম খেলাম। বলে কি?
স্যার খাতা উল্টে নিয়মের অংশটা দেখিয়ে দিতে নিঃসন্দেহ হলাম, দেড় ঘণ্টা পড়ার বুদ্ধিটা আসলে ‘ব্যাড আইডিয়া’ ছিলো। আম ছালা দুটোই গেছে। আমার বিবর্ণ মুখ (আসলে কালো) দেখে স্যারের মায়া হলো। বললেন, চলো, তোমাকে হেড এক্সামিনেশন কন্ট্রোলারের কাছে নিয়ে যাই। গিয়ে দেখি, পাংখা পুলার মতি মিয়া, মানে শ্রদ্ধেয় ইনামুল হক স্যার। নাটকে যতটা সহজ ব্যক্তি বলে মনে হয় ততোটা মোটেই নন। গম্ভীর কণ্ঠে জিজ্ঞেস করলেন, কি ব্যাপার? আমি কাঁচুমাচু মুখে জবাব দিলাম, স্যার পরীক্ষার হলে আসতে দেরি করে ফেলেছি। স্যার প্রশ্ন করলেন, কেন? সত্যি কথা বলা সমীচীন হবে না মনে হওয়ায় আমতা আমতা করে বললাম, পড়তে পড়তে ঘুমিয়ে পড়েছিলাম স্যার। স্যার জিজ্ঞেস করলেন, অ্যালার্ম দাও নাই কেন? বললাম, অ্যালার্ম ঘড়ি নাই স্যার। স্যার শেষ প্রশ্ন করলেন, রুমমেটদের বলে রাখো নাই? অম্লান বদনে মিছে কথা বললাম, রুমমেট কারও পরীক্ষা নাই স্যার, সবাই ঘুমাচ্ছে। 
স্যার ভাবতে সময় নিচ্ছেন দেখে আশা হলো, বুঝি শিকে ছিঁড়ল। কিন্তু আমার আশার বেলুনটা চুপসে দিয়ে স্যার বললেন, গত বছর দুটো ছেলে দেরি করে এসেছিলো। ওদের পরীক্ষায় বসতে দেয়া হয় নি। এখন যদি তোমাকে সুযোগ দিই, তাহলে ওদের ওপর অন্যায় করা হয়। কোর্সটা আবার নিও। পরেরবার সাবধান থেকো। 
আমি আর কোন মুখে কথা বাড়াই? চলে এলাম। বন্ধুবান্ধব কাউকে সত্যি ঘটনা বলা গেলো না, পাছে স্যারদের কানে চলে যায়। সবাই জানল, টার্ম ফাইনাল পরীক্ষা বাদ দিয়ে আমি ঘুমাচ্ছিলাম। আমার নাম হয়ে গেলো, ঘুম ইয়াসির।
দ্বিতীয় ঘটনা পরের টার্মেই। ইলেক্ট্রনিক্স টু কোর্স। কেমিস্ট্রির চেয়েও খারাপ অবস্থা। ক্লাস করে, বই পড়েও কিছু বুঝি না। পিএল এও একই ঘটনা। বই নিয়ে বসি, কিন্তু কিছু বুঝি না। দুত্তোর বলে পরীক্ষার একদিন আগে বই খাতা সরিয়ে রাখলাম। সিদ্ধান্ত নিলাম, এবার পরীক্ষা দিচ্ছি না। মন থেকে বিরাট একটা পাথর নেমে গেল বলে মনে হলো। রাতে ফুরফুরে মেজাজে নজরুল হলে বন্ধু আতিকের রুমে গেছি। হাসিমুখ দেখে আতিক জিজ্ঞেস করল, কিরে, এত খুশি কিসের? দাঁত কেলিয়ে জবাব দিলাম, কাল পরীক্ষা দিচ্ছি না দোস্ত। তোরা মন দিয়ে পড়। 
আতিক আঁতকে উঠে বলল, খবরদার এই কাজ করবি না। এইবার ফেল করলে পরের বার পাস করবি তার গ্যারান্টি কি? আমি বললাম, আরে ধুর। কিচ্ছু হবে না। তাছাড়া আজকে রাতে চার মাসের পড়া একবারে কেমন করে পড়ব? এসি সার্কিট খুবই ভয়াবহ জিনিস। আতিক উৎসাহ দিয়ে বলল, তোর কাছে কঠিন লাগে? জিনিস তো খুবই সহজ। আমি অবিশ্বাসের চোখে তাকাতেই সে বলল, আরে তাই বলে কি সবটা কঠিন? আয়, দুটো চ্যাপ্টার পড়িয়ে দিচ্ছি। নিশ্চিত পাস করবি। আমি কিছুক্ষণ গাঁইগুঁই করে পড়তে বসে গেলাম। পড়তে আরাম লাগছিলো, এরকম দাবী করব না। তবে ফল ফলেছিলো। কোনমতে পাস করে গেছিলাম সেবার। শুধু সেবারই বলি কেন? এর পরে আরও অনেক বার আতিকের যাদুর ছোঁয়ায় কোর্সের বৈতরণী পার হয়ে গেছি। এই বন্ধুটি না থাকলে আমি হয়তো এখনও ছাত্রই থাকতাম। 
একাউন্টিং কোর্সটা নিয়ে একটা ছোট্ট স্মৃতি আছে। আহসানউল্লাহ হলের থাকে আমার দুই ক্লাসমেট, আখতার আর পিয়াল, আমি সেখানে থাকি ফাও। রীতিকে অতিক্রম না করে এই কোর্সেও আমাদের তিনজনের হাজিরা ষাট এবং জানাশোনা দশ শতাংশের নীচে। পরীক্ষার আগে সম্ভবত: চার দিন গ্যাপ ছিলো। আতিকের তাড়া খেয়ে আমি তৃতীয় দিনে পড়তে বসেছি, বাকি দুই জনের খবর নেই। চতুর্থ দিনে ওদের গলায় উৎফুল্ল স্বর শোনা গেল, এখন নাকি পড়তে বসবে। তবে তার আগে ছোট(!) একটা ভাগ্য পরীক্ষা করে নিতে চায়। খুঁজে পেতে পাঁচ টাকার একটা কয়েন বের করা হলো। টসে যেটা উঠবে সেটাই ওরা মেনে নেবে। তবে এটা সাধারণ টস হবে না। এখানে অপশন থাকবে তিনটি। হেড উঠলে, পরীক্ষা দেয়া হবে না। টেইল উঠলে, পরীক্ষা দেয়া হবে না। কোনটাই না উঠে যদি পয়সা সোজা হয়ে দাঁড়িয়ে থাকে, পরীক্ষা দেয়া হবে। 
ওদের শয়তানিটা ধরতে পারলাম। ডামাডোলে শুধু শুধু কিছুক্ষণ সময় নষ্ট হলো। আখতারের অবশ্য এটাই একমাত্র ঘটনা নয়। ৩-১ এ একটা পরীক্ষার আগে মুভিং ডে নামের একটা পাজল নিয়ে পড়লো। অসমান কয়েকটা ব্লক সরিয়ে সরিয়ে একটা বর্গাকৃতি ব্লক এক প্রান্ত থেকে অন্য প্রান্তে নিতে হবে। পরীক্ষার ঠিক সাত ঘণ্টা বাকি। গত চার ঘণ্টা একটানা চেষ্টা করেও পাজল মেলে নি। আমি বললাম, অনেক হয়েছে, এবার পড়তে বস। আমার দিকে অঘুমো লাল চোখে তাকিয়ে বলল, ***রানির পাজল শেষ না করে উঠব না আজকে। পরীক্ষা *দি। আখতারের মুখ বড়ই সরেস, আমি আর কথা বাড়ালাম না। আরও দুই ঘণ্টা পর তার হর্ষধ্বনি শোনা গেল, মিলে গেছে। সুবোধ বালকের মত পড়তে বসে গেল এবার। আশ্চর্যের ব্যাপার, এই কোর্স সে পাশ করেছিলো।
ডিজিটাল সিগনাল প্রসেসিং কোর্সটা খুব মজার ছিলো। না না, কন্টেন্টের দিক থেকে বলছি না, কি ছিলো জানলে তো বলব! রেজোয়ান খান স্যার ছাত্রদের বিশ্বাস করার নীতিতে বিশ্বাসী, তিনি রোল কল না করে খাতা দিয়ে দিতেন, যারা যারা হাজির তারা নাম লিখে দিত। কাজেই আমরা প্রথম দুয়েকটি ক্লাস করার পরে আর হাজিরা দেয়ার প্রয়োজন বোধ করলাম না। যারা নিয়মিত ক্লাসে যায় তাদেরকে বললাম আমাদের নাম প্রতিদিন লিখে দিতে। মাস দুয়েক পর একদিন ক্লাসে গিয়ে দেখি, আগের হাজিরা খাতার পাতা শেষ হয়ে যাওয়াতে স্যার নতুন খাতা দিয়েছেন, আর সেখানে একটা ঘরেও আমাদের দুজনের নাম নেই। ঘর খালি থাকলেও হতো, সেগুলো কলম দিয়ে মাঝ বরাবর কাটা। বন্ধু-বান্ধবের ওপর খুব রাগ হলো। কেউ এই সামান্য ব্যাপারটা খেয়াল করবে না? আচ্ছা, নাহয় প্রক্সি দিস নি, খাতা পাল্টেছে এটাও জানাবি না? এখন কি করি? 
রেগেমেগে কাটা দাগের ওপর দিয়েই সবগুলো ঘরে আমাদের দুজনের নাম লিখে দিয়ে চলে এলাম। নিতান্ত আবালের মত ধরে নিলাম, স্যার খেয়াল করবেন না। আর খেয়াল করলেই বা কি? হাজিরার দশ পার্সেন্ট এমনিতেও গেছে ওমনিতেও যাবে। পিএল এ একটু বাড়তি পড়াশোনা করতে হবে পাস করতে হলে, এটা ভেবেই মনটা বিষিয়ে উঠছিলো। যাই হোক, সিগন্যাল পরীক্ষার আগে আতিকের রুমে আনাগোনা বাড়িয়ে দিলাম, উদ্দেশ্য কমপক্ষে চার সেট প্রশ্নের জ্ঞান হাসিল করা। মূল পরীক্ষায় পাঁচ সেট কমন পড়াতে পারলে তখনই উদ্বাহু নৃত্য শুরু করে দেই। স্যারদের চোখ রাঙানির ভয়ে সেটা করা গেলো না। পরীক্ষা শেষ করে ভারমুক্ত হলাম। নাহ, পড়াশোনা ব্যাপারটা অত খারাপ নয়।
রেজোয়ান স্যারের ব্যক্তিত্ব সম্বন্ধে আমরা ভুল ধারণা করেছিলাম। হাজিরা খাতার জোচ্চুরিটা তিনি মোটেই ভালোভাবে নেন নি। গ্রেডশীট হাতে পেয়ে সিগন্যাল কোর্সে ‘এফ’ দেখে খুবই হতাশ এবং ক্ষুব্ধ হলেও এখন বুঝতে পারি, হাজিরার ব্যাপারে স্যারের সাথে কথা বলে নেয়াটাই ছিলো যথাযথ। নিজের মুখচোরা স্বভাব আমাকে এমন করে আর কখনো ডোবায় নি। 
প্রহর শেষের আলোয় রাঙা সেদিন চৈত্রমাস.....................শেষ ঘটনা, কোন এক সর্বনেশে ক্ষণে আমার ছাত্রজীবনের সিন্দাবাদের ভূত জুটিয়ে ফেললাম। কোর্সের নাম ইলেক্ট্রিক্যাল ইঞ্জিনিয়ারিং ম্যাটেরিয়ালস। আবারও একটি বিরক্তিকর কোর্স, আবারও আমার বুদ্ধিমান মস্তিষ্ক। স্যার হাজিরার ব্যাপারে প্রয়োজনের তুলনায় তিনগুণ বেশি সচেতন বলে প্রক্সি দেবার কোন উপায় নেই, বাধ্য হয়ে ক্লাস করি। কিন্তু নিরেট মাথায় লেকচারের সবটুকুই প্রতিফলিত হয়ে যায়। ক্লাস টেস্টগুলোতে একের পর এক অশ্বডিম্বসম মার্কস প্রসব করে বুঝলাম এইবার ‘খবর হ্যাজ’। মনের মধ্যে একবার সন্দেহ ঢুকে গেলে সেটা ক্রমে ক্রমে বড় হয়ে বটবৃক্ষের আকার ধারণ করে, পিএল এ চোথা হাতে নিয়ে দেখি, পড়তে তীব্র অনীহা হচ্ছে। ‘কি লাভ পড়ে, ফেল তো করবই’ এই চিন্তা মাথায় নিয়ে আসলে বেশিদূর এগোনো সম্ভব নয়। ততদিনে একটু বড় হয়ে গেছি, পরীক্ষা বাদ দেবার মত দুঃসাহস আর আসে না। কাজেই স্বল্প প্রস্তুতিতেই পরীক্ষায় বসলাম আর হেসেখেলে ফেল করলাম। 
পরের টার্মে আবার কোর্সটা নিয়েছি। জুনিয়রদের সাথে ক্লাস করতে ভালো লাগে না, তাই হাজিরার দশ পার্সেন্টের মায়া ছেড়ে দিয়েছি। ক্লাস টেস্ট দিই, গোল্লা পাই, কোন পরিবর্তন নেই আগের টার্মের সাথে। অনেক কষ্টে সৃষ্টে এবার তিন চারটা চ্যাপ্টার পড়ে শেষ করে পরীক্ষায় বসলাম, ফল একই, ‘এফ’। আমার ক্ষীণ সন্দেহ ছিলো হাজিরার দশ পার্সেন্ট নম্বর থাকলে এবার পাস হয়ে যেত। 
৪-২। হয় এইবার, নয়তো কখনো নয়। আবারও ম্যাটেরিয়ালস কোর্স নিলাম। ক্লাসে হাজির থাকলাম, প্রচুর পড়াশোনা করলাম। দুয়েকটা ক্লাস টেস্টে কিছু মার্কসও পেয়ে গেলাম। পাস করবই, মনের মধ্যে কে যেন গুনগুন করে গান গেয়ে চলেছে। খুবই খুশি মনে পরীক্ষার হলে হাজির হয়েছি। গোল বাঁধল সিটিং অ্যারেঞ্জমেন্ট নিয়ে। আমার সীট খুঁজে পাওয়া যাচ্ছে না। স্যার বললেন, তুমি শিওর এই রুমেই তোমার পরীক্ষা? আমি বললাম, শিওর স্যার। 
তাইলে তোমার রোল নম্বর এখানে লেখা নাই কেনো?
আমি কি জবাব দেব? অনেক খোঁজখবর করে যা জানতে পারলাম তাতে মাথায় হাত দিয়ে বসে পড়া ছাড়া উপায় নেই। পরীক্ষা নাকি সকাল বেলায় হয়ে গেছে। লেভেল ৩ আর ৪ এর পরীক্ষা সমসময় বিকেলে হয়, এটা মোটামুটি নিউটনের গতিসূত্রের মতই প্রতিষ্ঠিত। এই একমাত্র পরীক্ষাটা সকালে হতে গেল কেন? আমি দিচ্ছি বলে? 
আর কিছুই করার নেই। এখন এই স্টুপিড কোর্সটা সেলফ স্টাডি হিসেবে নিতে হবে এবং চতুর্থবারের মত পড়তে হবে। ভালোই হলো। কোন ম্যাটেরিয়াল ম্যানুফ্যাকচারিং কোম্পানীতে ‘বিশেষজ্ঞ’ হিসেবে জয়েন করে ফেলব। পাঠকদের জ্ঞাতার্থে জানাই, সেলফ স্টাডি হিসেবে নিয়ে ম্যাটেরিয়ালস কোর্স আমি পাস করি। মাননীয় শিক্ষক মহোদয় দয়ার সাগরে স্নান করে এসে আমাকে ‘ডি’ গ্রেডে ভূষিত করেন। আমার এতদিনের সযত্নে রক্ষিত সিজিপিএ ৩.০১ থেকে ২.৯৭ এ নেমে যায়। জয়তু ম্যাটেরিয়ালস।

শেষ কথা
দরিদ্র রাষ্ট্র বাংলাদেশের একজন নিম্ন মধ্যবিত্ত নাগরিক হয়েও বুয়েট নামক প্রতিষ্ঠানটির নিরপেক্ষ ভর্তি পরীক্ষার বদৌলতে আমি তড়িৎ প্রকৌশল বিষয়ে পড়ালেখার দুর্লভ সুযোগ পেয়েছিলাম। নির্বুদ্ধিতা এবং অর্বাচীনতার এক অসামান্য সংমিশ্রণে ভালো ফলাফল এবং সম্ভাব্য উচ্চশিক্ষার সম্ভাবনাকে নিজ হাতে গলা টিপে মেরে ফেলি। একটি বহুজাতিক কোম্পানিতে নির্বাহী প্রকৌশলী হিসেবে যোগ দিলেও নিজের অযোগ্যতার কারণে বেশিদূর যেতে আমি পারি নি। বুয়েটে থাকাকালীন সময়ে একটা সীমাবদ্ধ গণ্ডির ভেতরে যে নিজেকে সবসময় জ্ঞানী বলে মনে করতাম, খোলা দুনিয়ায় এসে আবিষ্কার করলাম, আমি আসলে কিছুই জানি না। ছাত্রজীবনের যে সময়টায় প্রাতিষ্ঠানিক পড়াশোনার পাশাপাশি নিজেকে রাষ্ট্রের একজন সচেতন এবং দায়িত্বশীল নাগরিক হিসেবে গড়ে তোলার কথা ছিলো, সে সময়টা কেবলমাত্র আড্ডা মেরে কাটিয়ে দিয়ে আমি নিজের একটা অপূরণীয় ক্ষতি করে ফেলেছি। 
কালের বিবর্তনে আমি এখন একজন কলম পেষা কেরানী, পড়ালেখার সাথে আমার কাজের বিন্দুমাত্র সামঞ্জস্য নেই। বন্ধু-বান্ধবের কাছ থেকে গালি খেতে পারি জেনেও বলব, মাঝে মাঝেই গবেষণামূলক কিছুতে সম্পৃক্ত হবার জন্য মন ছটফট করে। কর্পোরেট দুনিয়ার কাজকারবার বড্ড বেশি পুনরাবৃত্ত, বড্ড বেশি একঘেয়ে। পরিবার, রাষ্ট্র, সর্বোপরি এই পৃথিবীর জন্য আমার কোন অবদান নেই, এই অনুভূতি অত্যন্ত পীড়াদায়ক। 
বর্তমানে আন্ডারগ্র্যাডের যেসব ছাত্র এই লেখা পড়ছেন, যারা আমার ছাত্রজীবনের মত ‘পড়াশুনা করে কি লাভ?’ সিন্ড্রোমে ভুগছেন, তাদের প্রতি আমার বিনীত অনুরোধ থাকবে, অতীত থেকে শিক্ষা নিন। অনার্স ডিগ্রীই জীবনের শেষ কথা নয়, সামনে পথ পড়ে আছে বহুদূর। জীবনকে এমনভাবে সাজাবার ব্যবস্থা করুন যেন ভবিষ্যতে ক্রমাগত একঘেয়েমি আর হতাশায় ভুগতে না হয়। আপনাদের মঙ্গল হোক।


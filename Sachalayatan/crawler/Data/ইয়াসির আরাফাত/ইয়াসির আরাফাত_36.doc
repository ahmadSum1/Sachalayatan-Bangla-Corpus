অভিযোজন কাহিনী – সুইজারল্যান্ড ২



সুইজারল্যান্ড বেশ ছোট দেশ, আয়তন মাত্র ১৫,৯৪০ বর্গমাইল। জনসংখ্যা এখনো কোটি ছাড়ায়নি (৭৯ লক্ষ, উইকিপিডিয়া)। বড়লোকের দেশ বলে আর জমির স্বল্পতার কারণে জায়গার দাম আকাশচুম্বী। তার ওপর সুইস সরকার জমি হাতবদলের ব্যাপারে অ্যালার্জিক, তারা জমির বিক্রয়মুল্যের লাভের অংশের উপরে উচ্চহারে করারোপ করে রেখেছে, ফলে সাধারন জনগন প্রপার্টি কেনাবেচায় খুব একটা উৎসাহী নয়। এত টাকা দিয়ে জমি/বাড়ি/অ্যাপার্টমেন্ট না কি
সুইজারল্যান্ড বেশ ছোট দেশ, আয়তন মাত্র ১৫,৯৪০ বর্গমাইল। জনসংখ্যা এখনো কোটি ছাড়ায়নি (৭৯ লক্ষ, উইকিপিডিয়া)। বড়লোকের দেশ বলে আর জমির স্বল্পতার কারণে জায়গার দাম আকাশচুম্বী। তার ওপর সুইস সরকার জমি হাতবদলের ব্যাপারে অ্যালার্জিক, তারা জমির বিক্রয়মুল্যের লাভের অংশের উপরে উচ্চহারে করারোপ করে রেখেছে, ফলে সাধারন জনগন প্রপার্টি কেনাবেচায় খুব একটা উৎসাহী নয়। এত টাকা দিয়ে জমি/বাড়ি/অ্যাপার্টমেন্ট না কিনে তারা ভাড়া বাড়িতে থেকে জীবন উপভোগ করতে চায়। বেশ কয়েক দশক ধরে এটা চলে আসছে, আর তৈরী হয়েছে তীব্র আবাসন সংকটের। যতদুর জানি ফ্রেঞ্চ স্পীকিং পার্টে (জেনেভা, মর্জ, লুজান, ভেভে ইত্যাদি শহর) এই সমস্যা সবচেয়ে বেশি। এখন পরিস্থিতি এই, প্রতি মাসেই অনেক লোক বাড়ি খুঁজছে, কিন্তু সবাই পাচ্ছে না, কোন না কোন বিকল্প ব্যবস্থার আশ্রয় নিতে হচ্ছে একটা অংশকে। জেনেভাকে টপকে লুজান সম্প্রতি শীর্ষস্থান দখল করে নিয়েছে, একটা ওয়েবসাইটে দেখলাম বাড়ি খালি থাকার হার এখানে শূন্য দশমিক পাঁচ ছয় শতাংশ।
মাইক্রোসফটের চেয়ে বড় মনোপলি ব্যবসা এখানে বাড়ির মালিকদের (প্রকৃত মালিক নয়, এজেন্সীগুলোর, যারা মালিক আর ভাড়াটিয়ার ভেতর মধ্যস্থতা করে থাকে)। বাড়ি খালি আছে, এই মর্মে বিজ্ঞাপন দেয়া হলে সাধারণত পঁচিশ থেকে ত্রিশ জন সেটার উপর ঝাঁপিয়ে পড়ে, এই রিয়েলিটি শো তে বিজয়ী হবার জন্য সম্ভাব্য সবধরণের দক্ষতা দেখাতে হয়। এজেন্সীগুলো যেসব ক্রাইটেরিয়া বিবেচনা করে থাকে তার একটা সম্ভাব্য তালিকা

•	চামড়ার রঙ
•	হোমড়া চোমড়া কারো সুপারিশ
•	এজেন্টের কোন ঘনিষ্ঠ বন্ধুর সুপারিশ
•	পূর্ববর্তী ভাড়াটিয়ার সুপারিশ
•	দায়মুক্তির সরকারী ছাড়পত্র (এই মর্মে জানানো যাইতেছে যে অমুক ব্যক্তির কোন খেলাপী ঋণ নাই)
•	মাসিক বেতন
•	চাকুরীদাতা প্রতিষ্ঠান
•	থার্ড পার্টি ড্যামেজ ইন্স্যুরেন্স (বাধ্যতামূলক নয়, থাকলে ভালো)
এবং আরো অজানা কি কি যেন। এজেন্সী প্রথমে অ্যাপ্লিকেশন গুলো যাচাই বাছাই করে, তারপর শর্টলিস্টেড ক্যান্ডিডেটদের মধ্যে থেকে দুই-তিন জনের ভাইভা নেয়। শুনেছি কেউ কেউ নাকি এজেন্টের জন্য কদুটা-লাউটা, মুরগীটা-খসিটা, পুকুরের মাছটা ইত্যাদি উপহার নিয়ে যায়। যে বহুমুখী প্রতিভা সব অ্যাসিড টেস্টে পাশ করে তার ভাগ্যেই জোটে বরমাল্য, থুড়ি, ফ্ল্যাট। 

আমি এসবের কিছুই জানতাম না। আমার নিয়োগকর্তা একটি রিলোকেশন কোম্পানীকে এসব দেখবার ভার দিয়ে রেখেছিলেন, তারা আমার সব কাগজপত্র ঠিকঠাক করে দেবে, একটা বাসা ভাড়া করে দেবে এবং এই শহরে বাঁচতে হলে কি কি জানতে হবে তার ওপর ছোটখাট প্রশিক্ষণ দেবে। তাদের চার্জ বেশি নয়, মাত্র চার হাজার ইউরো। খুবই সৌভাগ্যের কথা, এটা আমার পকেট থেকে যাবে না, কিন্তু সুইস ট্যাক্স ল’ মোতাবেক আমাকে ১৪% জেনারেল সেলস ট্যাক্স দিতে হবে, এই ই নিয়ম। রিলোকেশন কোম্পানীর একাধারে মালিক কাম জেনারেল ম্যানেজার কাম ফিল্ড অ্যাসিস্ট্যান্ট আমাকে প্রথম সপ্তাহ থেকেই খালি অ্যাপার্টমেন্ট দেখাতে শুরু করলেন, প্রথম তিনটি পছন্দ না হলেও চতুর্থটি বেশ পছন্দ হয়ে গেল, ভাড়া একটু বেশি, কিন্তু স্বীকার করতেই হবে তার জৌলুস আছে। আমি রাজি হয়েও হলাম না, কারন এটি অগাস্ট মাসের এক তারিখ থেকে নিতে হবে, কিন্তু আমি নিজের নামে অ্যাপার্টমেন্ট নিলে কোম্পানী তাদের প্রতিজ্ঞামত প্রথম দুই মাসের (জুলাই-অগাস্ট) ফ্রি অ্যাকোমোডেশন সুবিধা দেবে না। ওটার উদ্দেশ্যই নাকি কর্মচারীকে মেয়াদ ফুরোবার আগে একটা মাথা গোঁজার ঠাঁই খুঁজে দেয়া, আগে পেয়ে গেলে আগেই শেষ। প্রায় দুই হাজার ইউরো বিনা কারণে পকেট থেকে চলে যাবে এটা মেনে নেয়া কষ্ট, কাজেই আমি মেওয়া খাবার সিদ্ধান্ত নিলাম। 

সিদ্ধান্ত যে ভুল নেইনি প্রমাণ হয়ে গেল এক সপ্তাহ পরেই, প্রথম মাসের বেতন পেয়ে আমি হতভম্ব। আমি আগেই বলেছিলাম খুব তাড়াহুড়ায় এই কন্ট্রাক্ট সাইন করতে হয়েছে (সে আরেক বিরাট ইতিহাস), এইচআর ম্যানেজারের পাঠানো ট্যাক্স ক্যালকুলেশনে যে বড় ধরণের শুভংকরের ফাঁকি রয়েছে সেটি ধরতে পারি নি (ভেতো বাঙালি বলেই সম্ভবতঃ), এখন দেখা যাচ্ছে প্রতি মাসে প্রায় নয়শো ইউরো বেশি ট্যাক্স দিতে হবে আমাকে। তার ওপর দ্বিতীয় দুঃসংবাদ, হেলথ ইন্স্যুরেন্স কোম্পানী পে করবে না, এটা নাকি ব্যক্তিগত খরচ। উল্লেখযোগ্য যে পার্মানেন্ট এমপ্লয়ী হিসেবে অন্যান্য দেশে আমি ফুল মেডিকেল সুবিধা পেয়ে এসেছি, বেছে বেছে এখানেই কেন ব্যতিক্রম হল বুঝতে পারি নি। ভাইভার সময় আমার লাইন ম্যানেজার নিশ্চিত করেছিলেন কোম্পানী মেডিকেল কাভার করবে, পরে জানতে পারি উনি পোল্যান্ডের এমপ্লয়ী বলে সুইজারল্যান্ডের লোকাল এইচআর পলিসি সম্বন্ধে তার ভাল ধারনা ছিল না। ধারনা করলাম সুইসরা আসলে জোচ্চোর, আর নিজের উপর খুব বিরক্ত হয়েছিলাম সব কিছু লিখিতভাবে বুঝে না নেয়ার জন্য। আশা করি এই শিক্ষা ভবিষ্যতে কাজে লাগাতে পারব। পাঠকদের প্রতি সবিনয় উপদেশ, আপনারা কোন চুক্তি করার আগে ভালোমত সব লিখে পড়ে নেবেন, যেন পরে দুর্দশায় না পড়তে হয়।

যাই হোক, অভিযোজনের স্বার্থে আমার পরবর্তী মিশন হয়ে উঠল বারশ-চৌদ্দশ ইউরোর মধ্যে একটা বাসা খুঁজে বের করা। চারটি বাসা পাওয়া গেল, কিন্তু কোনটিই আমাকে বরাদ্দ দেয়া হল না। প্রথমে বুঝতে পারি নি, কিন্তু যখন তৃতীয় জন মুখের অপর বলে দিল গায়ের রঙ কালো বলে আমাকে সে ভাড়া দেবে না, তখন পরিস্কার হয়ে গেল সব। ছি ছি, শেষে কিনা সুশীল সভ্য দেশের এই অবস্থা? আর এদেরই কিনা আমরা দেশের মাটিতে পেলে আনন্দে প্রায় আধমরা হয়ে যাই। আমাদের রাষ্ট্রের হর্তা কর্তা বিধাতা সবই সভ্য দেশের সাদা আদমিরা, তাদের ছাড়া আমাদের চলেই না! কর্তায় কইছে শালার ভাই, আনন্দের আর সীমা নাই! মনের দুঃখে ফেবুতে স্ট্যাটাস দিয়েছিলাম, “before coming to Europe, paint your face white”

এরই মাঝে পুরনো একটা আপ্লিকেশনের জবাব এসেছে যে আমাকে তারা একটি অ্যাপার্টমেন্ট প্রদান করতে আগ্রহী। আমার তখন চরম অবস্থা, সামনে পিছনে না ভেবেই বলে দিলাম আমি রাজি, হোক ভাড়া বেশি, কয়দিন পরে তো ফুটপাতে গিয়ে থাকতে হবে কোন বাসা না পেলে! রাতে ঠান্ডা মাথায় ভাবতে বসলাম ব্যাপারটা নিয়ে। হঠাৎ এত দয়া পরাবশ হয়ে উঠল কেন কেউ? আমি তো কাউকে ঘুষ দিইনি! পাবলিক ট্রান্সপোর্ট কানেকশন পরীক্ষা করলাম ইন্টারনেটে। ও! তাহলে এই ব্যাপার! বাসা দেখানোর সময় এজেন্ট বলেছিলো এখানে বাস একটু রেয়ার, তবে পীক আওয়ারে প্রতি আধা ঘন্টায় বাস আসে আর অফ পীকে এক ঘন্টা পর পর। আমি মেনে নিয়েছিলাম। এখন দেখা যাচ্ছে সকাল সাতটা থেকে দশটা পর্যন্ত তিনটি বাস, এগারোটা থেকে দুইটা পর্যন্ত দুইটা, দুইটা থেকে চারটার ভেতর নেই, পাঁচটা থেকে আটটার ভেতর আবার তিনটা বাস, এর পরে নেই। শনিবারে বাসের সংখ্যা অর্ধেক আর রবিবারে আলিফ খালি। তাই এই অ্যাপার্টমেন্ট কেউ নিতে রাজি হচ্ছে না বোধহয়। সুইসরা জোচ্চোর, ধারণা আরও দৃঢ় হলো। পরদিন সকালে আমি এজেন্টকে জানালাম আমি বাসা নিতে চাই না, কিন্তু তারা ভয় দেখালো এই বলে যে আমি সম্মতি দিয়ে দিয়েছি, এখন ভাড়া আমাকে নিতেই হবে, নইলে তিন মাসের ভাড়া (কন্ট্রাকচুয়াল নোটিস পিরিয়ড) দিতে হবে। আমার রিলোকেশন এজেন্টের মধ্যস্থতায় রফা হলো যে আমি দুইশ ফ্রাঙ্ক জরিমানা দিয়ে রেহাই পেতে পারি, তবে তারা আমাকে ব্ল্যাকলিস্ট করবে। এই ফি টা তারা নিচ্ছে চুক্তিপত্র তৈরী করার দাম হিসেবে, তাদের জনৈক কর্মীর নাকি চার চারটি কর্মঘন্টা নষ্ট হয়েছে কাজটি করতে গিয়ে। কচু! মরুকগে!!!!!

(চলবে)

ইয়াসির




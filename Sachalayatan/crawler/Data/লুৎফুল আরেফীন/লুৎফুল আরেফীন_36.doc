একজন গণিকার সাক্ষাৎকার



- কেমন আছেন আপনি?
- যেমন দেখছেন। বেঁচে আছি, কিন্তু নিঃশ্বাস চলে না!
আমি শেফালীর গায়ে জড়ানো শতেক তার আর যন্ত্রপাতির জঞ্জাল এড়িয়ে তার চোখে চোখ রাখলাম। নিঃশ্বাস যে চলে না, সেটার আক্ষরিক অর্থটা অনুধাবন করার চেষ্টা করলাম। একো-কার্ডিওগ্রাম মেশিনের মনিটরে বিরামহীন ধূঁকতে থাকা জীবনের গ্রাফ এঁকে চলেছে একটা যন্ত্র। পুলিশী হেফাজতের নিয়মানুসারে একজন নিরাপত্তা প্রহরী পাশে দাঁড়িয়ে। আরেকজন ডাক্তারও আছেন। নিশ্চিত করছেন যে আমি যেন কোনওভাবেই রোগীকে বেশী বিরক্ত না করি। নোটবইটার ওপর কলমটা আলতোভাবে ছুঁইয়ে রেখে জিজ্ঞেস করলাম,
- এখন কি একটু ভালো বোধ করছেন না?
- জানি না।
- কি হয়েছিল এবারে? বলা যাবে একটু সংক্ষেপ করে?
- প্রত্যেকবার যা হয়।
- কাউকে চিনতে পেরেছেন?
- সবাই তো চেনা! তবে এবারে ওরাও ছিল।
- ওরা কারা? পাবনার … ?
- হ্যা। ওরাও ছিল।
শেফালী মূক কান্নায় ভেঙ্গে পড়ে। যন্ত্রপাতির শাসন এড়িয়ে ঠিকমতোন মাথা তুলতে পারে না, কিন্তু শোয়া অবস্থায় তাঁর চোখ থেকে জল গড়িয়ে পড়ে। আমি তাঁকে একটু সময় দেই ধাতস্ত হতে।
অনেক আগে একবার এভাবেই দূর্বৃত্তদের লোলুপতার স্বীকার হয় মেয়েটি । সেবারে পুলিশের সহায়তায় একদল লোক রক্ষা করে তাকে। সেই বন্দীদশায় বহুবার ধর্ষিতা হয়েছে সে। সেখান থেকে মুক্ত হয়ে নতুন জীবন শুরু করে শেফালী। ভুলতে চেষ্টা করে অতীতকে। কিন্তু দারিদ্র্য চিরসাথী হয় শেফালীর। পুলিশের বরকর্তারা মাঝে মাঝে অযাচিতভাবে তাকে দেখভালের দায় নেয়। শেফালি বোঝে এটা দেখভাল নয়। তাদের মতিগতি আসলে ভালো ঠেকে না তার কাছে। সবাই লোভী। শেফালী আবার নিজে থেকেই মুখ খোলে।
- সেবার ওরা সবাই ধরা পরলো। কিন্তু বিচার হলো না।
- (বুঝলাম, শেফালী ১ম বারের কথা বলছে) কেন?
- বাবা ওদের বিরুদ্ধে আইনী লড়াইয়ে গেলেন না। মাফ করে দিলেন। কিন্তু এলাকায় নিষিদ্ধ করা হয় ওদেরকে।
- এতো কিছুর পরেও ক্ষমা!?
- হ্যা। আমি যে বেঁচে ফিরবো এটা অনেকেই আশা করেনি। আমাকে ফিরে পেয়েই উনি খুশী ছিলেন। খুশীর সময় মানুষ কতো কি করে!
- আপনিও ক্ষমা করলেন?!
(শেফালি হাসে, উত্তর দেয় না)
- আমি তখন অনেক বিখ্যাত। গণধর্ষিতা নারীর গল্প সব পত্রিকায় ফলাও করে ছাপা হয়।
- আচ্ছা।
- বাবার মৃত্যুর পরে আমার দায়িত্ব নিল পুলিশ।
- কেন? আর কেউ ছিল না আপনার?
- ছিল। কিন্তু পুলিশ আগ বাড়ায়ে আসলো। ঐ যে লোভের কথা বললাম না?
- হুমম।
- কিন্তু পুলিশের বরকর্তা এসেই ওদের ওপর থেকে বিধিনিষেধ তুলে নিলেন। ওরা আবার এলাকায় ঘুরাঘুরি করা শুরু করলো।
- বলেন কি?! সেই ধর্ষকরা?
- হ্যা। আমি ভয় পেয়ে এলাকা ছেড়ে যাবার পরিকল্পনা করলাম। পালাতে পারলাম না। একসময় পুলিশের বরকর্তা নিহত হলেন। হত্যাকান্ড। নতুন কর্তা এলেন। আমাকে আবারও নিরাপত্তা হেফাজতে ঢুকানো হলো।
- কেন?
- আমি একা। উপরন্তু চারপাশের মানুষগুলো সব ছোঁক ছোঁক করে। পুলিশ তো বারবার সুযোগ নিয়েছে। আমার রুপ-যৌবনই আমার শত্রু হয়েছে !!
- হুমম।
- আমি আবারও নিরাপত্তা হেফাজত থেকে পালাই। এই হেফাজত আমার পছন্দ ছিল না।
- কিভাবে পালালেন?
- আমাকে সাহায্য করেছিল কিছু নিকটজন আর সেই নিহত বড়কর্তার স্ত্রী।
এতোটুকুন বলে শেফালী হাঁপায়। ডাক্তার এসে আমাকে সতর্ক করে দেয়। কথা শেষ করার ইঙ্গিত করে। আমি আরেকটু সময়ের জন্য অনুণয় করি। শেফালী একটু বিরাম নিয়ে বলতে শুরু করে,
- ৯১ সালের কথা। লোকজন দেখেশুনে আমাকে তুলে দেয় ঐ বিধবা মহিলার কাছে।
- বড়কর্তার স্ত্রী?
- হ্যা।
- তারপর?
- আমাকে দেখিয়ে N.G.O. গুলোর কাছ থেকে টাকা তুলতে লাগলো সেই মহিলা।
- বেশ…তারপর?
- আমি গেরস্থ থেকে বাঁদি হলাম। গণিকালয়ের বাঁদি। আমাকে ঐ মহিলা ব্যবসায় খাটালেন।
- হুমম, কিন্তু টাকাগুলো?
- রংমহলের মৌমাছিদের পেছনে খরচা হলো।
- আপনি কি করলেন? আবার পালালেন?
- হ্যা। তবে টাকার জন্য পালাই নি। পালালাম অন্য কারণে…
- কি কারণ?
- ঐ লোকগুলোকে আশপাশে ঘুড়াঘুড়ি করতে দেখে…
- কোন লোকগুলো? যারা আপনাকে …
- হ্যা। সবাই ক্ষমার যোগ্য নয়। ওরা তার প্রমাণ!
- পালিয়ে কোথায় গেলেন?
- এক আত্মীয়ার কাছে উঠলাম।
- এই আত্মীয়া এতোদিন কোথায় ছিল?
- কাছাকাছিই ছিল। কিন্তু বললাম না, সবাই সুযোগ খুঁজেছে। সুযোগটা পেতে তার সময় লেগেছে।
- তো সেখান থেকে কেন পালালেন?
- সেই তো বাঁদির জীবন। গণিকাবৃত্তি এখানেও আমার পেছন ছাড়লো না।
- সেখানেও?!
- হ্যা। এবারে ভেবেছিলাম, অন্ততঃ ধর্ষকদের বিচারের একটা ব্যবস্থা হবে।
- কাজ হলো?
- না। শুধু চিল্লাচিল্লি হলো। হৈ হল্লা হলো। কাজ হলো না। আমি ভোগের পণ্যই রয়ে গেলাম!!
- ওদেরকে খুঁজে পাওয়া গেল না? নাকি অন্য কিছু?
- খুঁজে পাওয়া গেল না মানে?!!! ওরা তো এলাকাতেই ঘোরে ফিরে। খায়-দায়। ব্যবসাও করে।
আঁকাবাকা অনেকগুলো তার শেফালীর দুর্বল হাত ২টো আস্টেপৃস্টে বেঁধে রেখেছে। নড়বার ক্ষমতা নেই। সেগুলোর প্রতি বিদ্রুপ হেনে আর্তনাদের মতোন করে উঠলো শেফালী। কিছুটা ভড়কে গেলাম! ডাক্তার খানিকটা সময়ের জন্য বিরক্ত চোখে তাকালেন আমার দিকে। বুঝতে পারলাম, এখানে থাকার মেয়াদ আমার দ্রুত ফুরিয়ে আসছে। তড়িঘড়ি জানতে চাইলাম,
- কিন্তু ওদের বিচারটা হলো না কেন?
- জানি না। পুরোনো সব দৃশ্যপটের পূণরাবৃত্তি! এক গণিকালয় থেকে আরেকটায়।
- আচ্ছা!
- বিরক্ত হয়ে আবার পথে নামলাম।
- পালালেন?!!
- কি আর করা? কিন্তু পালিয়ে বাঁচতে পারলাম না।
- লোকজন একা একটা মেয়ে মানুষকে বেশীদিন গার্জেন ছাড়া সহ্য করতে পারে না। আমাকে ঘুরে ফিরে আবার সেই বিধবা মহিলার হাতে সোপর্দ করা হলো।
- আবার?!! বলেন কি?
- হ্যা। এবারে অবস্থা আরোও শোচনীয় হবে আমি বুঝতে পারছিলাম পরিস্কার।
- কেন?
- কারণ, লোকমুখে শুনেছিলাম তাঁর রঙ্গশালায় নাকি এখন ওদেরও যাতায়াত নিয়মিত!
- মানে ঐ পাবনার শয়তানটা?!!!
- হ্যা। আর ওর চ্যালাচামুন্ডরা।
- ওহ্ !!! কিন্তু এটা কিভাবে সম্ভব? যারা আপনাকে … … তাদের হাতেই আপনাকে সোপর্দ করা হলো?!!
- আমার কিছুই করার ছিল না। আমি শুধু এটাই বুঝলাম যে, এখানে আমি কোনও ফ্যাক্টর নই। আমি শুধু হাতবদলের পুতুল।
- মানতে পারছি না!
- আমিও পারি না। আজ শুধু কাঁদি। কেঁদে লাভ নেই , তাও কাঁদি। প্রথমে লুটেরারা আমার ইজ্জত লুটেছে। এরপর পুলিশের হেফাজত। সেখান থেকে লোকজন আমাকে বারবার বেশ্যালয়ে পাঠিয়েছে। মক্ষীরাণীরা ক’বছরে আমাকে লুটে ছিবড়ে করে দিয়েছে বারবার!!
রোগিনী এবার অঝোরে কাঁদতে শুরু করলো। ডাক্তার আমার দিকে আসতেই আমি বুঝলাম, আর হবে না। উঠে পড়লাম। নোটবইটা ব্যাগে ভরে নিয়ে দরোজার কাছাকাছি সরে আসলাম। ফটো সাংবাদিক ৩/৪ টা শট নেবার পরেই ডাক্তার ইঙ্গিতে বাইরে যেতে অনুরোধ করলো। ফ্ল্যাশের আলোর ঝলকানীতে শেফালির শাড়িটা জ্বলজ্বলে হয়ে উঠছিল বারবার। লাল পেড়ে এই সবুজ শাড়িটা পড়েই সে বহুবছর আগে পথে নেমে এসেছিল। ডানহাতের বৃদ্ধাঙ্গুলের নীচে কলমের মুন্ডু চেপে ধরে শেষবারের মতোন ডাক্তারকে ডিঙ্গিয়ে দেখার চেষ্টা করলাম শেফালীকে। ১টা মোটা সিরিঞ্জ নিয়ে ডাক্তার তার হাতের শিরা খুঁজছে। শেফালী ঘুমিয়ে পড়বে শিগ্গিরই।
[অনেক সাহস করে স্যাটায়ার লিখলাম। আদৌ কিছু হলো কি না সেটা জানানোর আবেদন রইলো। তবে আশা করছি সকলের ভালো লাগবে।]


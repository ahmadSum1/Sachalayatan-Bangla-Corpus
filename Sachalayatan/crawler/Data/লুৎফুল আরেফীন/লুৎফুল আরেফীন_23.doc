বড়দের ঈশপের গল্প ২ - খেলারাম খেলে যা, ভুলোরাম ভুলে যা



এক.
আরো ২২ রান দরকার। ওভার মাত্র একটি। নাহ্ আর কোনওভাবেই পারবে না ইংল্যান্ড। খেলাটা অনেক আগেই স্রেফ ফরম্যালিটিতে পরিণত হয়েছে। মনে মনে খুশী হয় সাব্বির। ডেরেক প্রিঙ্গেল আর ইলিংওয়র্থ ধূঁকে ধূঁকে ব্যাটিং করছে। শেষ ওভারটা ইমরান খান করছে।
- আজব সুইং করে এই ব্যাটা!
- হু তুখোড় বলিং শালার। চরিত্রে যদিও একটু সমস্যা আছে।
- থাক এইসব বইলো না এখন। খেলাটা জিততে দাও। মানুষের ব্যাক্তিগত বিষয় নিয়ে আমাদের কাজ নাই।
- হু তা ঠিক।
- দেখো, বল যতো পুরোনো ততো সুইং – ব্রিটিশরা কেমনে খেলবে এই বল!??
- সেটাই।
- আর রমজান মাস না? ওদের উপর আল্লাহর রহমত আছে।
বাড়ির সবাই অধীর। একটু আগেই ইফতারী করেছে। এখন হাতে চায়ের কাপ। চোখ টিভির পর্দায়। শেষ ওভারের খেলা। পাকিস্তান বলেই না এতো উত্তেজনা! গত একটা মাস ধরে চলেছে এই টেনশন। টুর্নামেন্ট থেকে ছিটকে পরতে পরতে পাকিস্তানীদের এই নাটকীয় উথান। ৯২ এর বিশ্বকাপ ঘরে উঠাতে আর কিছুক্ষণের মাত্র অপেক্ষা!
ইমরানের ২য় বলটাতে ইলিংওয়র্থ রমিজ রাজার তালুতে বন্দী হলো। নন-স্ট্রাইকে ডেরেক হতাশায় মুখ নীচু করে ফেললো সেই দৃশ্য দেখে। অল আউট। বিশ্বকাপ জিতে নিলো পাকিস্তানের ছেলেরা। সাব্বির লাফ দিয়ে উঠলো।
- ইয়া-য়া-আ আ আ …. …. !! জিত্যা গেছি!!!
- ইয়েসসস!!
বড় ভাইয়া জমে থাকা নিঃশ্বাস ছাড়ে। এরপর উঠে গিয়ে টেলিফোনের ডায়াল ঘোড়াতে শুরু করে। বাজি জিতেছে সে।
আশপাশের বিল্ডিং থেকেও সমমানের আওয়াজ ভেসে আসে। মুহুর্তে চারপাশ একটা নাটকীয় পরিস্থিতির সৃষ্টি হলো!
শবে বরাতের রাতের মতোন পটকার আওয়াজও ভেসে এলো। সাব্বির দৌড়ে যায় বারান্দায়। আনন্দ মিছিল নেমেছে পথে। এলাকার শত শত ছেলেপেলে নেমে এসেছে পথে। চিৎকার করছে। পতাকা ওড়াচ্ছে। শ্লোগান দিচ্ছে।
“… … পাকিস্তান জিন্দাবাদ!!”
“পাকিস্তান জিন্দাবাদ… … !!”
- আব্বু এইদিকে আসো দেখে যাও।
সাব্বির বারান্দা থেকে চিৎকার দেয়, মিছিল হচ্ছে!! সবাই বারান্দায় হাজির হয়। গোটা রাস্তা সবুজ সাদা পতাকায় ছেয়ে গেছে। সাথে সেই শ্লোগান। রাতের নিস্তব্ধতা খান খান হয়ে যায় সেই মিছিলের শ্লোগানে। একটু পরে মিছিল দৃষ্টির বাইরে চলে যায়। সাব্বির ঘরে এসে প্লেটে পরে থাকা গোটা কতক চিপস তুলে নেয়। কচর মচর করতে করতে আবার যায় বারান্দায়।
দুই.
রাত আটটার সময় সবাই আবার টিভির সামনে। ইমরান খানের গর্বিত মুখটা নিশ্চই হেডলাইন হবে। হাতে থাকবে ক্রিস্টালের ট্রফি। ইনজামাম ছেলেটার ব্যাটিং ও একটু দেখাতে পারে। অতোটুকুন ছেলে। কি সাংঘাতিক ব্যাটিংটাই না করলো! সবাই আগ্রহ নিয়ে অপেক্ষা করে। তখনও এদিক সেদিক থেকে আওয়াজ ভেসে আসে --
“… … পাকিস্তান জিন্দাবাদ
… … …”
খবরের ঐ অংশটুকু শুনে সবাই তড়িঘড়ি উঠে যায় আবার বারান্দায়। মিছিল দেখতে। ঢাকা শহরে আজ আনন্দের বান ডেকেছে। বড় ভাইয়া ফোনে কথা বলছে কার সাথে যেন। ড্রইং রুমের নিঃসঙ্গ টিভি থেকে তখনও হাল্কাভাবে খবরের শব্দ ভেসে আসে,
“আজ ভয়াল ২৫ শে মার্চ। ১৯৭১ সালের এই রাতে পাকিস্তানী হানাদার বাহিনী অতর্কীতে ঝাঁপিয়ে পরে নিরস্ত্র বাঙালীর ওপর … …
… নিরঙ্কুশ জয় সত্বেও পাকিস্তানী বাহিনী ক্ষমতা হস্তান্তরের সিদ্ধান্ত থেকে সরে আসে ….”


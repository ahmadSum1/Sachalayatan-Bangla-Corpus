মাহফিল'নামা



১.
আমি সাধারণত দেশে থাকতে মিলাদ মাহফিলে যেতাম না। এর মূল কারণ ছিল দুইটা - প্রথমতঃ আমি কখনই মিলাদের মূল ভাবনার সাথে একাত্ব হতে পারতাম না। কেউ হয়তো নিকটাত্মীয়ের মৃত্যূবার্ষিকীতে শোক পালনের জন্য মিলাদ আয়োজন করেছেন, সেখানে বসে আমার মন পরে থাকত তবারুকের প্যাকেটের দিকে। দ্বিতীয়তঃ আগরবাতি এবং গোলাপজল আমি সহ্য করতে পারি না। মশার সাথে কয়েলের যেই সম্পর্ক, আমার সাথে আগরবাতিরও সেই সম্পর্ক। অধিকাংশ মিলাদে গোলাপ জল ছিঁটানর দায়িত্ব অর্পিত হয় বাড়ির পোলাপাইন সম্প্রদায়ের ওপর। অতি ভুল একটা সিদ্ধান্ত - এরা সেই বয়েস-গোত্রের পোলাপাইন যারা থুথু ফেলাটাকেও খেলার পর্যায়ে নিয়ে যায় - ঘুড়ে ঘুড়ে ছড়িয়ে ছিঁটিয়ে থুথু ফেলে আনন্দ পায়! সুতরাং গোলাপ জলের ক্ষেত্রে যে আনন্দের পরিমান অনেক বেড়ে যাবে সেটাই স্বাভাবিক এবং ঘটেও তাই; এরা যেই পরিমান ক্ষিপ্রতা নিয়ে গোলাপ জল ছিঁটায় তাতে যে কারো মনে হবে, মিলাদের ঘরে সম্ভবতঃ আগুন লেগেছে! বৃষ্টির মতন গোলাপ জল বর্ষণে পাঞ্জাবী আর শরীরে মাখামাখি হয়ে একেবারে ভেজা কাকের মত চেহারা হত সবার। শুধু তাই নয়, বিরম্বনা আরও হয়েছে - একবার সম্ভবত গোলাপ জলের জায়গায় কেউ একজন কেওড়া জল ছিঁটিয়ে দিয়েছিল! বিষয়টা টের পাওয়া গেল যখন ঘরভর্তি মানুষের গা থেকে খাশির রেজালার গন্ধ বেরুতে শুরু করল। গোলাপ জল আর কেওড়া জল যে দুটি আলাদা পদার্থ, সেটা সম্পর্কে মিলাদের দায়িত্বে নিয়োজিতদের কারু ধারণাই ছিল না!
মিলাদের মূল ভাবনার সাথে একাত্ম না হতে পারাটা আমি নিজের দোষ বলেই মনে করতাম, কিন্তু আমাদের দেশের অধিকাংশ অনুষ্ঠানই আসলে ঘুড়ে ফিরে খাই-দাই'র অনুষ্ঠান। দেশে মিলাদের মতন আরো কিছু ধর্মীয় এবং সামাজিক সম্মেলন ঘটে থাকে যার প্রায় সবকয়টাতেই আমার আনাগোনা বরাবর কম ছিল। কুলখানি বা চল্লিশা বলে একটা অদ্ভুত অনুষ্ঠান দেশে খুব গুরুত্বের সাথে পালিত হয়। মৃতের স্মরণে আয়োজন হলেও যতোবার কুলখানির অনুষ্ঠানে গিয়েছি, আমার মনে হয়েছে পহেলা বৈশাখের অনুষ্ঠানে এসেছি - যখন তখন রবীন্দ্র সঙ্গীত বেজে উঠবে! দুই জায়গাতেই পাঞ্জাবী আর শাড়ি পরা শতশত লোক উৎসব মুখর পরিবেশে নাক ডুবিয়ে খাওয়া-দাওয়া করে। এইরকম খাওয়ার ফলটাও অনুষ্ঠানের শেষ পর্বে টের পাওয়া যায় - ভরপেট খাওয়া-দাওয়ার পরে জনৈক হুজুরের তত্বাবধানে যখন মোনাজাতের সময় উপস্থিত হয় তখন হুজুরের সাথে 'আমিন' বলতে গিয়ে বাকিদের মুখ দিয়ে কেবল 'আ'-টুকু বের হয়, বাকিটা তেহারী আর কাঁচা পেঁয়াজের উৎকট ঢেকুরের নিচে চাপা পরে যায়। ফলে, মোনাজাত হচ্ছে নাকি কোন 'বিকল্প শক্তির কর্মশালা'য় বায়ো-গ্যাস নিয়ে নাড়াচাড়া হচ্ছে, সেটা ঠাহর করা মুশকিল হয়ে পরে। আফ্রীকায় এক জংলী গোষ্ঠি আছে যারা নাকি স্বজাতির মৃত্যুর পরে কুলখানি উপলক্ষ্যে ঐ মৃতের মাংসই ভক্ষণ করে, বিষয়টার সাথে আমাদের কুলখানির পার্থক্য এত কম যে রীতিমতন গা শিউরে ওঠে! মৃতের স্মরণে খাওয়া-দাওয়া করা লাগবে - এই রকম নিষ্ঠুর চিন্তা-ভাবনা আমরা কি করে করতে শিখলাম সেইটা ঠিক মাথায় আসে না।
২.
মিলাদ আর কুলখানির বাইরে 'বিয়ে', 'খতনা' ইত্যাদি অনুষ্ঠানও আমি মাঝে মাঝে এড়িয়ে চলতাম। একদম ছোটবেলায় নিজের খতনার অনুষ্ঠানে আমি যখন 'কান নিয়েছে চিলে' জাতীয় আতঙ্কে জর্জরিত, তখন আগত অতিথিদের হাতে খেলনা, চুন দিয়ে লেপা পিতলের কলসি, জগ, শরিফ ছাতা এবং কাঁচের ডিনারসেটসহ আরোও নানারকমের উপহার সামগ্রী খানিকটা হলেও সেই আতঙ্কটাকে প্রশমিত করেছিল। তবে বড়বেলায় আমাকে এসব অনুষ্ঠানে ডাকা হলে আমি যথার্থই বিরক্ত হতাম। এই বিরক্তির শুরু হয়েছিল অবশ্য অন্য কারণে, বয়সন্ধি পার করার সময়টায় মুখে দাঁড়ি-গোঁফের আনাগোনা ঘটে। এই অনভিপ্রেত ঘটনার সাথে মানসিকভাবে তাল মিলাতে না পারায় সেই সময় লোকসমাগম এড়িয়ে চলার একটা প্রবণতা সৃষ্টি হয়েছিল। উপরন্ত, স্বজনদের আচরণেও সহানুভূতির ভাবটা যথেষ্ট কম ছিল। এমনভাবে মুখের দিকে তাকিয়ে থাকত যেন দাঁড়ি-গোঁফ না, মুখে ভিমরুলের চাক গজিয়েছে! ফলে সঙ্কোচটা কেটে যাবার বদলে আরও পাকাপোক্ত হয়ে যায়। মনে আছে, এই বয়েসটায় বাড়িতে মেহমান এলে আমি চট করে টয়লেটে গিয়ে লুকাতাম। ঘন্টার পর ঘন্টা টয়লেটের দেয়ালে টিকটিকির অসামাজিক কার্যকলাপ বিরক্ত হয়ে পর্যবেক্ষণ করতাম! তথাপি, গেস্ট না যাওয়া পর্যন্ত টয়লেট থেকে বের হতাম না।
আমার শরীরে ডারউইনীয় বিবর্তন খাটো মাত্রায় ঘটাতে কেশের আধিক্য বেশী ছিল। সিনেমার নায়কদের দিনের পর দিন ভিলেনের আস্তানায় বন্দী থাকলেও দেখেছি দাঁড়ি-গোঁফ গজানোর বিরম্বনায় পরতে হয় না। কিন্তু আমাকে দশম শ্রেণীতে থাকতেই ৩/৪ দিন অন্তর অন্তর দাঁড়ি-গোঁফ ফেলতে হত। ইদানীং মাথার চুলে মরুকরণ প্রক্রিয়া শুরু হয়ে গেলেও অবশিষ্ট শরীর আগের মতই উর্বর এবং সমৃদ্ধশালী আছে।
যাহোক, সামাজিক সঙ্কোচের এই ব্যাপারটা বড় হতে হতে রূপ বদলেছে। তখন বিয়ে বাড়ি বা অপরাপর সামাজিক মাহফিল এড়িয়ে চলতাম নতুন কিছু কারণে। আগেও কোন লেখায় বলেছি, আমার ক্যামেরা-ভীতি বারাবারি পর্যায়ের। স্থির- বা ভিডিও - যেকোন ক্যামেরাই আমার দিকে ঘোরান মাত্র মনে হত বন্দুক তাক করা হয়েছে! এমতাবস্থায়, সাটার না টেপা পর্যন্ত নিঃশ্বাস বন্ধ করে দাঁড়িয়ে থাকতাম। অনেকদিন পর্যন্ত আমার ধারণা ছিল ছবির পোজ দেওয়া মানেই দম বন্ধ করে এরকম অনড় হয়ে থাকা! ফলে, সামাজিক অনুষ্ঠানে তোলা হলেও আমার অধিকাংশ ছবির মধ্যেই, র‌্যাব কার্যালয়ে সারি সারি ফেন্সিডিল বোতলের পেছনে দাঁড়িয়ে পোজ দেওয়া 'কৃতী' যুবকের চেহারার একটা ভাব ফুটে উঠত!
দ্বিতীয় কারণ ছিল আমার অসামাজিকতা। সমবয়েসী কাজিনদের ছাড়া বাকিদের অধিকাংশকেই চিনতে পারতাম না বা চেনার চেষ্টা করতাম না। আমাকেও কেউ চিনতো না। এতে তাদের দোষ ছিল না, অদ্ভুত কোন কারণে কলেজ-ইউনিভার্সিটির বয়েসটাতে আমার চেহারা বছর-বছর মেঘনার চরের মতন বদলাত, ফলে নিকট- বা দূর আত্মীয়দের অনেকের পক্ষেই আমাকে চট করে চিনে ফেলাটা কঠিন ছিল। এর ফলাফল হাতেনাতে পেয়েছি - সেই সময় আমাদের জনৈক স্যারের সুপুত্র প্রতিরাতে ভাল কাপড়-চোপড় পরে সোহাগ কমিউনিটি সেন্টারে গিয়ে ফাউ বিয়ে খেত! অপরিচিত পরিবেশেও সে অভ্যাগতদের মাঝে নিজেকে আশ্চর্য দক্ষতায় মিলিয়ে ফেলত! অথচ পরিচিত গন্ডীতে গিয়েও প্রায়ই আমাকে নিজের উপস্থিতি হালাল করতে হয়েছে মা অথবা বাবার তত্বাবধানে সংক্ষিপ্ত পরিচয় পর্বের মাধ্যমে! এই বিরম্বনা এড়াতেই বিয়ে উপলক্ষ্যে কমিউনিটি সেন্টারে যাওয়া আমার অপছন্দের বিষয় হয়ে দাঁড়ায়। শুনেছি, সেই শিক্ষক-পূত্র পরবর্তিতে বিষয়টাকে ইউনিয়নের রুপ দিতে সক্ষম হয়েছে এবং একা না গিয়ে দলবল সমেত ফাউ বিয়ে খাওয়ারও বন্দোবস্ত হয়েছে!!
৩.
বিয়ের অনুষ্ঠান অপছন্দ হলেও সেখানকার খাওয়া-দাওয়া আমার প্রিয় একটা বিষয় ছিল। আমি জীবনে যত বিয়ের অনুষ্ঠানে উপস্থিত থেকেছি তার শতকরা আশিভাগ অনুষ্ঠানেই বিবাহরত যুগলের সাথে আমার দেখা বা কথা হতো না। বর-কনের সাথে দেখা করাটা আমার কাছে গুরুত্বহীন ছিল; বিষয়টা যে আসলেই অদরকারি, সেটার প্রমাণ পেয়েছি নিজের বউভাতের সময়। বিয়ের স্টেজে বর-কনের দিকে ক্যামেরাম্যান লাগাতারভাবে ফ্লাড লাইটের মতন একটা তেজস্বী আলোকযন্ত্র তাক করে রাখেন। সমস্যা হচ্ছে সেই যন্ত্রে আলোর চেয়ে বেশী উৎপন্ন হয় তাপ, ফলে দৃষ্টিশক্তি তো বটেই, প্রখর তাপে জ্ঞান-বুদ্ধিও খানিকটা লোপ পায়! কে এলো! কে গেলো! এই জাতীয় চিন্তাগুলা ঠিকঠাকভাবে কাজ করে না! এ কারণে আমি বিয়ে বাড়িতে গিয়ে নিরবে খাওয়া দাওয়া করে চলে আসতাম। সেই সময়েই লক্ষ্য করেছি, বিয়ে বাড়িতে অমানুষিকভাবে খাওয়া-দাওয়া করাটা অনেকেই দায়িত্ব মনে করে থাকেন। খেয়ে হোক বা নষ্ট করে হোক, 'উপহারের টাকার সমপরিমাণ বা কাছাকাছি পরিমানে ক্ষয়ক্ষতি সাধন করা লাগবে' - এই জাতীয় একটা ক্ষীপ্রতা খাওয়া-দাওয়ার ভেতরে লক্ষ্য করা যেত! যিনি একা পারতেন না, তিনি সাথে করে দূর সম্পর্কের ভাই-বোন বা বন্ধু-বান্ধব নিয়ে আসতেন!
যাইহোক, সারাজীবন মিলাদের অনুষ্ঠান এড়িয়ে চললেও নিজের বিয়ের অনুষ্ঠানটা আমাকে করতে হয়েছে মিলাদের আদলে। কোন হৈচৈ নাই, গান-বাজনা নাই। চুপেচাপে দোয়া-দরুদ পড়ে আর মূচলেকায় দস্তখত দিয়ে বউ নিয়ে কেটে পরতে হয়েছে। কেওড়া- বা গোলাপ জল ছিটানোর পর্বটুকু বাদ দিলে সেই অনুষ্ঠানের সাথে মিলাদের তেমন কোন পার্থক্য করা মুশকিল। শুধু আমাকেই না, আমার বোন এবং ঘনিষ্ঠ বেশ কয়েকজন বন্ধুবান্ধবদের ক্ষেত্রেও বিয়ের এইরুপ 'মিলাদিকরণ' ঘটতে দেখেছি। স্বাভাবিক পথে না গিয়ে 'গেরিলা কায়দা'য় বিয়ে করতে যাওয়াতেই এই রুপান্তর আমাদের মেনে নিতে হয়েছে! তবে আনুষ্ঠানিকতার সেই কাঁটছাঁটের ফলে আফসোসের চেয়ে শান্তিই বেশী অনুভব করেছি। তার কারণটা বোধ করি না বললেও পাঠক সহজেই বুঝতে পারছেন।
৪.
জার্মানীতে যে ইউনিভার্সিটিতে কাজ করতাম, সেখানে আমার সুপারভাইজার ছিল এক তরুণ যুবক। একদিন মেইল পেলাম সেই যুবকের কাছ থেকে, ওর বান্ধবী এক কণ্যা সন্তানের জন্ম দিয়েছে, সেই বেদাত কর্মকান্ড (!) উপলক্ষ্যে আজকে দুপুরে সবার দাওয়াত। দাওয়াতের কথা শুনে সকাল থেকেই পেট মোচড়ানো শুরু করল। উপরন্তু স্টুডেন্ট লাইফে কখনই ঠিকমতন সকালের নাস্তা করা হত না। ফলে খিদেরও কোন অভাব ছিল না। দুপুরের খানিক আগেই ফ্যামিলি সাউজের পেট ঢনঢনে খালি করে কমনরুমে চলে গেলাম। রুমে ঢুকে চক্ষু চড়কগাছ হল! টেবিলের ওপর একটা ভীমা সাইজের স্যাম্পেনের বোতল, কয়েকটা অরেঞ্জ জুসের প্যাকেট আর গোটাকতক ব্রেৎসেল (Brezel - জার্মান দেশীয় একপ্রকার 'খটমটে' রুটি)। ভাবলাম 'মূল তরকারি আসছে' জাতীয় কোন মেসেজ নিশ্চয়ই দিয়েছে আমার সুপারভাইজার! কিন্তু একটু পরেই দেখলাম সে 'আসছি' বলে কোথথেকে যেন আরও কতোগুলো অরেঞ্জ জুসের বোতল নিয়ে এল। এরপরে সবাইকে ধন্যবাদ জানিয়ে 'চিয়ার্স' করা হলো স্যাম্পেন দিয়ে। একবার মনে হলো, কণ্যা সন্তান হওয়াতে বুঝি ক্ষেপে গিয়ে খাওয়া-দাওয়ার এই হাল করেছে! কিন্তু পরক্ষণেই জানলাম ব্যাটা মেয়ে হওয়াতে যারপরনাই খুশি, ছেলের চেয়ে মেয়েই নাকি ওর বেশি প্রিয়। তখন খুশি মনে শুকনো ব্রেৎসেলে কামড় বসালাম - ছেলে যে হয়নি সেই জন্য খোদাকে মনে মনে ধন্যবাদ দিলাম! ভরদুপুরে এক-পেট ক্ষুধা নিয়ে শুকনো রুটি তো অন্তত খেতে পারছি!
৫.
জার্মানের কথা আসাতেই মনে হল এখানকার সামাজিক মাহফিলের কথা একটু না বললে লেখাটা অসম্পূর্ণ থেকে যাবে। দেশে যাইই থাকি না কেন, বিদেশে এসে দুইটা কাজে দ্রুত অভ্যস্ত হবার চেষ্টা করি - এক. সারাদিন না খেয়ে থাকা এবং দুই. বিনা পানিতে সম্পূর্ণ বদনা বিহীনভাবে নিজের পয়ঃদপ্তরের ড্রাই ক্লিনিং করা। সারাদিন না খাওয়ার যন্ত্রণা যারা নিতে পারতো না তারা অফিসে বা ইউনিভার্সিটিতে পায়েসের মতন করে ফ্রী কফি খেতো - এই বিশেষ কফিতে কফির আনাগোনা নিতান্ত কম, বরং দুধ এবং চিনির পরিমাণ অনেক বেশী। দুধ দিতে দিতে এক পর্যায়ে যখন কফির বর্ণ এবং গন্ধ পুরোপুরি লোপ পেত তখন কুমিল্লার রসমালাই বা নাটোরের কাঁচাগোল্লার রেসিপি অনুযায়ী চিনি যোগ করলেই 'জিনিস'টা তৈরি হত। দুপুরে এহেন কফি দুই কাপ খাওয়ার পরে পেট না ভরলেও একপ্রকারের দম-বন্ধ ভাব সৃষ্টি হয়, ফলে ক্ষুধা, লোভ, ঘৃণা ইত্যাকার মানবিক গুণাবলি সাময়িকভাবে বিলুপ্ত হয়।
যাহোক, এইভাবে সারাদিনের ক্ষুধা পেটে ফেনায়িত হত এবং দিনের শেষে যেকোন অনুষ্ঠানই শেষ পর্যন্ত খাইদাই অনুষ্ঠানে রুপান্তরিত হত! আনুমানিক ১০-১২ জন লোক দিনের অর্ধেকটা সময় ব্যায় করে যা রান্না করবে, জনা কুড়ি লোক মিলে পরবর্তি ১০ মিনিটের মধ্যে সেগুলো সাবাড় করে ফেলবে - এই ছিল আমাদের সকল অনুষ্ঠানের হাইলাইটস। হালে দুই একজন সাংস্কৃতিক কর্মীর আন্তরিকতায় এইসব অনুষ্ঠানে কিঞ্চিত গান বা কবিতার চর্চা হতে শুরু করেছে। এইখানে বলে রাখা দরকার, রমজান মাসে সারাদিন রোজা রেখে ব্যপক ইফতার করলে পরিপাকযন্ত্র একরকম ভ্যাবাচ্যাকা খেয়ে যায় - কোনটা রেখে কোনটা হজম করবে বুঝে উঠতে পারে না। বিদেশে শুধু রমজান মাস না, সারা বছর ধরেই আমাদের পরিপাক যন্ত্র সেইরকম কিংকর্তব্যবিমূঢ় অবস্থার ভেতরে থাকত। ফলে গানের আসরে ঢেকুর তোলা লোকের অভাব না হলেও হাত তালি দেবার লোক খুঁজে পাওয়া যেত না।
একবার শবে বরাত বা অনুরুপ কোন এক উপলক্ষে সবাই মিলে রুটি বানাবার উদ্যোগ নিলাম। খিঁচুড়ি প্রায় সবাই রান্না করতে পারলেও রুটি বেলতে পারে এমন পটু লোক পাওয়া দুষ্কর হল। দেশে এত এত গোল রুটি খেয়ে সবাই অভ্যস্ত হয়ে গেছি যে, স্বাদ যাইই হোক রুটিকে অবশ্যই গোলাকার হতে হবে - এই ছিল গোটা প্রচেষ্টার মূল লক্ষ্য। সেই চেষ্টায় কেউই এককভাবে সফল হতে না পারায় সবাই মিলে হাত লাগালাম। অধিকাংশ রুটিই বৃত্তের ধারে-কাছে ঘেঁষতে পারল না। কারো কারো রুটির আকার দেখে বলা মুশকিল হল যে, শুরুটা আটার বল দিয়ে হয়েছিল নাকি গার্মেন্টসের ঝুট কাপড় দিয়ে - কারণ অনেকক্ষণ ধরে বেলান দিয়ে ঘষে ঘষে যেটা দাঁড়িয়েছিল তার সাথে রুটির তেমন মিল না থাকলেও ছেঁড়া জাঙ্গিয়া বা স্যান্ডো গেঞ্জির পর্যাপ্ত মিল পাওয়া গেল!
এইরকম উত্তেজনাকর অবস্থার মধ্যে স্বাভাবিকভাবেই অনেকরকম ফতোয়া নিয়ে পরীক্ষা নিরীক্ষার সুযোগ ছিল - সবচাইতে জনপ্রিয়তা পেল 'বেশী করে আটা ছিটিয়ে নেওয়া'-র ফতোয়া। এতে করে নাকি রুটি আটকে যাবে না, বেলা সহজ হবে, আকারও গোল হবে। সেই মত অনুসারে কাজ করতে গিয়ে অল্প সময়ের মধ্যেই পুরো কিচেনের চেহারা দাঁড়াল আটা ভাঙ্গানোর কলের মতন। ক্যারামের বোর্ডও এত পিচ্ছিল হয় না। আটার স্তুপ অনেকক্ষণ সেই পিচ্ছিল টেবিলের এদিক সেদিক দৌড়েছে, কিন্তু গোলাকার রুটির সাক্ষাত শেষ পর্যন্ত ঘটে নাই।
(চলতেও পারে, নাও পারে ... )


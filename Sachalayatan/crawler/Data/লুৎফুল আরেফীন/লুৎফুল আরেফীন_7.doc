স্বাগতম লুদমিলা ...!!



কিছু মানুষের আনন্দ প্রকাশের ভালো ভালো কায়দা জানা আছে। আমি সেই দিক থেকে অজ্ঞ। টিভির রিয়েলিটি শো'গুলোতে দেখি অনেকেই আনন্দ প্রকাশ করার জন্য চিৎকার করে, সেজদা করে, লাফিয়ে উঠে অথবা অজ্ঞাত কারো উদ্দেশ্যে বাতাসে অনবরত ঘুঁষি মারে। আমি এগুলার কোনোটাই করতে পারি না। ভালো করে আনন্দ প্রকাশ করতে পারি না বলে আশেপাশের সবাই ঠিকমতন বুঝতেই পারে না, ঘটনাটা কি! তবে আনন্দ প্রকাশের ক্ষমতা কম থাকলেও আমি জন্মসূত্রে বাবার কাছ থেকে কারণে অকারণে চোখ ভিজিয়ে ফেলার গুনটি পেয়েছি। ছোটবেলায় দাবী-দাওয়া আদায়ে এই ক্ষমতা টুকটাক কাজে লাগলেও বয়স বাড়ার সাথে সাথে এর কার্যকারীতা ক্রমাগত হ্রাস পেয়েছে। আমার বাবা সিনেমা দেখার সময় প্রচুর কাঁদতেন। বাবার অভিব্যক্তি দিয়ে বিচার করলে পৃথিবীর অধিকাংশ সিনেমাকেই বিরহের ছবি বলে ভ্রম হতে পারে! কিন্তু বাবা বিরহের ছবিতে যেমন কাঁদেন, আনন্দের ছবিতেও সমানভাবে অশ্রু বিসর্জন দেন। এখনও পর্যন্ত ওটাই ওনার অনুভূতি প্রকাশের একমাত্র কার্যকরি মাধ্যম!
আমার ক্ষুদ্র জীবনে বেশ কিছু বড় বড় ঘটনা ঘটেছে। সবগুলো ঘটনায় কাপড়-চোপড় ভিজিয়ে অশ্রুপাত করাই ছিল আমার আনন্দ প্রকাশের অন্যতম মাধ্যম। সবসময় সামনে না থাকলেও আমি জানতাম, সেই মুহুর্তে বাবাও ঠিক তাই করেছেন।
আমাদের সময়ে এস এস সি পরীক্ষায় স্ট্যান্ড করার একটা ব্যাপার ছিল। ১ম বিশজন শিক্ষার্থীকে বলা হতো এরা স্ট্যান্ড করেছে। এখন এই নিয়ম বিলুপ্ত হয়েছে। বিলুপ্ত করার ফলে এখন অনেক বেশী সংখ্যক ছেলেমেয়ে ভালো ফলাফলের আনন্দ ভাগ করে নিতে পারছে। আমাদের সময়ে গুটিকতক ছেলেমেয়ে খুব ভাল ফলাফলের আনন্দ গ্রহন করতে পারতো। আমি সেই গুটিকতক সৌভাগ্যবানের কাঁতারে নাম লিখিয়েছিলাম। পরে অনেকদিন পর্যন্ত এস.এস.সি.তে ভাল ফল করাটাই ছিল আমার জীবনের সবচেয়ে বড় ঘটনা!
এর পরে 'জীবনের সবচেয়ে বড় ঘটনা'-র ঘরটি বারবার মুছতে হয়েছে, নতুন করে লিখতে হয়েছে। আমার স্ত্রীর সাথে ভাব-ভালোবাসার সম্পর্ক হবার পরে সেই ঘটনা অনেকদিন পর্যন্ত ঐ ঘরটা দখল করেছিল। এরপরে বড় ঘটনা আরও অনেক ঘটেছে। আমি বিদেশে স্কলারশিপ পেয়েছি। বিয়ে করেছি। ডক্টরেট ডিগ্রী অর্জন করেছি। মায়ের হাতে নিজের উপার্জনের টাকা তুলে দিয়েছি। ... ... একটা করে নতুন ঘটনা ঘটেছে। আর আমি বারবার সেই 'ঘর'টা মুছেছি... ...!
শেষবার গত ১৩ই অক্টোবর সকাল ৯টা ২ মিনিটে আমি আবারও সেই 'ঘর'টা মুছলাম! আবারও কাঁদলাম। আমার কোলে তখন তোয়ালে মোরা উষ্ণ, আর্দ্র এক মানব শিশু! সেই শিশুর নরম শরীরের বিশুদ্ধ ঘ্রাণ সেবন করে আমার মনে হল ৯৩ সালের সেই সকাল নয় যেদিন আমি শত ভীড়ের মাঝে ঢাকা শিক্ষা-বোর্ডের মেধা তালিকার দিকে চেয়ে নিজের চোখকে বিশ্বাস করতে পারছিলাম না! জার্মান দূতাবাসের সেই ফোনকলটাও না, যখন আমাকে জানান হল - শিঘ্রই প্লেনের টিকেট কাটতে হবে! এমনকি ২০০৪ এর ৩১শে মার্চের সেই সন্ধ্যেটাও না যেদিন আমার প্রিয়তমাকে স্ত্রী হিসেবে পরিপূর্ণ মর্যাদা দিতে হবে বলে তিনজন সাক্ষীর সামনে দস্তখত করতে হয়েছিল! আর এই সেদিন যখন তিনজন প্রফেসর আমার হাতে ঝাঁকুনি দিয়ে বললেন, 'কংগ্রেটস ডক্টর আরেফীন' - সেই দিনটিও না, ... ... আজকের দিনটি, এই বিশেষ ক্ষণটি, এই তুলতুলে মানব শিশুটি আমার জীবনের সমস্ত বড় পাওয়া গুলোকে আজ অনেক অনেক ক্ষুদ্র করে দিয়েছে! তুচ্ছ করে দিয়েছে!
ভোর বেলায় দুরু দুরু বুকে আমি আর আমার স্ত্রী হাসপাতালে গিয়েছি। আগের দিন যাবতীয় প্রস্তুতি সম্পন্ন করাই ছিল। ফলে হাসপাতালে যাবার কিছুক্ষণের মধ্যেই আমার স্ত্রীকে নিয়ে যাওয়া হলো অপারেশন থিয়েটারে। মেয়ের জন্মের সময় স্ত্রীর পাশে থাকবো বলে অপারেশন থিয়েটারে ঢোকার অনুমতি চাইলাম। অনুমতি মিলেও গেল। কিন্তু ভেতরে ঢুকে এত এত যন্ত্রপাতি দেখে ভাবলাম এর চেয়ে দেশীয় কায়দায় ও.টি.-র বাইরে দাঁড়িয়ে কাঁটা মাছের মতন ছটফট করাই উত্তম ছিল! ডাক্তার আমাকে বললেন পাশে থেকে স্ত্রীকে সাহস দিতে। আমি উল্টোটা করলাম, ওঁর দিকে তাকিয়ে নিজে সাহস সঞ্চয়ের জোর চেষ্টা চালিয়ে গেলাম। এর আগে আরও দুইবার এরকম কাঁটাছেড়া হওয়াতে বেচারির সাহস আমার চাইতে অনেক বেশী ছিল।
যাহোক, সব কিছু ছাঁপিয়ে অপারেশন থিয়েটারে আমরা দু'জন তখন অপেক্ষা করছি গত নয়মাস ধরে লালন করা স্বপ্নের শেষ অংশটা দেখার জন্য। এমনিতে আমার স্ত্রী প্রতি রাতেই স্বপ্ন দেখে, সেই তুলনায় আমি স্বপ্ন দেখি অনেক কম, কিন্তু যখন দেখি তখন কেবল হরর স্বপ্ন দেখি। চুপচাপ হাঁটছি বা আনন্দ করছি এরকম কোন স্বপ্ন সাধারনত আমার দেখা হয় না, আমার স্বপ্ন মানেই আতঙ্ক আর বেদম দৌড়াদৌড়ি!
কিন্তু আজকের এই দিনটি কেমন হবে সেটা নিয়ে আমরা দুজনে স্বপ্ন দেখেছি প্রায় প্রতিদিন। দেখতাম না বলে হয়তো বুনতাম বলা উচিৎ। নিজে ভালো স্বপ্ন দেখতে না পারলেও মেয়েকে নিয়ে স্বপ্ন বুনতে গিয়ে কার্পণ্য করি নি!
... অপারেশন থিয়েটারে একটা দুইটা করে মুহুর্ত পার হচ্ছিল। একটা পর্দা দিয়ে পেটের মূল অংশটি আড়াল করে অস্ত্রপচার চলছিল, পর্দার এপাশে স্ত্রীর হাত শক্ত করে ধরে বসে আছি। চেতনানাশক প্রয়োগ করায় আমার স্ত্রী আধা-অচেতন, আর আমি বিনা ওষুধেই প্রায়-অচেতন অবস্থায় প্রহর গুনছিলাম! সেই সময়ের বর্ণনা আমার মতন লিখিয়ের ক্ষমতার অনেক বাইরের বিষয়।
জীবনে অনেক শিশুর কান্না শুনেছি। কিন্তু পিতা হিসেবে মেয়ের কান্না প্রথমবার শুনলাম। পিতা মাত্রই জানেন এই অনুভূতি বর্ণনা করা সম্ভব নয়। সেই চেষ্টাও করছি না। তোয়ালে মোড়া উষ্ণ, নরম শিশুটিকে প্রথমে আমার কোলেই দেওয়া হল! সমস্ত শরীর আমার কেঁপে উঠল! আমি নিশ্চিত, এত সুন্দর উপহার কোনওদিন আমাকে কেউ দেয়নাই! ঘুমের মধ্যে যে আমি কখনও তেমন সুন্দর কোন স্বপ্ন দেখি না, সেই আমি আজ পূর্ণ সজাগ অবস্থায় জীবনের সুন্দরতম স্বপ্নকে আলিঙ্গন করলাম! এতোদিন যেমন কল্পনা করেছি সেটা ভেবে লজ্জিত হলাম - বাস্তব যে স্বপ্নের চাইতে ঢের বেশী সুন্দর হতে পারে সেটা আরেকবার উপলব্ধি করলাম! বিহ্বল অবস্থায় আমি মেয়েকে বাড়িয়ে ধরলাম তার মায়ের দিকে। মা তাঁর লুপ্ত প্রায় চেতনার মধ্যে থেকেও মেয়ের চিবুকে চিবুক ছোঁয়ানোর চেষ্টা করল! অসংখ্য তারের জঞ্জালে আটকা পরে থাকা দূর্বল হাত দু'টো টেনে এনে মেয়েকে আলিঙ্গন করার জন্য তাঁর সেই আকূলতা চিরদিন আমার স্মৃতিতে খোদাই হয়ে থাকবে! গত নয়মাস ধরে এতো সুন্দর একটা মানব শিশুকে নিজের মধ্যে বয়ে চলেছে সেটা বোধ করি সে নিজেও ধারণা করতে পারে নাই! ওঁর ক্লান্ত, বিস্মিত চোখে তাকিয়ে আমার সেরকমই মনে হল!
সহসাই টের পেলাম, আমার চোখ ভিজে আসছে, গলার কাছে শক্ত কিছু কুন্ডলী পাকাচ্ছে। ঢোক গিলে সেটাকে ফেরত পাঠাবার ব্যর্থ চেষ্টা করলাম কয়েকবার। আর্ত কন্ঠে ডাকলাম .... ... লুদমিলা! মা আমার ... ... তোমাকে স্বাগতম পৃথিবীতে!


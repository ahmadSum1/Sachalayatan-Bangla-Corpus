আবারও টিভি রিভিউ: নাটক ‘গুলশান এভিনিউ’



হরর সিনেমা দেখা আমার খুব প্রিয় একটা কাজ। এর মূল কারণ সম্ভবতঃ এই যে, আমি হরর ছবির ট্রিকসগুলো ধরার চেষ্টা করি না। ভুতটা কিভাবে বানানো হলো সেটা নিয়ে ভাবতে গেলে ভুত সম্পর্কে ভয়টা আর কাজ করে না। আমার অবশ্য ট্রিকস জানলেও সেটা সিনেমা দেখার সময় মাথায় আসে না, ভয়টাই আসে। ফলে আমি যথারীতি ভয়ে জড়োসরো হয়ে হরর ছবি দেখি। দেশে থাকতে খুব একটা একা একা ছবি দেখা হয়ে উঠতো না। ফলে একা একা হরর ছবি দেখার অভিজ্ঞতাও ছিলো না। অভিজ্ঞতার এই অভাবটা কতোটা ভোগাতে পারে সেটার ধারনাটা পাই বিদেশে এসে। টরেন্ট দিয়ে গাদাগাদা ছবি নামালাম – অধিকাংশই হরর। একবার সন্ধ্যার দিকে ইউনি থেকে ফিরে অনেক আগ্রহ নিয়ে একটা হরর চালু করলাম। সিনেমা ছেড়ে দিয়ে নিজ হাতে বানানো নুডলস ভর্তা (কারণ, তখনও আমি নুডলস রান্না করা শিখি নাই, আমার নুডলস সর্বদা আলু  ভর্তার মতোন থকথকে হতো!) প্লেট ভরে নিয়ে বিছানায় গিয়ে বসলাম।
একটু পরে যখন নানাবিধ ভয়াল দৃশ্য আসতে শুরু করলো, আমি প্রথমবারের মতোন অনুধাবন করলাম, এরকম ভয় জীবনে এর আগে আর পাইনি! নুডলস খাওয়া অনেক আগেই বন্ধ হয়ে গিয়েছিল, এবারে দম বন্ধ হবার প্রক্রিয়া শুরু হয়ে গেল। রুমের যেইদিকের দেয়ালের সাথে বিছানাটা লাগোয়া ছিল, কম্পিউটারটা ঠিক তার উল্টোদিকের দেয়াল-সংলগ্ন। মাঝের ফ্লোরটুকু পাড়ি দিয়ে সিনেমাটা যে বন্ধ করে দিয়ে আসবো সেই সাহসটুকুও হলো না। ফলে নুডলস রেখে লেপ মুরি দিয়ে কান বন্ধ করে শুয়ে থাকলাম। সেভাবেই ঘুমিয়ে পড়েছিলাম। পরদিন ভুলেও সেই হরর ছবি আর চালাইনি।
এর পরে আমার স্ত্রী দেশ থেকে আসার পরে আমার আর হরর ছবি দেখা হয় না। কারণ সে ঐ জিনিস পছন্দ করে না। “আটা দিয়ে বানানো ভুত” দেখতে সে মোটেই আগ্রহী নয়। ফলশ্রুতিতে অনেকদিন যাবৎ ভয়ের কিছু দেখাই হয় না। তবে প্রচুর বাংলা নাটক দেখা হয়। সেদিন হঠাৎ একটা নাটক দেখে মনে হলো, ভয় পাবার জন্য শুধু হরর ছবিই দেখতে হবে এমন কথা নেই, পারিবারিক কথকথার একটা নাটকও তার গুণগত কারণে অনেক ভীতিকর হয়ে উঠতে হতে পারে। 
নাটকের নাম ‘গুলশান এভিনিউ’। স্ত্রীর কাছে জানলাম সেটি বানিয়েছেন ‘নিমা রহমান’ নামক এক স্বনামধন্য অভিনেত্রী (ক্রিয়েটিভ ডিরেক্টর)। আরোও জানলাম, উনি নাটকটি বানাবার জন্য যাবতীয় কলাকৌশল পাশের দেশ থেকে শিখে এসেছেন। এতোদিন আশপাশের দেশের সাথে নিজেদের নাটকের তুলনা করে যে গর্বটুকু মনে মনে বোধ করতাম সেটা যে বেশিদিন আর স্থায়ী হবে না, সেরকমই একটা ভয় হলো নিমা রহমানের গুলশান এভিনিউ দেখে!
ভারতীয় টিভি নাটকে দেশ সয়লাব সেটা আর নতুন কোনও খবর নয়। সেই সয়লাব ভাবটাকে আরোও ছড়িয়ে দিয়েছে এই নাটকটি। এবারে আর হিন্দি ভাষা জানারও প্রয়োজন হবে না, বাংলাতেই ভারতীয় নাটকের রিমেক হয়েছে মনে হলো। আমি দেশে থাকতে অল্প যেকয়টা ভারতীয় সিরিজে টুকটাক চোখ বুলিয়েছি তাতে আমার মনে হয়েছে শিল্পচর্চার অন্ততঃ এই জায়গাটাতে আমরা এগিয়ে আছি – অভিনয় মান এবং কাহিনীর গভীরতায় আমাদের নাটক অনেক সমৃদ্ধ বলে মনে হয় আমার কাছে। যদিও নির্মান-শৈলীর দিক থেকে এগিয়ে, তথাপি আমাদের নাটকের তুলণায় ভারতীয় হিন্দি সিরিয়ালগুলোকে মনে হয়েছে অনেক বেশী গ্ল্যামার এবং ড্রয়িং রুম নির্ভর, অভিনয় অ-নির্ভর এবং কাহিনীশূন্য। 
জার্মানীতে আসার আগে ‘কাহি কিসি রোজ’ নামক এক নাটকের নায়ককে দেখেছিলাম কয়েক পর্বের ব্যবধানে পর পর ২ বার মারা যেতে। প্রথমবার মৃত্যুর পরে নায়ককে বাঁচিয়ে তুলতে পরিচালক পূনর্জন্মের আশ্রয় নিলেন। কিন্তু এই বেঁচে ওঠা নায়কের বেশীদিন সইলো না; বেচারাকে আবারও মেরে ফেললেন পরিচালক। ইতিমধ্যে অবশ্য পূনর্জন্ম বিষয়ে পরিচালকের অবস্থান জেনে আমার সন্দেহ হচ্ছিল যে, এবারের মরাই শেষ মরা কি না। সন্দেহটা যে অমূলক নয় সেটার প্রমাণ পেলাম ৩ বছর পরে দেশে গিয়ে। দেখি সেই নাটক এবং সেই নায়ক!! ভাবলাম, পূণঃপ্রচার হবে; কিন্তু না - আমার মা জানালেন, নাটকটা শেষই হয় নাই, পূণঃপ্রচারের তো প্রশ্নই আসে না। সাথে এও যোগ করলেন যে, এই সিরিজে ঐ নায়কের ‘মরা/বাঁচা’ কোনও ঘটনাই না, কারণ নায়ক মারা গেলেও পরিচালকের যখনই দরকার হয়, তখনই আবার তাকে ফিরিয়ে আনেন! আর নায়কের জীবন এরকম আরশোলার মতোন পোক্ত হওয়ায় সিরিজটাও আর শেষ হচ্ছে না। ভাবলাম, ‘নাটক’ যেখানে পরিচালকের এহেন ক্ষমতা-চর্চার জায়গা, সেখানে শিল্পমান নিয়ে মাথা ঘামানোর বেশী কিছু নাই। এর বিপরীতে দেশী নাটকে ‘বাকের ভাই’য়ের মৃত্যুটা মনে পরলো। ‘বাকের ভাইয়ের মৃত্যু হলে জ্বলবে আগুন ঘরে ঘরে’ -- এহেন মিছিল শ্লোগানের পরেও নাট্যকার বাকেরের মৃত্যুই ঘটালেন।
ফিরে আসি ‘গুলশান এভিনিউ’ নাটকে। প্রথমতঃ এই নাটকের সাউন্ডট্র্যাক শব্দদূষণের পর্যায়ে পরে - মুহুর্মুহু নানারকমের অতিনাটকীয় শব্দের কারণে মাত্র ৫ মিনিটের মধ্যেই বুক ব্যাথা করতে শুরু করে। ৮০’র দশকের হরর ছবির সাউন্ডগুলো অনেকটাই এরকম ছিল। দৃশ্যকল্প দিয়ে দর্শককে কাবু করতে না পারলে অন্ততঃ শব্দ দিয়ে হলেও যেন কাবু করা যায়! এই বুক ব্যাথার কারণে পরবর্তিতে নাটকটা যখনই প্রচারিত হয়, আমি টিভির সাউন্ড মিউট করে রাখি। গোদের উপর বিষফোঁড়ার মতোন বিষয় হলো, নাটকটি ডেইলি-সোপ। এই গোত্রভুক্ত নাটকের নিয়ম হলো, পছন্দ হউক বা না হউক সেগুলা প্রতিদিন প্রচারিত হবে এবং ২ বা ততোধিকবার করে  প্রচারিত হবে। তদুপরি পর্ব সংখ্যা ৫০ বা ১০০ তে ঠেকলে ক্যামেরাম্যান গ্রীনরুমে গিয়ে ঢুকবেন। সেখানে মেকআপরত পাত্র-পাত্রীগন ‘নাটকটি কি কারণে এমন সাঙ্ঘাতিক রকমের দর্শকপ্রীতি পেয়েছে (?!!), সেটা তাদের কল্পনা অনুসারে বয়ান করবেন। 
যাহোক, সাউন্ড মিউট করা অবস্থায় কম্পিউটারে কাজ করছিলাম। ঝরের রাতে বাইরে বিদ্যুত চমকালে যেমন বারবার সেদিকে  চোখ চলে যায়, তেমনই নানারকম আলোক ঝলকানীতে মাঝে মাঝে নাটকের দিকে চোখ চলে যাচ্ছিল। সেখান থেকেই উপলব্ধি করলাম নাটকটির নির্মান কৌশলের মধ্যে একটা বিশেষ দিক আছে। যারা কানে শোনেন না (আমার আন্তরিক সমবেদনা তাদের প্রতি) অথবা, বাংলা ভাষাটা বোঝেন না, তারাও নাটকটি দেখলে অনায়াসে ঘটনা ধরে ফেলতে পারবেন! কারণ, পাত্র-পাত্রীদের অভিনয়ের মধ্যে মূকাভিনয়ের কিছু কলাকৌশল ঠেসে ঢুকিয়ে দেয়া হয়েছে। বলে রাখা দরকার যে, জার্মানীতে থাকার কারণে বাংলা চ্যানেলগুলোর ওপর আমাদের বিনোদন-নির্ভর্শীলতা খানিকটা বেশী। ফলশ্রুতিতে অনেক বাংলা নাটক দেখা হয়। একই পাত্রপাত্রীদের অন্যান্য নাটকে পারফরমেন্স আমি দেখেছি - এই ‘অতি নাটুকে’ এক্সপ্রেশনটা যে একান্তই এই নাটকের নিজস্ব ব্যাপার, সেটা বুঝতে অসুবিধা হয় না। তারিক আনামের মতোন যশস্বী অভিনেতাও এখানে খিচুনী-সর্বস্ব অভিনয় করেছেন, যেটা নাটকেরই অভিনবত্ব বলতে হবে!
উদাহরণস্বরুপ, ‘সন্দেহ’র কোনও দৃশ্যে পাত্র-পাত্রী মাংসপেশীর সমস্ত শক্তি ক্ষয় করে এমনভাবে ভ্রু কুঁচকাবে, যেটা বাংলা নাটকের চেয়ে চাইনিজ কুংফু ছবির জন্য অনেক বেশী মানানসই। সেই সময় ক্যামেরাও আশপাশ সব বাদ দিয়ে ঐ ভ্রুযুগলের দিকেই সমগ্র মনোযোগ নিয়োগ করবে। ১৫ মিনিটের নাটকে ১৫/২০ সেকেন্ড ধরে জুম-ইন করে সেই বঙ্কিম ভ্রুঁ দেখানো হবে - ফলে নাটক দেখছি, নাকি “বিউটি টিপস: আজকের বিষয় চোখ এবং ভ্রু” নামক কোনও অনুষ্ঠান দেখছি, সেটা ঠাহর করা মুশকিল হয়ে যায়! আর এই চুম্বক দৃশ্যের পুরো সময়টা ব্যাকগ্রাউন্ডে বাজবে ঘটনার সাথে বেমানান অতি ভয়ঙ্কর সব শব্দ - অবস্থার ভয়াবহতা বোঝাতে পারুক বা না পারুক, একটা ত্রাহী ত্রাহী ভাব ঠিকই তৈরি হয়ে যায়। নাতি-পুতি বেয়াদবি করলে দাদীর মনে কেমন অনুভূতি হয় সেটা আমার জানা থাকার কথা নয়। এই নাটক দেখে জানলাম, অনুভূতিটা হচ্ছে ঝাল বোরহানী খাওয়ার পর হিক্কা ওঠার মতোন। নাটকে দাদী চরিত্রে রুপদানকারী ৬০’র দশকের অভিনেত্রী সুজাতার দাঁত-মুখ খিঁচানো অভিব্যক্তি দেখে অন্ততঃ সেরকমই মনে হলো।
যাহোক খুব গুরুত্বপূর্ণ দৃশ্যগুলো (উদাহরনস্বরুপ, কোনও মহিলা যখe3eন তার স্বামীকে আরেক মহিলার সাথে মার্কেটে বা রেস্টুরেন্টে দেখে ফেলবে) লুপ হয়ে স্লো-মোশানে বারবার প্রদর্শিত হবে। আর এই দৃশ্য অবলোকন করে যদি মহিলাটির মাথা ঘুরে যায়, তাহলে সেটি বোঝাতে ৬০’র দশকের বাংলা ছবির অতি পুরোনো স্টাইলটি ব্যবহৃত হতে দেখলাম। সাদা-কালো যুগে কবরী (এম.পি.)-র যখনই মাথা ঘোরাতো বা স্মৃতিশক্তি অবলুপ্ত হতো, তখনই সেটি বোঝানোর জন্য কবরী (এম.পি.)-কে একটি বিন্দু কল্পনা করে গোটা ক্যামেরাকে সেই বিন্দুর সাপেক্ষে ১৫০০ R. P. M. (revolution per minute) - এ ঘোড়ানো হতো। 
নাটকে এসব কিছুর সাথে আছে বাস্তবতা বিবর্জিত চকচকে মেকআপ। অলিখিতভাবেই হোক আর লিখিতভাবে, এই নাটকের কোনও পাত্র-পাত্রীই কৃষ্ণবর্ণ হতে পারবে না বলে মনে হলো। কারণ, মেকআপম্যান পুরুষ-নারী নির্বিশেষে সবাইকে যেভাবে গৌরবর্ণ করার চেষ্টা করেছে সেটা চুনকামের পর্যায়ে পরে। এই কারণে, গভীর রাতে ঘুমানোর দৃশ্যেও দেখি পাত্র-পাত্রীদের চোখমুখ থেকে লাইটের মতোন আলো বেরোচ্ছে। পিতার মৃত্যু হোক আর ছেলের বিয়েই হোক, মেকআপম্যানের দক্ষতায় সকল দৃশ্যই বিয়ের দৃশ্যে পরিণত হয়েছে!
আগেই বলেছি, এই নাটকের সাউন্ডট্র্যাক শব্দদূষণের পর্যায়ে পরে। এই নাটকের পরিচালনা পর্ষদ যেহেতূ মেকআপের ক্ষেত্রে বিয়ের সাজকে আইডল মেনেছেন, সেহেতূ ওনারা সাউন্ডের ক্ষেত্রেও একই মাত্রার কোনও ঘটনা বেছে নেবেন, সেটাই অধিক যুক্তিসঙ্গতঃ। বাস্তবে ঘটেছেও তাই, করুণ যেকোনও দৃশ্যকে কারবালা বানানোর চেষ্টা যেমন ছিল, তেমনি উত্তেজনাকর দৃশ্যকেও জেমস বন্ড বানানোর চেষ্টা হয়েছে আবহ সঙ্গীতের মাধ্যমে। একটুও বাড়িয়ে বলছি না; দুঃখের একেকটা দৃশ্য আসার সাথে সাথে ব্যাকগ্রাউন্ডে জনৈক মহিলা ক্লান্ত গলায় এমনভাবে “আ আ আ আ আ আ আ আ” – শুরু করে দেন যেন মনে হবে এখুনি পানি না দিলে মারা পরবেন। বিষয়টা এতোটাই বিরক্তিকর যে, দুঃখের কোনও দৃশ্য আসা মাত্র ঐ মহিলার ভয়ে আমার মন বেদনার্ত হবার পরিবর্তে আতঙ্কিত হয়ে উঠতে লাগলো। উত্তেজনার সিকোয়েন্স হলে তো কথাই নেই - কেয়ামত আপনার টিভির পর্দায় লাইভ দেখতে পারবেন! 
‘টেকনলজি যতো আগাবে নাটকের মান ততো বাড়বে’ শীর্ষক আশাবাদে আমি আর গা ভাসানোর পক্ষপাতি নই। আমার বরং মনে হয়েছে টেকনলজিতে পিছিয়ে থাকাকালীন নাটকগুলোই আমাদের গর্ব। আজকাল নতুন ধারার নাটক শুরু হয়েছে দেশে, যেখানে ‘নাটক মানেই অভিনয় নয়’ – এই নীতি অনুসৃত হচ্ছে। মঞ্চ এবং টিভি মিডিয়ার নাটকের যে পার্থক্য সেটা মানসিকভাবে মেনে নিতে এবং উপভোগ করতে দারুণ সহায়ক এই ধারার নাটকগুলো। পাশাপাশি ‘গুলশান এভিনিউ’ ধারার নাটকের নির্মান দেখলে মনে হবে, ফিরিয়ে দাও অরণ্য, লও এ নগরী।
ডিসক্লেইমার:
লেখাটি সচলায়তনের সকল পাঠক-পাঠিকাদের জন্য নিবেদিত। তবে বিশেষভাবে কিছু লোকের প্রতি আমি লেখাটি উৎসর্গ করছি যারা আমার অনুপস্থিতির সময়টুকু নানাভাবে আমাকে লিখতে খুঁচিয়েছেন। তাদের খোঁচাখুঁচির কারণেই আমি সবসময় নিজেকে অপরাধী ভেবেছি সচল থেকে দূরে থাকার জন্য।
সবাই ভালো থাকুন।


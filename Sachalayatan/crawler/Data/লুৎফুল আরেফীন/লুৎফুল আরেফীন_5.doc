এ দিল মাঙ্গে মোর



আমি লুঙ্গি পরি না। কারণ, লুঙ্গি পরে কখনই আমার 'কাপড়-চোপর পরার' - আত্মবিশ্বাস হয় না। প্রথমবার লুঙ্গি পরার পরে মনে হয়েছিল, বিবস্ত্র হয়ে হাঁটছি কিন্তু অজ্ঞাত কারণে সেটা কেউ খেয়াল করছে না! অনেকটা গুহামানবদের যুগের মতন - কেউ উলঙ্গ থাকল, নাকি কচুপাতার মিনি-স্কার্ট পরে থাকল, সেটা নিয়ে কারো মাথা ব্যথা নেই! তবে নিজে না পরলেও বাবা, চাচা কিংবা মামাদের দেখেছি এই জিনিস খুব আনন্দ নিয়ে পরতে। আমার বাবা অবশ্য লুঙ্গি নিয়মিত পরলেও ঠিকঠাক মতন পরতে পারতেন না। এখনও পারেন না। তাঁকে সারাজীবন দেখেছি খানিক পর পর লুঙ্গির গেরো টাইট দিচ্ছেন। বেশিরভাগ যাদুর অনুষ্ঠানেই কবুতর আর দড়ির কিছু বাঁধাধরা যাদু দেখানো হয় - ৪/৫ জন লোক অনেক ঝামেলা করে দড়ির মধ্যে একটা বিষ-গিট্টু পাকিয়ে দেয় আর যাদুকর সাহেব ফুৎকার দিয়েই সেটা আলগা করে দেন! বাবা লুঙ্গি পরিহিত অবস্থায় হাঁচি বা কাশী দিলে লুঙ্গির গেরোতেও এরকম যাদুকরী কাণ্ড ঘটতে দেখেছি! অবশ্য বিষয়টা আগে থেকেই আঁচ করতে পারতেন বলে বাবা হাঁচির আগে লুঙ্গির গেরোতে হাত চাপা দিয়ে নিতেন। ফলে কখনই অপ্রীতিকর কিছু ঘটে নি। এছাড়াও ঘরে টেলিফোনের রিং বাজলেই বাবা অস্থির হয়ে ওঠেন, পরিমরি করে ছুটে যান টেলিফোন ধরতে। এই ছোটাছুটির সময়েও লুঙ্গির বাঁধন আলগা হয়ে যেত। ফলে টেলিফোনে কথা বলার সময় বাবা প্রায়ই আরেক হাতে লুঙ্গি ধরে রাখতেন! ঘটনাটা এতটাই নিয়মিত ছিল যে, বাসায় ফোন বাজলেই মা ফোন ধরার কথা না বলে রান্নাঘর থেকে চিৎকার দিতেন, 'এ্যাই, লুঙ্গি ধরে রেখো'।
আমি শুধু লুঙ্গিই নয়, স্কুল জীবনে সামগ্রিকভাবেই পোষাক আশাক বিষয়ে যতটা স্পর্শকাতর ছিলাম, ততটা মনে হয় না আর কখনও ছিলাম। আর এই স্পর্শকাতরতার পেছনে মূল ইন্ধন যুগিয়েছিল তখনকার বয়স। বয়সের একটা ঘোর থাকে। স্কুলের শেষের বছরগুলাতে আমাদের অন্যতম ঘোর ছিল মেয়ে সংক্রান্ত! সমবয়সী যেকোন মেয়ে দেখলেই তাকে 'প্রেমোপযোগী' ভেবে নেওয়াটা আমাদের ব্যামোয় পরিনত হয়! এই ব্যামোর একটাই লক্ষণ - অতি দ্রুত মস্তিষ্কের 'খারাপ লাগা'-ব্যবস্থা ধ্বসে পরে; সবকিছু মাত্রাতিরিক্ত ভাল লাগতে শুরু করে। বয়েজ-স্কুলে পড়ালেখা করলেও সপ্তম শ্রেণী থেকেই হাসান আর সামিরার নির্লজ্জ লীলাকীর্তন পড়ে পড়ে বড় হয়েছি। হাসান বেহায়া'টা নিউ-ইয়র্ক থেকে নুডুলসের বর্ণনা দিয়ে কেন সামিরাকেই চিঠি দিয়েছিল সেই প্রশ্ন কচি বয়সেই মাথাটা নষ্ট করে দেয়। তবে যেকারণেই হোক, মেয়েজাতির বিষয়ে সেই সময় একপ্রকারের দূর্বলতা মনে দানা বাঁধে। কোন মেয়ে পেছন থেকে একটু 'সাইড' দিতে বললেও উত্তেজনার কারণে মনে হত সাইড নয়, প্রেমপত্র চাইছে! মনের এইরকম "নোঙ্গর তোল তোল" অবস্থার সাথে সঙ্গতি রাখতেই পোশাক-আশাক, চালচলনসহ সবকিছুতেই একটা অতি সচেতনতার ভাব চলে এসেছিল।
এস.এস.সি পরীক্ষার আগে বন্ধুদের দেখাদেখি ভর্তি হই ধানমন্ডির 'মিশাও' কোচিং সেন্টারে। তখন সেই কোচিং সেন্টারের রাজধানী-জোড়া খ্যাতি। তবে খ্যাতির চাইতেও বড় কথা সেখানে ছেলেমেয়েতে একসাথে পড়াশুনা করে!! প্রথম দিন ক্লাসে ঢুকেই সে বিষয়ে নিশ্চিত হলাম - অবশ্য আদম-হাওয়ার এই মিলন মেলা দেখে আনন্দিত হবার পাশাপাশি খানিকটা ভীতও হলাম! কারণ, শুধু ছেলে হলে যেনতেন ভাবেই চলে আসা যেত; মেয়ে থাকাতে সেটা আর হবে না। ফিটফাট হয়ে আসতে হবে। চিন্তার বিষয় হল - এখানে সাধারণত স্কুল থেকে সরাসরি আসা হবে; সারাদিন ক্লাসের পরে ঐ সময় চেহারা হয়ে থাকে কারেন্টের তারে ছ্যাঁকা খাওয়া দাঁড়কাকের মতন। তদুপরি গায়ে থাকবে সাদা শার্ট আর নীল প্যান্ট; মাঞ্জা মারার তো কোন সুযোগই নাই!! 
কি আর করা! স্কুল ড্রেসের ওপরেই যতরকমের কাষ্টোমাইজেশন[১] আরোপ করা সম্ভব সেটার ব্যাপারে ক্লাস শেষে বন্ধু হেলালের সাথে নিবিড় আলোচনা করলাম। নিজেকে অন্যদের চাইতে আলাদা করার সবচাইতে সহজ এবং কার্যকরি উপায় হল চুলের মধ্যে বৈচিত্র্য সৃষ্টি করা - ফুটবলের মাঠ থেকে শুরু করে চলচ্চিত্রাঙ্গন পর্যন্ত এই কথা সত্য। সিনেমাতে দেখতাম, নায়কের মাথায় ক্যাকটাসের মতন শক্ত একরকম পরচুলা থাকে। গানের দৃশ্যে যখন ফ্যান দিয়ে সাইক্লোন তৈরি করা হয় তখন কাপড়-চোপড় উড়ে গেলেও এই চুল নির্বিকারভাবে মাথা কামড়ে পরে থাকে। অধিকাংশ ক্ষেত্রেই পরচুলার রঙ জামা-কাপড়ের সাথে ম্যাচিং হয়; জামা বেগুনী বা হলুদের মতন চ্যালেঞ্জিং[২] রঙের হলেও ম্যাচিং এর বিষয়টা সচরাচর উপেক্ষিত হয় না! অন্যদিকে নায়িকার মাথায় পরচুলা না থাকলেও চুল এমনভাবে সেট করা হয় যে মনে হবে, খানিক আগেই নায়িকা পাটের দড়ি মনে করে কারেন্টের তারে হাত দিয়েছিলেন! এই বিশেষ ট্রিটমেন্ট[৩] নায়িকার শরীরের দৃশ্যমান অন্যান্য কেশব অঞ্চলেও প্রয়োগ করা হয়, ফলে চোখের পাপড়ি, ভ্রূঁ সবকিছুর মধ্যেই এই খিঁচিয়ে থাকা ভাবটা লক্ষ্য করা যায়।
যাহোক, ঢালিউডের মতন লাগামছাড়া ভাবে না হলেও আমরা নিজেদেরকে এবং স্কুলের পোষাককে অনেকটাই ঢেলে সাজালাম। হিন্দি ছবি-র নায়ক রাহুলের মতন চুল কাটালাম, কিন্তু চেহারায় তার সাথে কোন মিল না থাকায় আমাকে দেখে মনে হচ্ছিল, চুল কাটার মাঝখানে জরুরী ফোন পেয়ে উঠে চলে এসেছি! চুল পুরাপুরি কাটা হলে এরকম দেখাবার কথা না! তবে এতে হতোদ্যম না হয়ে বঙ্গবাজার থেকে বিশেষ কাটিং এর নীল প্যান্ট কিনলাম। প্যান্টের 'পায়ার ফোল্ডিং ভিতরে না বাইরে হবে', 'টিকেন হবে, নাকি হবে না', 'পকেট ক্রস হবে, নাকি ভার্টিকেল' ইত্যাদি নানাবিধ প্যারামিটার সঠিকভাবে মিলিয়ে সেই প্যান্ট কেনা হলো। সাথে সাদা শার্ট। শার্টেও লাগল বিবর্তনের ছোঁয়া - সূক্ষ্ম কিছু পরিবর্তন যা একই সাথে স্কুলের পি.টি. টিচারের শ্যোন দৃষ্টি এড়াতে, অথচ মেয়েদের অনুসন্ধিৎসু দৃষ্টি আকর্ষণ করতে সক্ষম হয়!
কিন্তু চুল আর পোষাকের এইসব সূক্ষ্ম পরিবর্তনে একসময় আমরা নিজেরাই বিরক্ত হয়ে গেলাম, রোজ রোজ একই পোষাক পরে কোচিং যাওয়া আর ভাল্লাগছিল না। “এ দিল মাঙ্গে মোর” – সুতরাং, আমরা বাড়তি এক্সেসরিজের দিকে নজর দিলাম। বলাকা হলের সামনে ধাতুর চুড়ি, রুদ্রাক্ষের মালা ইত্যাদি পাওয়া যেত। সেখান থেকে আমি আর হেলাল একটা করে অষ্টধাতুর চুড়ি কিনলাম। চুড়ি কিনে ফেরার পথে চোখ পরল রাস্তার পাশে ফুটপাতে; এক ব্যাটা ছোট্ট একটা ব্রিফকেইসের মধ্যে বিভিন্ন রং আর ডিজাইনের সানগ্লাস সাজিয়ে বসে ছিল। আমি আর হেলাল দুজনেই উল্লসিত হয়ে উঠলাম – ইয়েস্ ! পাওয়া গেছে আসল জিনিস! আমার পকেটে মেরে কেটে ২০ টাকা আর হেলালের ৩০ এর মতন হবে। উপরন্তু আজকে হেলালের 'স্কুল–টু-কোচিং' রিকশা ভাড়া দেবার কথা। রিকশা ভাড়া ঠিক করা হয়েছে আট টাকা। অর্থাৎ হেলালের কাছে (জাঙ্গিয়ার ভিতরে লুকানো সিকিউরিটি মানিটুকু বাদ দিলে) আছে সর্বসাকূল্যে ২২ টাকা। তথাপি, ব্যাটাকে শুধালাম দাম কত? ব্যাটা আগে থেকেই আমাদের ক্রেতা হিসেবে অপছন্দ করে বসে আছে। সুতরাং অত্যন্ত বেজার মুখ করে বলল, '২০০ টাকা, একদাম'। কচলাকচলিতে হেলালের দক্ষতা সর্বজনবিদিত; যথেষ্ঠ সুযোগ থাকলে ও স্কুলের বেতন নিয়েও দরদাম করত! স্বভাবতই পরবর্তী ৫ মিনিটে জিনিসটার দাম ২০০ থেকে নেমে ৪০ আর ৪৫ এর মধ্যে ঝুলতে লাগল - হেলাল কোনভাবেই ৪০ এর বেশি দেবে না, দোকানিও ৪৫ এর নিচে নামতে পারবে না। অবশেষে হেলাল বোঝাল যে, "পকেট ঝেড়ে দিলেও ৪২ টাকার বেশি দেওয়া সম্ভব না, দরকার হলে চশমার একটা কাঁচ খুলে রাখুক"! এই কথার পরে দোকানি বলার মতন আর কিছু পেল না - আমার ২০ আর হেলালের ২২ টাকা মিলিয়ে কেনা হলো জীবনের প্রথম সানগ্লাস!
রিকশায় উঠে হেলাল ব্যাখ্যা করল যে, সানগ্লাসটা যেহেতু শেয়ারে কেনা, সেটা পড়তেও হবে শেয়ারে। ও ২ টাকা বেশী (!!) দিয়েছে, সুতরাং ওই সিদ্ধান্ত দিল, নিউ মার্কেট থেকে সিটি কলেজ পর্যন্ত চশমা আমি পরবো আর বাকি পথটা, অর্থাৎ সিটি কলেজ থেকে মিশাও কোচিং পর্যন্ত হেলাল পরবে। আমাকে বোঝাল - সিটি কলেজে এখুনি ছুটি হবে, মেয়েরা বেরুবে, সুতরাং টাঙ্কি মারার একটা বিরাট সুযোগ আমি নিতে পারি। বেশ বুঝলাম যে, কলেজের সিনিয়র মেয়েদের আমার ঘাড়ে গছিয়ে দিয়ে কোচিং এর মূল সুযোগটা হেলাল হস্তগত করতে চাইছে। 
যাহোক, সিটি কলেজটাও যেন মিস না করি সেই লক্ষ্যে দ্রুত চশমা নিয়ে নিলাম হেলালের কাছ থেকে। চোখে দিয়ে শোয়ার্জনিগারের মতন দাঁতে দাঁত চেপে, চোয়াল ফুলিয়ে তাকালাম সামনের দিকে। ওয়েস্টার্ন সিনেমায় কাউবয়েরা ক্ষ্যাপা ষাঁড়ের পিঠে চড়ে একরকমের 'মুই কি হনুরে'-খেলা খেলে - ষাঁড় ফেলে দিতে চাইবে, কিন্তু আরোহীকে 'অসুবিধা হচ্ছে না' চেহারা বানিয়ে বসে থাকতে হবে। চশমা চোখে দেওয়ার পরে মনে হল, আমাকে জোর করে ঐরকম ষাঁড়ের পিঠে চড়িয়ে দেওয়া হয়েছে! চশমার এপাশে আমি ঠিক থাকলেও ওপাশে রীতিমতন লঙ্কাকান্ড! তখন ব্যাটার সামনে ট্রায়াল দেবার সময় বুঝিনাই - চশমার কাঁচজোড়া মসৃণ নয়, কেমন ঢেউ ঢেউ - ছোটবেলায় একরকমের কার্টুনওয়ালা স্কেল পাওয়া যেত, স্কেল এদিক সেদিক কাত করলেই কার্টুনের ভাবভঙ্গী বদলে যায়! এই চশমা পরে আমারও একই দশা হল - শ্বাস পর্যন্ত নেবার জো নেই, চুল পরিমাণ নড়লেই সামনের দৃশ্য বদলে যাচ্ছিল! চশমার ভেতর দিয়ে যার দিকেই তাকাই, মনে হয় অম্বলের ব্যথায় মোচড়াচ্ছে! সিটি কলেজ পার হবার সময় মেয়ে দেখবো কি, চোখের সামনে তখন নজরুলের "জলতরঙ্গ ঝিলিমিলি ঝিলিমিলি ঢেউ তুলে সে যায়" গানের মিউজিক ভিডিও চলছে! অবশ্য একটু পরেই হেলাল টুক করে আমার চোখ থেকে চশমাটা খুলে নিল - “টাইম’স আপ্”। আমিও বাধা দিলাম না কারণ, চশমা খোলা মাত্র মাথার যন্ত্রনাটা কমে গিয়ে গভীর একরকম শান্তি অনুভব করছিলাম! চোখে দেবার পরে ওর কি অনুভূতি হয় সেটা দেখার অপেক্ষা করতে লাগলাম।
- ঐ শালা! এইটা কি রে!
- ক্যান কি হইছে?!
- দুনিয়া তো (টুট্) ঘোরে!!
- হু। একটু মাথা ঘুরায়! পাওয়ার আছে মনে হয়!
- পাওয়ার না (টুট্)! চশমার এইগুলা তো কাঁচ না … !!
- তাই নাকি?!! - দ্যাখ ব্যাটা, প্লাস্টিক!!! 
আমি দেখলাম, ঘটনা সত্য। চশমার কাঁচের জায়গাগুলো দেখতে কাঁচের মতন হলেও আদতে প্লাস্টিকের। কোণায় ইংরেজীতে 'RayBon(!)' লেখা। হেলালকে শেষ পর্যন্ত চশমা চোখে না দিয়ে শুধু পকেটে রেখেই সন্তুষ্ট থাকতে হয়েছিল; অবশ্য একটা ডাঁটি বের করে রাখতে সে ভোলে নাই, এতে অন্তত বোঝা যাচ্ছিল যে, পকেটে একটা সানগ্লাস আছে! 
যাহোক, অর্থনৈতিকভাবে ক্ষতিকর এইরকমের দুই একটা অভিজ্ঞতা আমাদের ফ্যাশন প্রীতিকে মোটেই আটকে রাখতে পারে নাই। বাজারে যখন যেটার চল এসেছে, মানাক না মানাক, আমরা সেইটার ওপরেই ঝাঁপিয়ে পরতাম। একবার প্যান্টের চেয়ে বেশী ওজনের বেল্টের চল এল। বেল্ট দেখলেই যে কেউ বুঝবে এইগুলা সর্বসাধারণের বেল্ট নয়, সম্ভবতঃ কুস্তি খেলোয়াড়দের জন্য। মাইক টাইসন কুস্তিতে 'খেতাব' জিতলে তাঁর কোমরেও অনেকটা একই রকম বেল্ট পরাতে দেখেছি। কিন্তু সেই বেল্ট কেনার জন্যই পাগলপারা হয়ে এলিফ্যান্ট রোডে ছুটতাম! বেল্টের মূল ওজনের জায়গাটা ছিল বকলেস। সেখানে ঢালাই লোহার তৈরি মোটর সাইকেল, মরা মানুষের খুলি, গানস এন্ড রোজেস- ইত্যাদি মোটিফ বসানো থাকত। এই বেল্টের সাথে মানানসই জুতাও চলে আসে একই সময়। তিন ইঞ্চি উঁচু সেই ওয়েস্টার্ন খড়ম পরে হাঁটার সময় মনে হত পায়ের নিচে শবে-বরাতের পটকা ফুটছে! এহেন বেল্ট আর জুতোর সাথে রঙচটা, ফুটাফাটা বিশিষ্ট বেলবটম প্যান্টও পাওয়া যেত বঙ্গবাজারে। টাকা দিয়ে ছেঁড়া প্যান্ট কেন কিনতে হবে বাবার সাথে সেই নিয়ে প্রচুর বাকবিতন্ডা হয়েছে। বাসে ভিড়ের মধ্যে ইস্ত্রী করা শার্টে কেউ হেলান দিলে তেঁতে উঠেছি, অথচ একটা সময় একই রকমের দুমড়ানো মোচড়ানো শার্ট বাজার থেকে পয়সা দিয়ে কিনেছি! ধোয়ার পরে আবার সোজা হয়ে যাবে কি না, সেই আশঙ্কার কথা দোকানিকে বারবার জিজ্ঞেস করে নিশ্চিত হয়ে নিয়েছি! 
আমরা ছেলেরা যখন কাপড়-চোপর আর এক্সেসরিজের মাধ্যমে নিজেদের চাহিদা মেটানোয় ব্যস্ত তখন লক্ষ্য করেছি, ছেলেদের মতন মেয়েদের ফ্যাশন কখনই শুধু কাপড়চোপড় নির্ভর ছিল না, সাজগোজ বা মেকআপ সেটার একটা বড় অংশ হয়ে থেকেছে সবসময়। এই সাজগোজ কার্যক্রমের মূল লক্ষ্য ছিল নিজের চেহারাকে পাল্টে অন্য একটা চেহারা দাঁড় করান। বিষয়টা খুবই বিভ্রান্তিকর! উদাহরণ দেই - একটা বিশেষ ধরনের সাজ দিলে দেখেছি, যেকোন মেয়েকেই আমার কাছে ‘বেবী নাজনীন’ বলে মনে হয়! এটা আমার ব্যক্তিগত সমস্যা হতে পারে ভেবে স্ত্রীকেও জিজ্ঞেস করেছি। তবে সেও স্বীকার করেছে ঘটনা প্রায় সত্যি! সেদিন টিভির একটা টকশো'তে 'চাঁদনী' নামের এক অভিনেত্রীকে আমি বেবী নাজনীন বলে ভুল করলাম। এর আগে সম্ভবতঃ 'রুমানা' নাম্নী আরেক মহিলাকে বেবী নাজনীন বলে গুলিয়ে ফেলেছিলাম। আমার স্ত্রী ভুলটা ধরিয়ে না দিলে আমি হয়তো আদৌ বুঝতাম না যে, কেন বেবী নাজনীনকে কখনও 'অভিনেত্রী' আবার কখনও 'মডেল' হিসেবে সাক্ষাৎকার নেওয়া হচ্ছে! তবে এই অসাধারণ ঘটনার কারণটা খুবই সাধারণ - বিউটি পার্লারগুলোতে কিছু 'অবিমৃশ্যকারী' সাজগোজ আছে। এই সাজগুলোর কাজই হচ্ছে চেহারায় একটা 'নির্দিষ্ট ভাব' ফুটিয়ে তোলা! আমার ছোট খালা 'সাজঘর[৪]' নামক একটা পার্লারে সাজুগুজু শেখার কোর্সে ভর্তি হয়েছিলেন - কোর্সের শিক্ষিকা বিউটিশিয়ান 'দিলারা আপা[৫]'। কোর্স সফলভাবে সমাপ্ত হবার পর থেকে খালা নিজে যখনই সাজতেন বা কাউকে সাজিয়ে দিতেন, তাদের সকলের চেহারা হতো 'দিলারা আপা'র মতন। মহিলা নিজে যেভাবে সাজতেন, বাকিদেরও সেইভাবে সাজতে শেখাতেন, সুতরাং এই একীভূতকরণের কোন বিকল্প ছিল না। অতীতে পার্লারগুলোর এই অসামান্য ক্ষমতা ছিল না। দিনে দিনে হয়েছে। এরা আরো উন্নত হলে, সামাজিক অনুষ্ঠানাদিতে মেয়েদেরকে ভোটার আইডি গলায় ঝুলিয়ে আসতে হবে! 
পোষাক আশাকের বিষয়ে খুঁতখুঁত আমার এখনও আছে। সবসময় চলতি ফ্যাশনের সাথে খুব একটা খাপ খাইয়ে চলার চেষ্টা করি না। নিজের মত করে একটা কিছু দাঁড় করাই। তবে এই দাঁড় করানোর বিষয়টা আজকাল দেশে ক্রমশ কঠিন হয়ে উঠছে বলেই মনে হয়। দেশের ফ্যাশন হাউজগুলো পোষাকে বৈচিত্র আনতে গিয়ে আর কোন সীমারেখা মানছেন না। সেদিন এক নাটকে দেখলাম মোশাররফ করিম অদ্ভূত এক পোষাক পরেছেন - জিনিসটার নাম 'কাতুয়া' - কামিজ আর ফতুয়া মিলিয়ে তৈরি! এমনকি টকশোতেও একজন ডিজাইনারকে বলতে শুনলাম, ওনারা ব্লেজার, ফতুয়া আর পাঞ্জাবী মিলিয়ে নতুন কি একটা পোশাক বাজারজাত করতে যাচ্ছেন - সেটা নাকি ব্যপক আলোড়ন তুলবে! এই ডিজাইন মহা-পরিকল্পনায় 'পায়জামা'কে কেন বাদ দেওয়া হল সেটা বুঝলাম না, তাহলে তো আলাদা করে সেটা কেনার ঝামেলা পোহাতে হত না ক্রেতাকে! যাহোক, পোশাকে পোশাকে এরকম মিলমিশ করাটা যে নিত্যনৈমিত্তিক বিষয়ে দাঁড়িয়েছে সেটা বোঝা যায় টিভি নাটক বা টকশো-তে পাত্রপাত্রীদের দেখেই। কিছু পোশাক সুকুমারের হাঁস আর সজারু মিলিয়ে হাঁসজারু তৈরির মতই রসালো এবং চিন্তা উদ্দীপক (?!)।
টিকা:
১, ২ এবং ৩ - যথার্থ ইংরেজী শব্দ খুঁজছি।
৪ এবং ৫ - ছদ্মনাম ব্যবহৃত হয়েছে।


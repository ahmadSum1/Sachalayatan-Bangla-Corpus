শৌচাগার বিপর্যয় -১



ছোটবেলায়, এমনকি বড় হয়েও দেখেছি আমরা ছেলেরা সাধারণতঃ যখন তখন যেখানে সেখানে প্রকৃতির ছোট খাটো ডাকে সাড়া দিতে দাঁড়িয়ে যাই। শুধু তাইই নয়, বালুর ওপরে দাঁড়িয়ে প্রস্রাব করার সুযোগ পেলে তো মূত্রধারার সাহায্যে কিশোর ধারাপাতের অ আ ক খ -র যাবতীয় প্র্যাকটিসও চলতো! সেদিন ওয়েব ব্রাউজ করতে করতে হঠাৎ ওপরের ছবিটা দেখে আমার নিজের কিছু অভিজ্ঞতার কথা মনে এসে গেল। উপরের ছবির সতর্কবাণীটি একটি স্ট্যান্ডিং টয়লেটের মূত্রত্যাগী পুরুষদের প্রতি কর্তৃপক্ষের সবিনয় অনুরোধ। যুগে যুগে পুরুষেরা টয়লেট নোংড়া করায় যে মেধার সাক্ষর রেখেছে তারই স্বপক্ষে আরেকটা নিদর্শন!
অধিকতর শিক্ষিত হবার আশায় বিদেশ পাড়ি জমানোর পর থেকেই দু’চোখে অশেষ বিস্ময়ের ধাক্কা সামলে বেড়াচ্ছি। নানা দেশের নানা রকমের মানুষ। তাদের রকমারী কালচার, বর্ণ আর ভাষা। চমক সর্বত্রই! এই রকমারিত্বের বাইরে ছিল না শোচাগার আচরণও। দীর্ঘদিন একই ফ্লোরে থাকার কারণে আমাকে ফ্লোরের এটা সেটা নিয়ে নাক গলাতে হতো। ফ্লোরের টুকিটাকি নিয়ে যারা ভাবেন, তাদের সাথে মিটিং এ যোগ দিতে হতো। প্রত্যেক ফ্লোরেই একজন ফ্লোর স্পিকার থাকে; এর দায়িত্ব হচ্ছে ফ্লোরের সকলের ভালো-মন্দের দেখভাল করা। যেমন, রান্নাঘর পরিস্কার আছে কি না। ব্যালকনিটা পরিস্কার আছে কি না। গার্বেজ ঠিক মতো পরিস্কার/খালি করা হচ্ছে কি না ইত্যাদি। তবে ফ্লোর স্পিকারদের জন্য সর্বাপেক্ষা বড় চ্যালেঞ্জ ছিল টয়লেটের পৈশাচিক ব্যবহার রোধ করা এবং সেটাকে বরাবর ব্যবহার উপযোগী রাখা।
আমাদের ফ্লোর স্পিকার ছিল একজন জার্মান ছাত্র। সুতরাং বুঝতেই পারছেন ফ্লোরে শান্তির কোনও ঘাটতি ছিল না। সবাই সুখে শান্তিতে দিনপাত করছিলাম। কোথাও কোনও বাড়তি ময়লা দূরে থাক, কিচেন, টয়লেট সব ঝকঝক করতো। সবকিছু নিয়মমাফিক, একেবারে জার্মান তরিকা!! এই নিরবিচ্ছিন্ন সুখ শান্তিতে ছেদ পড়লো ফ্লোরে একজন চৈনিক বন্ধুর আগমনের পর থেকে। হঠাৎ একদিন প্রাতঃকার্য সমাধা করতে টয়লেট গিয়েই দেখি, মুখের সামনে নাক বরাবর একটি কার্টুন চিত্র। সেখানে ৬টি ধাপে টয়লেট ব্রাশের প্রয়োজনীয়তা এবং এর ব্যবহার বিধি সচিত্র বর্ণনা করা হয়েছে। একদম নীচে ফ্লোর স্পীকারের নাম লেখা। টয়লেটে বসে আমি সাধারণঃত জরুরী বিষয়-আসয় নিয়ে চিন্তাভাবনা করি। চোখের সামনে ছবিটা আমার চিন্তায় বারবার ছেদ ফেলতে লাগলো।
টয়লেট সেরে বেড়িয়ে এসে ফ্লোর স্পিকারকে শুধালাম, বিষয়টা কি? টয়লেটের দেয়ালে এই রচনা লেখার কি কারণ?
ফ্লোর স্পিকার জানালো, গতকাল সে নাকি টয়লেটে গিয়ে সেটা অপরিস্কার দেখেছে। কেউ একজন ব্যবহারের পর ভালোভাবে পরিস্কার করে নাই। তাই সে টয়লেট শেষে ব্রাশ ব্যবহারের ব্যাপারটি স্মরণ করিয়ে দিতে চেয়েছে।
আমি হুমম বলে সায় দিয়ে চলে আসলাম। ঘটনা এখানে শেষ হয়ে গেলে এই প্রবন্ধ হয়তো লিখা হতো না। কিন্তু এইরুপ অমোনোযোগী শৌচাগার-আচরণের ঘটনাটি ক্রমশঃ পৌণঃপূণিক হয়ে উঠলো। এরপর একদিন আমিও আবিষ্কার করলাম যে জনৈক ছাত্র টয়লেট নোংড়া করে রেখে গেছে। তারপর আবারও একদিন। অতঃপর আরোও বেশ ক’বার। সেই শৌচাগার বিপর্যয়ের বর্ণনাতে একটু পরেই আসছি। এর আগে প্রায় ১২ বছর পূর্বের আমার কোলকাতা টু দিল্লীর ১৮ ঘন্টা ট্রেন জার্নীর কথা একটু না বললেই নয়। 
৯৫ এর শেষের দিকের ঘটনা। আমি কোলকাতা থেকে “রাজধানী এক্সপ্রেস” এ করে দিল্লী যাচ্ছিলাম। দীর্ঘ ১৮ ঘন্টার সেই ট্রেন জার্নীর সময় আমাকে মোট ৩বার প্রকৃতি ডাক দেয়। কিন্তু সেই ডাকে আমি মাত্র ১ বার সাড়া দেই। সেটা হচ্ছে ১মবার। প্রথমবারের টয়লেট দর্শনের ভয়াল স্মৃতি মন থেকে মুছে ফেলতে পারছিলাম না বলেই পরবর্তিতে প্রকৃতি ডেকে গেলেও আমি সাড়া দেবার সাহস করি নি! এখানে সেই প্রথমবারের ঘটনাটা বলি।
টয়লেটের সামনে রীতিমতো মানুষ-মড়া ভীড়। লম্বা চিকন লাইনটা আমার কামড়ার প্রায় সামনে পর্যন্ত এসে ঠেকেছে। একটু একটু করে আগাচ্ছি আর এটা সেটা দেখে প্রাকৃতিক চাপকে ভুলে থাকার চেষ্টা করছি। অনেকখন অপেক্ষার পরে একসময় দেখলাম টয়লেট আর আমার মাঝে আর কেউ নেই! প্রায় দৌড়ে টয়লেটের ভেতরে ঢুকলাম।
কিন্তু ঢোকার পরে ভেতরে আলাদা করে টয়লেট হিসেবে পরিচিত সাদা কড়ির পাত্রটি আমার দৃষ্টিগোচর হলো না! থাকার মধ্যে আছে ফ্লোরের মাঝখানে ছোট্ট একটি ছিদ্র আর ২পাশে ২টি পায়া। আশেপাশে এর চে বড় কোনও ছিদ্র আবিষ্কার না করতে পেরে আমি বুঝলাম, ট্রেনের দুলুনীর মধ্যে নির্ভুল নিশানায় ঐ ছিদ্রটার মাঝখান দিয়েই মলমূত্র এসপার-ওসপার করতে হবে। এই নিশানা যদি সামান্য এদিক-সেদিক হয় তাহলে আপনাকে নিদেনপক্ষে গোসল করে বের হতে হবে। তবে নিশানা ঠিকঠাক রাখার জন্য সহায়ক হিসেবে ২ পাশের দেয়ালে ২টি হাতল আছে দেখলাম। ঐ ২খানা হাতল সাড়াশীর মতোন আঁকড়ে রাখতে পারলে ট্রেনের দুলুনী, টয়লেটের দুলুনী আর শরীরের মিউনিসিপ্যাল দপ্তরের দুলুনীর মাঝে একটা হারমোনী তৈরি হয়। তখন নিশানা ব্যার্থ হবার সম্ভাবনাও কমে যায়। কিন্তু সবাই সেই দূরুহ কাজটা ঠিকঠাক মতোন কেন করবে? ভুলচুক হওয়াটাই স্বাভাবিক। সেই ভুলচুকের ফলাফল যথারীতি চাক্ষুস করলাম টয়লেটে ঢোকা মাত্র! এদিকে সেদিকে মানুষের ভুলচুক ছড়িয়ে ছিটিয়ে থাকতে দেখে আমি হয়তো এ যাত্রা ফিরতি পথ ধরতাম কিন্তু অনেকখন লাইনে দাড়িয়ে থেকে অবস্থা তখন বেগতিক! এমতাবস্থায় আরোও ভয়াবহ দৃশ্যও হয়তো আমাকে মলত্যাগে বিরত করতে পারতো না!
এবারে আমার ডরমিটরীর ঘটনায় ফিরে আসি। সকালবেলার কথা। শীতপ্রধান দেশে সকালে বিছানা ছেড়ে উঠতে কারই বা মন চায়? সুতরাং যতোটা সম্ভব ঘুমিয়ে নিয়ে আমি তখনই উঠতাম, যখন যাবতীয় প্রাকৃতিক হাঁক ডাক ক্ষ্যাপা ষাঁড়ের মতোন হয়ে উঠতো। আমার ঘর থেকে টয়লেটের দূরত্ব আরোও ৪-ঘর সমান। উপরন্তু ইউরোপে বদনা বা পানির চল না থাকায় আমরা বাঙ্গালীরা সাধারণতঃ পানিভর্তি একটা বোতল হাতে করে নিয়ে যেতাম টয়লেটে। বোতলটা কেউ দেখে ফেলে কি না সেই আতঙ্ক, আর প্রকৃতির অদম্য চাপ -- এই ২য়ের কারণে বোতল নিয়ে যথাসম্ভব দ্রুতপায়ে রুম আর টয়লেটের মাঝখানটুকু পার হতাম! মনে মনে দোয়া কালাম পড়তাম যেন এই সময়টুকুনের মধ্যে কেউ রুম থেকে বের না হয়! অগত্যাই কেউ বেড়িয়ে গেলে তড়িৎ সিদ্ধান্ত পাল্টে টয়লেটে না গিয়ে বরং আরেকটু এগিয়ে বোতল হাতে কিচেনে ঢুকে যেতাম! ভাবখানা এমন করতাম, যেন বোতল নিয়ে আমি মোটেই টয়লেটে যাচ্ছিলাম না বরং কিচেনেই তরকারিতে ঝোল দিতে যাচ্ছিলাম!
যাইই হোক, টয়লেটে ঢুকে যে দৃশ্য দেখলাম তাতে আমার ১২ বছর আগের সেই ট্রেন জার্নীর কথা মনে এসে গেল। সেই একই রকমের তান্ডব! ক্ষণিকের জন্য ভাবিত হলাম এই দেখে যে, কোনওরুপ দুলুনী ছাড়া এই রকমের অজন্তা-ইলোরার পেইন্টিং কিভাবে সম্ভব?!! তারাহুড়োর মধ্যেও ঐ দৃশ্য দেখে আমার প্রাকৃতিক বেগ উর্দ্ধমুখী হলো! আমি তড়িতাহতের মতোন ছিটকে ঐটা থেকে বেড়িয়ে পাশের উইমেনস টয়লেটে ঢুকে গেলাম। সেটা বরাবর পরিস্কার থাকে। প্রাতঃকৃত্য সেরে বেড়িয়ে এসে ফ্লোর স্পিকারকে ঘটনা খুলে বললাম। এরপর ২ জনেই সরেজমিনে ব্যাপারটা আবার দেখতে টয়লেটে গেলাম। নাকে-মুখে হাত দিয়ে যা দেখলাম তার বর্ণনা দেয়া আসলেই সম্ভব না! ১২ বছর আগের ট্রেনের টয়লেটে দুলুনীর একটা ব্যাপার ছিল। কিন্তু বিনা উষ্কানীতে কেউ এমন হেলিয়ে দুলিয়ে কেন কাজটা করবে সেটা ভেবে পাচ্ছিলাম না! মনে আছে ছোট বেলায় কোরবানীর গরুকে খাওয়ানোর জন্য একপ্রকারের চিটাগুড় কেনা হতো। বালতিতে রাখা সেই চিটাগুড় গরু মুখ ডুবিয়ে খেত আর এলোপাথারি ভাবে বালতির গায়ে মাখাতো। টয়লেট আর সেই বালতি চোখের সামনে বারবার গুলিয়ে যাচ্ছিল।  কমোডের এমন সব গহীন অঞ্চলে মনুষ্য বর্জ্য লেগে আছে, যা ইহজন্মে আগে দেখিনি! শুধু তাইই নয়, ঠিক কিভাবে বসলে এমনটা হতে পারে সেটাও বুঝে উঠলাম না ২জনের কেউই। তবে ধারণা করলাম, হয়তো পা ছড়িয়ে না বসে, সিটের উপর তুলে বসায় এমন দূর্গতি হয়ে থাকবে! এই ব্যাখ্যার কথা মাথায় রেখে নতুন আরেকটি চিকাও লাগানো হলো।

যাহোক, ঘটনার নায়ক কে - এই প্রশ্ন মাথায় নিয়ে আমরা ২জনেই কিছুক্ষণ চিন্তা করে দেখলাম, চৈনিক বন্ধুটির আগমন আর এই  পৌণঃপূণিক “শৌচাগার বিপর্যয়” মোটামুটি সমসাময়িক। সুতরাং, এবারে আমরা সিদ্ধান্ত নিলাম যে পরের ফ্লোর মিটিং এ বিষয়টা উথ্থাপন করা হবে। পাশাপাশি জার্মান বন্ধুটি আরোও কিছু শিক্ষামূলক চিকা মেরে দিল টয়লেটের দেয়ালে। যেমন, Nicht spritzen, sitzen যার ইরেজী অর্থ হচ্ছে “Don’t spray, sit down”, তারপর Please don’t blast shit on the walls ইত্যাদি।

পরের ফ্লোর মিটিং এ বিস্তারিতভাবে টয়লেটের ঘটনা নিয়ে আলোচনা হলো এবং ইঙ্গিতে চৈনিক ছোকরাকে সাবধান করে দেওয়া হলো। কিন্তু ফল লাভের আশা যে নেই সেটা আমরা বুঝলাম আরো কিছুদিনের মধ্যেই। ফ্লোরের ৩ টা টয়লেট (মহিলা সহ)-এর ১ টা সারা মাস ধরে ব্যবহার অনুপোযোগী হয়ে পরে থাকতো ঐ চৈনিকের কারণে। কারণ ঐ ছোকরা টয়লেট সিটে বসার মতোন কোনও ফাঁকা জায়গাই অবশিষ্ট রাখতো না। সুতরাং বাকি ২ টা দিয়েই কোনওমতে চলতো ফ্লোরের অবশিষ্ট ৮ জনের। হঠাৎ একদিন লক্ষ্য করলাম কিচেনে চৈনিক ছোকরা একটা ছোটখাটো পার্টির আয়োজন করেছে। আমন্ত্রিত সহ মোটামোটি ৭/৮ জন চৈনিক এক মাহফীলে!!। মনে মনে প্রমাদ গুনলাম! এদের সবারই পয়ঃনিষ্কাশন পদ্ধতি বাচ্চাদের “সার্ফ এক্সেলঃ দাগেই শেখা, দাগেই মজা”র মতোন হয় তাহলে ব্যবহার উপযোগী একটা টয়লেটও থাকবে না আমাদের জন্য! যেমন ভাবা তেমনই ঘটনা ঘটলো। সেটা পরের দিন সকালে টের পেলাম।রাগে আমার মাথা ভন ভন করতে লাগলো। ঘরে এসে লাল রঙের মার্কার পেন দিয়ে খুব কড়া ভাষার একটা চিকা তৈরি করলাম।
WHOEVER HAVE DONE THIS; LISTEN:
CLEAN THE TOILET AS SOON AS YOU SEE THIS NOTE
THIS IS NOT THE WAY SOMEONE SHOULD USE THE TOILET!
IF YOU EVER DO THIS TO THE TOILET AGAIN
YOU WILL BE REPORTED TO THE HOUSE MASTER!!!
BE CAREFUL!!!
এটি টয়লেটে টাঙানোর মাত্র আধা ঘন্টা পরে বেড়িয়ে দেখলাম টয়লেট পরিস্কার হয়েছে। এরপর কিছুদিন অন্ততঃ শান্তিতে থাকা গিয়েছিল।
[চলবে]


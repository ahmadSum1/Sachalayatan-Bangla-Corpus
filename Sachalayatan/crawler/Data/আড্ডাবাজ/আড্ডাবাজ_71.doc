নির্লজ্জতার ব্যারোমিটার



বায়ুর চাপ মাপার বদলে যদি ব্যারোমিটারে নির্লজ্জতা মাপা হয় তাহলে জাতির সামনে যে দুর্বিসহ ঘূর্ণিঝড় আসন্ন তা বলার জন্য আবহাওয়াবিদ হতে হয় না। স্বাধীনতার ৩৬ বছর পর এই জাতিকে এতোটা নির্লজ্জ আস্ফালনের সামনে আর কখনও হতে হয়নি। না, আমি রাজাকার ঘাতক জামাত শিবিরকে নির্লজ্জ বলব না। ৭১-এর ঘাতকরা নিস্পৃহ পশু। বিবেকবর্জিত মাংসপিন্ড। পশুর মধ্যে লজ্জার কোন অস্তিত্ব থাকে না। আমি বলছি এই নির্লজ্জ সামরিক মদদপুস্ট তত্বাবধায়ক সরকারের কথা। যারা গণতন্ত্রের প্রতিশ্রুতি দিয়ে ক্ষমতা দখল করে দেশের সার্বভৌমত্ব, স্বাধীনতা, মুক্তিসংগ্রাম আর তিরিশ লাখ শহীদের আত্মত্যাগকে রক্ষা করতে চরমভাবে ব্যর্থ। 
গতকাল সরকারের উপদেস্টা ব্যরিস্টার মইনুল হোসেন মুজাহিদ-হান্নানের বক্তব্য নিয়ে কোন মন্তব্য করতে অস্বীকার করেন। তত্বাবধায়ক সরকার নিতান্তই মানবিক কারণে তড়িঘড়ি করে কয়েক লাখ বিহারীদের নাগরিকত্ব দিতে বিলম্ব করে না। কিন্তু তিরিশ লাখ শহীদের আত্মত্যাগ নিয়ে মুজাহিদ-হান্নানের বক্তব্যের সামান্যতম প্রতিবাদ করার মতো নৈতিক সাহস দেখাতে পারে না। স্বাধীনতা, মুক্তিযুদ্ধ আর ১৯৭১ নিয়ে এই সরকারের আর সামরিক বাহিনীর মায়াকান্না কি এখন উবে গেছে? আমার কলেজ পড়ুয়া ভাগ্নের কথার মধ্যে তিক্ত সত্য খুঁজে পাই: "মামা, টিভিতে বা পাবলিকের সামনে গিয়া জেনারেল মইন আর মাসুদের বাচ্চারে একটা গালি দিয়া আসি, তা হইলে শুধু আমারে না, তোমারেও এখন আন্ডারওয়ার পড়াইয়া ঢাকা শহরে কানে ধরাইয়া চক্কর মারাইব"। তবে বাংলাদেশের স্বাধীনতা আর তিরিশ লাখ শহীদের ইজ্জততো অতো দামী না যে যৌথ বাহিনী এটা জিজ্ঞেস করতে মুজাহিদ- হান্নানের পশম ধরব"।
গতকাল একজন ব্লগার বন্ধু ই-মেইল করে অনুরোধ করল, "আপনি একটা পিটিশন লেখেন প্লিজ। সরাসরি প্রধান উপদেষ্টা বরাবর। তাঁর ব্যাক্তিগত ওয়েবসাইটের ফীডব্যাকে একটা এ্যানোনিমাস আবেদন জানিয়েছি। কাজ হবে না জানি, কিন্তু সেই আবেদনটা জানাতে গিয়ে মনে হলো, আমি একটা লিখলে কাজ হবে না, কিন্তু দশজনে লিখলে তো সেটা অন্তত তিনি পড়েও দেখবেন"! আমার এই ব্লগার বন্ধুর মতো মুক্তিযুদ্ধের সপক্ষের হাজারও জনতার ফিডব্যাকে এই সামরিক সরকারের কি আসে যায়? সকল বিশ্ববেহায়াদের চরিত্র অভিন্ন। সময়ের ব্যবধানে তাদের চরিত্র বদলায় না। এদের দেশপ্রেম ও নৈতিকতাবোধ যখন খন্ডিত আর বিকলাংগ তখন এরা দেশদ্রোহী রাজাকারদের বিরুদ্ধে রা শব্দ করবে কিভাবে? নির্মম সত্য হচ্ছে দেশপ্রেম আর আনুগত্য প্রকাশের জন্য, প্রমানের জন্য আর রক্ষার জন্য কোন ফিডব্যাকের দরকার হয় না। নির্লজ্জতার ব্যারোমিটারে এই সরকার আর ক্ষমতাবানদের লজ্জা আর বিবেক কতোটা নীচে নামলে এতোটা নিস্পৃহ থাকতে পারে তাই এখনকার সবচেয়ে বড়ো দেখার বিষয়।


 

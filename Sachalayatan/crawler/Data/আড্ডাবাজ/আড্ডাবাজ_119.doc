এনটিভির বন্দনা:



এনটিভির জন্মদিন নিয়ে বেশ ভাল প্রোগ্রাম চলছে। চলছে ঈর্ষপরায়ণদের ভাষায় "পিঠ চুলকানি"। চার বছরে দর্শকদের কাছে বেশ জনপ্রিয় হয়েছে এনটিভি। গুণগত মান চমৎকার। নাটকের মান আরও ভাল। ছবির কোয়ালিটিও ভাল। ভাল জিনিসের কদর আছে। পাবলিক এনটিভির জন্ম বৃত্তান্ত জানতে চায় না। তারা ভাল অনুষ্ঠান দেখতে চায়। টাকা খরচ করেছে এনটিভি। বিএনপি সরকারের হিরো ফালু মিয়ার সন্তান এনটিভি। পয়সা খরচ করে ভাল যন্ত্রপাতি, কারিগর জোগাড় করেছে। পাবলিককে মুগ্ধ ও সম্মোহিত করে রাখার জন্য ভাল বায়োস্কোপের চাহিদা সবসময়ই বেশী। গুঁড়ের লোভে সব পিপড়া, মাছি, আর প্রজাপতিরা লাইন ধরে আগায়। এতে দোষের কিছু নেই। টাকার জাত নেই। যার হাতে থাকে সেই শাহেনশাহ। টাকার গন্ধে এনটিভিতে সবাই ভীঁড় জমায়। অনুষ্ঠানের চমক বাড়ে। বাহবা বাড়ে। দর্শক কাড়ে। 
গতকাল ছিল জন্মদিন। জমকালো উৎসব চলছে। দেখলাম, জন্মদিনে কিভাবে সবাই লাইন ধরে এনটিভির বন্দনা গাইছে। পাবলিকের দোষ কি? কারণ, আমরা পাবলিক চিরকালই ভিক্টিম। আমরা দেখি। দেখেই আনন্দ পাই। যা পাই, তাতেই সন্তুষ্ট থাকি। কাচ্চি বিরিয়ানী প্লেটে আসলে আমরা কি জিগ্যেস করি, বিরিয়ানীর মাংস কি জিন্দা ছাগলের না মরা ছাগলের ছিল? দরকার নেই। কারণ, ধরেই নেই মেজবান দেখে শুনে ভাল ম্যাৎকার করা স্বাস্থ্যবান ছাগলের মাংসই পরিবেশন করছে। এনটিভির জন্মদিনে সেই একই কথা মনে পড়ল। আমরা পাবলিক, এনটিভি পেয়েছি। আমরা পরিবেশিত বিরিয়ানীতে ছাগলের মাংসের খবর নিতে যাই না। এনটিভির জন্ম ফালুর অবৈধ টাকার পাহাড়ে। ফালু জেলে। এনটিভি তো বায়োস্কোপ। এনটিভিকে জেলে নেওয়া যায় না। বায়োস্কোপ হাত ঘুরে। কারণ, বায়োস্কোপের দরকার আছে।
সামরিক বাহিনীর বন্দনামূলক প্রামাণ্য অনুষ্ঠানগুলো এনটিভি ঘটা করে প্রচার করে। দেশ ও জাতির বিবেক হবার চেস্টা করে। এনটিভির এমডি'র হামার সরকার নিয়ে গেছে। এনটিভিকে নেওয়ার দরকার নেই। ভবিষ্যতে দরকার। সুশীল, কুশীল, চোর, চামার সবাইকে একত্রিত করতে পেরেছে এনটিভি। টাকার গন্ধে অনেকেই অনেক কিছুর পেছনে থাকে। চুরির টাকা জনগণের টাকা। এনটিভি সহ সকল টিভি চ্যানেলের আর্থিক লেনদেন, অর্থের উৎস ও জোগানদাতার বিবরণ কেউ পাবলিশ করে না। সবাই গুঁড়ের সন্দেশের ভাগ বাটোয়ারা নিয়ে ব্যস্ত। অবৈধ টাকা, মানুষ, প্রতিষ্ঠান কিভাবে স্বাভাবিক, সুস্থ ও জনপ্রিয় প্রতিষ্ঠানে উত্তরিত হয় তার চমৎকার কেসস্টাডী এনটিভি। দুর্নীতির টাকা, চুরির টাকা যদি জনগণের হয়, দুদক যদি স্বচ্ছ হয়, তাহলে এনটিভি সহ সকল মিডিয়ার পোস্টমর্টেম করার দরকার। এনটিভির জন্মদিনে এর কুশীলবদের অভিনন্দন। কিন্তু জন্মদিনে তার জন্মবৃত্তান্ত মনে করিয়ে দেওয়ার খুব দরকার। 


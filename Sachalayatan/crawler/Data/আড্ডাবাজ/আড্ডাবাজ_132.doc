সামহোয়্যার থেকে সচলায়তন: কিছু ভাবনা



ভাল লাগছে সচলায়তনের বেটা ভার্সনের স্ফীতি দেখতে। চেনা মুখগুলোর বিচরণ দেখে আরও ভাল লাগছে। বাড়ছে লেখার পরিসর। টেস্টিং। চালু হচ্ছে কথাবার্তা। বিনিময় হচ্ছে কুশল। বাড়ছে প্রত্যাশার ব্যাপ্তি। আয়োজকরা সময় নিচ্ছেন সবকিছু সাজিয়ে নিতে। আপাতত সচলায়তনের বিষয়টি একান্তই আমাদের নিজস্ব গন্ডিতে ঘুরপাক খাচ্ছে। সচলায়তনকে সফল করতে আমরা সকলেই প্রতিজ্ঞ। আয়োজকদের কাছে সনির্বন্ধ অনুরোধ,সময় নিন। যতোদিন লাগে নিন। তারপর যখন সচলায়তন দিনের আলোর ছোঁয়া পাবে, তখন তা গর্জে উঠুক বজ্রপাতের মতো। হুটহাট করে সচলায়তনকে প্রকাশ না করে সমমনারা একত্রিত হয়ে দিনক্ষণ ঠিক করে উতসবের সাজ দিয়ে প্রকাশ করুন। 

কিছু প্রশ্ন একান্তই আমার রয়ে গেছে। সামহোয়্যার ইনকে কি আমরা সবাই একত্রে ছেড়ে দিয়ে চলে আসব? এতে সুফল বা কুফল কি হবে? সচলায়তন কি সবার লেখার জন্য পর্যাপ্ত স্থান দিতে পারবে? আমাদের নিজস্ব আলোচনাগুলো চলুক। আমার একার ভাবনার চেয়ে সবার একত্রিত ভাবনার মূল্য অনেক বেশী। সবার কালেক্টিভ উইজডমকে আমি মাথা পেতে নেব। সচলায়তনকে এগোতেই হবে ব্যাপকভাবে ও বিশালভাবে। আমাদের হারবার কোন সুযোগ নেই। ভাবনা দিয়ে, গল্প দিয়ে, গান দিয়ে, কবিতার পংক্তি দিয়ে আমরা ভীষণভাবে আলোড়িত করব আমাদের সামস্টিক প্রাণসত্বাকে। দেশপ্রেমকে। লাখো শহীদের স্বপ্নকে। আমি ভাবতে থাকি। ভালো লাগার অনুভূতিগুলো স্পন্দিত করতে থাকে আমার প্রাণকে। সত্যি করে বলুন তো, আপনাদের কেমন লাগছে সেই অনাগত শুভ দিনকে স্বাগত জানাবার ভাবনায়?

শকুনের নখর থেকে মুক্ত স্বদেশ



"...যারা অন্ধ সবচেয়ে বেশি, আজ চোখে দ্যাখে তারা;
যাদের হৃদয়ে কোনো প্রেম নেই-প্রীতি নেই- করুণার আলোড়ন নেই
পৃথিবী অচল আজ তাদের সুপরামর্শ ছাড়া।
যাদের গভীর আস্থা আছে আজো মানুষের প্রতি,
এখনো যাদের কাছে স্বাভাবিক ব’লে মনে হয়
মহৎ সত্য বা রীতি, কিংবা শিল্প অথবা সাধনা
শকুন ও শিয়ালের খাদ্য আজ তাদের হৃদয়"।
দু’দিন আগে কোর্টে দাঁড়িয়ে অধ্যাপক ড: আনোয়ার হোসেন এই ক’টা লাইন আওড়ালেন। সময়ের হাত ধরে বছর ঘুরেছে। বদলায়নি বাস্তবতা। ১৪ই ডিসেম্বরের আজকের দিনে বর্বর হানাদার শকুনের দল নির্মমভাবে হত্যা করেছিল বিশ্ববিদ্যালয়ের শিক্ষক আর বুদ্ধিজীবিদের। আর আজকে নতুন শকুনের দল নিস্তব্দ করে দিতে চাচ্ছে ছাত্র-শিক্ষক ও বুদ্ধিজীবিদের। মিথ্যে মামলা দায়ের করে জেলে পুরেছে বিশ্ববিদ্যালয়ের ছাত্র-শিক্ষকদের। 
ক্ষমতার দম্ভ বড্ডো ভয়াবহ। নির্বোধরা বুটের আঘাতে থামিয়ে দিতে চায় গণতন্ত্র, মুক্তবুদ্ধি আর স্বাধীন মননকে। হয় জেলে পুরে না হয় পকেটে পুরে তারা থামিয়ে দিতে চায় সময়ের কাঁটাকে। বুদ্ধিজীবিদের হত্যা করে ৭১-এ স্বাধীন বাংলাদেশকে বিকলাঙ্গ করতে চেয়েছিল হানাদার বাহিনী আর তাদের দোসর রাজাকাররা। আজকে আবারও স্বৈরাচারের নখর গ্রাস করতে চায় এদেশের মুক্তবুদ্ধি ও স্বাধীন সত্ত্বাকে। তাই, অবাক বাংলাদেশ বাকরুদ্ধ হয়ে প্রত্যক্ষ করছে, এ দেশের ছাত্র-শিক্ষকরা কি অসহায়ভাবে বিচারের নামে প্রহসনের শিকার। ক্ষমতার দম্ভে আচ্ছন্ন অন্ধত্ব কোনকালেই নিরাময়যোগ্য নয়। 
ড. হারুন অর রশিদ, ড. নিমচন্দ্র ভৌমিক, ড. সদরুল আমিন ও ড. আনোয়ার হোসেনসহ ১৫জন ছাত্র এ মুহুর্তে জেলের চার দেয়ালে অন্তরীণ। বুদ্ধিজীবি দিবসে সশ্রদ্ধ সালাম জানাই আমাদের সময়ের গণতন্ত্রের সাহসী সৈনিকদের। অন্ধকারের চাদর দিয়ে কি ঢাকা যায় স্বাধীনতার সূর্য সকালকে। অন্ধ দম্ভ আর ঔদ্ধত্য কি থামিয়ে রাখতে পারবে কালো রাতের ঘড়ির কাঁটাকে? স্বৈরাচারী শকুনের নখর থেকে মুক্ত স্বদেশের প্রত্যাশায় অপেক্ষমান জনতার সারি থেকে প্রতিধ্বনিত হোক: মুক্তি চাই সকল ছাত্র-শিক্ষকের। নিপাত যাক স্বৈরাচার আর তাদের দোসররা।


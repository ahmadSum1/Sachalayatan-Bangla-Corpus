বাংলাদেশে প্রবাসী সম্মেলন ঘিরে কিছু প্রশ্ন?



ডিসেম্বরের ২৭, ২৮ ও ২৯ তারিখে  ঢাকার হোটেল শেরাটনে শুরু হতে যাচ্ছে প্রবাসী সম্মেলন। অনুষ্ঠানটিতে যোগ দিচ্ছেন সামরিক বাহিনীর প্রধান জেনারেল মঈন, প্রধান উপদেস্টা ড: ফখরুদ্দীন আহমেদ, পররাস্ট্র উপদেস্টা ইফতেখার আহমেদ চৌধুরী, সামরিক, বেসামরিক বর্তমান ও প্রাক্তন আমলারা আর সুশীল সমাজের বরেণ্য ব্যক্তিবর্গ। অনুষ্ঠানসূচী বেশ জমকালো। উদ্যোগ মহত। কিন্তু এই আয়োজন নিয়ে আছে অনেক প্রশ্ন ও রহস্য। 
রহস্য হচ্ছে এতো বিশাল আয়োজনের উদ্যোক্তা কে? তিনদিনের এই বিশাল আয়োজনের পেছনে কড়ি জোগাচ্ছে কোন ভুতে? আয়োজনে এম ই চৌধুরী শামীম নামের একজন ব্যক্তির নাম পুরো ওয়েবসাইটের কেন্দ্রবিন্দু হিসেবে? কে এই শামীম? বিশ্বাস না হলে এন আর বি কনফারেন্সের ওয়েবসাইট ঘুরে দেখে আসুন। রেজিস্ট্রেশন করতে পারেন, কিন্তু কতো টাকা লাগবে তার কোন উল্লেখ নেই। নৌবিহার সহ সাংস্কৃতিক সন্ধ্যার আয়োজন করতে বাংলাদেশের সামরিক বাহিনীর সমর্থনপুস্ট তত্ত্বাবধায়ক সরকার সিডর দুর্গত জনগণের কতো টাকা খরচ করছে? দেশে বিদেশে খ্যাতনামা প্রবাসীরা দেশের উন্নয়নে অবদান রাখুক এ ব্যাপারে কোন প্রশ্ন নেই। গণতান্ত্রিক সরকারের অনুপস্থিতিতে এধরণের বিলাসবহুল আয়োজন করা হচ্ছে কাদের স্বার্থে? আর অনুষ্ঠানে অংশগ্রহণকারীদের পরামর্শ বাস্তবায়নের ম্যান্ডেট কি তাদের আছে? 
এই অনুষ্ঠানে অংশগ্রহণকারী গবেষক, অধ্যাপক আর সুশীল সমাজরে সদস্যরা যখন জেনারেল মইনের কাছ থেকে উষ্ণ সম্বর্ধনা নেবেন তারা কি একবারও স্মরণ করবেন যে সামরিক বাহিনী অন্যায়ভাবে মিথ্যে মামলায় আটক করে রেখেছে বিশ্ববিদ্যালয়ের ছাত্র-শিক্ষকদের। বিনা বিচারে অসংখ্য বন্দী আটক রয়েছেন। আইন আর বিচার বিভাগকে অন্যায়ভাবে প্রভাবিত করে ও নিয়ন্ত্রণ করে এরা গণতন্ত্রের প্রত্যাশাকে সুদূর পরাহত করছে। 
শামীম চৌধুরীর প্রবাসী সম্মেলনের আয়োজন সম্পর্কে ক'দিন আগে নিউ ইয়র্ক থেকে প্রকাশিত নিউ ইয়র্ক বাংলায় একটি প্রতিবেদন বের হয়। এর সামান্যও যদি সত্য হয় তাহলে মামারা ভাল ভাড়েঁর খপ্পরে পড়েছে। তিনি ওয়েব সাইট স্কলারস বাংলাদেশের প্রতিষ্ঠাতা ও সভাপতি। একসময়ে নিউ ইয়র্কে প্রবাসী এই চৌধুরীর শিক্ষাগত বা চাকরির ব্যাকগ্রাউন্ড যাই থাকুক না কেন সরকারের কর্তাব্যক্তিদেরকে তিনি চমতকারভাবে জুটিয়েছেন তার জন্য তিনি প্রশংসার দাবী রাখেন। তার ওয়েবসাইটে ড: ইউনুস, নিউজার্সী প্রবাসী ড: নুরুন্নবী ও তার স্ত্রীসহ বেশ ক'জন আর্থিক সাহায্য জুগিয়েছেন। এই দেশে সামরিক বাহিনী যতোবারাই ক্ষমতা নিয়েছে ততোবারই এরা ছলে বলে কৌশলে তথাকথিত সুশীল সমাজকে কিনতে পেরেছে। কস্টকর হলেও সত্য দৈহিক পতিতাবৃত্তির চেয়ে বুদ্ধিগত পতিতাবৃত্তি অনেক বেশী ভয়ন্কর। স্বৈরাচারী প্রাক্তন জেনারেলরা তার প্রমান রেখে গেছেন। এখন দেখতে হবে এখানে অংশগ্রহণকারী ক'জন সামরিক সরকারের বিশেষ করুণায় সিক্ত হবেন। 
বর্তমান তত্ত্বাবধায়ক সরকার দিন দিন তাদের ম্যান্ডেট ভুলে যাচ্ছে। দ্রব্যমূল্য নিয়ন্ত্রন, নির্বাচনী ব্যবস্থায় সংস্কার, দুর্নীতিবাজদের দ্রুত বিচার, ধর্মীয় সন্ত্রাসীদের আশ্রয়-প্রশ্রয়ের অবসান ও গণতন্ত্রে দ্রুত প্রত্যাবর্তন ছাড়া আর কোন ম্যান্ডেট নিয়ে কাজ করলে তত্ত্বাবধায়ক সরকার দেশকে আরো অস্থিতিশীলতার দিকে ছুঁড়ে দিবে। সততা আর স্বচ্ছতা দিয়ে কাজ করলে জনগণ তাদেরকে জাতীয় হিরো বলে মনে রাখবে। আর জাগো বাংলাদেশ, স্কলার বাংলা, হার্ভাডে বক্তৃতা, কিংস পার্টির ব্যবসা শুরু করলে তাদের স্থান হবে ইতিহাসের আস্তাকুঁড়ে। বাংলাদেশের রাজনীতিতে জেনারেলদের যে আর কোন ভবিষ্যত নেই - তা তাদের অবুঝ মনকে বুঝাতে হবে। 


উত্তাল শাহবাগের চিত্র যখন শিরোনামহীন




ঠিক অনেক সময় চুপ করে বসে থাকা যায় না। মানবতার বিরুদ্ধে অপরাধী কাদের মোল্লা ৭১'এর গণহত্যায় সংশ্লিস্ট থাকার পরও অদৃশ্য কারণে পার পেয়ে যাবজ্জীবনের "পুরস্কার" নিয়ে বিজয় চিহ্ন দেখাতে দেখাতে কোর্ট চত্বর ত্যাগ করে ঠিক তখন আমরা কিভাবে বসে থাকতে পারি? মুক্তিযুদ্ধের চেতনায় তাড়িত হয়ে সকলে ধাবিত হয় শাহবাগের দিকে। প্রতিবাদ, প্রতিরোধ ও ক্ষোভে ফেটে উঠে সকল শ্রেণীর মানুষ, ঠিক তখন আন্তর্জাতিক গণমাধ্যমে সেই ছবি শিরোনামহীন হয়ে থাকে।
বাংলাদেশের কাদের মোল্লার যাবজ্জীবনের বিরুদ্ধে জামাতী গংদের হরতাল ও ভাংচুরের ছবি শিরোনাম হয়। গণমানুষের জোয়ার,  ফাঁসীর দাবীতে তাদের প্রতিবাদ ও ক্ষোভের চিত্র আন্তর্জাতিক সংবাদ মাধ্যমে গুরুত্ব পায় না। অবিশ্বাস্য হলেও সত্য যে, এপির ঢাকাস্হ সংবাদ দাতা শুধু জামাতীদের হরতাল ও প্রতিবাদের খবর দিয়ে সাংঘাতিক পেশাদারিত্বের পরিচয় দিলেন। মূহুর্ত্তের মধ্যে এপিতে প্রকাশিত খবরটি ঠাঁই নিল বিদেশী সংবাদ মাধ্যমগুলোতে। উহ্য থাকল ফাঁসীর দাবীতে গণজোয়ারের খবর।

কিন্তু এর কারণ কি? আন্তর্জাতিক সংবাদ মাধ্যমগুলোতে বাংলাদেশ নিয়ে যে লেখাগুলো বের হয় তার বেশীর ভাগ কিন্ত তাদেরই নিয়োজিত দেশীয় সাংবাদিকদের দ্বারা পরিবেশিত। তারপর এপি, রয়টার, এএফপি, বিবিসি হয়ে পশ্চিমা দেশগুলোর সংবাদ মাধ্যমগুলো সেগুলো দেদারসে পুনপ্রকাশ করতে থাকে। এখন সময় এসেছে এসব নির্বোধদের একপেশে চিত্রটা তুলে ধরার। তুলে ধরার শাহবাগ আন্দোলনকে। সাবাশ বাঙ্গালী। জেগে ওঠো প্রচন্ড ক্রোধে, প্রতিবাদে ও প্রতিরোধে। এখন আর নিশ্চুপ ও নির্বাক হয়ে থাকা নয়। সরব হয়ে উঠুক আমাদের প্রতিবাদী কন্ঠ: ফাঁসী চাই পাকিস্তানের পদলেহী ঘাতক কাদের মোল্লার।


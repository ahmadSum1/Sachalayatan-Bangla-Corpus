এক চিলতে রোদ



মনে পড়ছে কোন এক বৈশাখী বিকেলের কথা। যখন হঠাত করে বিনা নোটিশে আকাশ অন্ধকার করে নিকষ কালো মেঘের চাদর চারদিক ঢেকে দেয়। গুমোট আবহাওয়ার সাথে তীব্র ঝড়ো হাওয়া আর বজ্রপাতের শব্দে আতঙ্কিত সবাই । দরজা জানালা বন্ধ করে দিয়ে একটু নিরাপদ আশ্রয় খুঁজতে থাকি আমরা। ঠিক এরকম অশান্ত সময়ে একেবারে অবাধ্য হয়ে জানালা খুলে রেখে ঝড়ের রুদ্রতা দেখতে দেখতে অপেক্ষায় থাকতাম কখোন থামবে ঝড়? কখন শান্ত হবে চারদিক? শীতল হবে প্রকৃতি।  দল বেঁধে বাইরে এসে দেখব তান্ডব লীলা। ধ্বংসযজ্ঞ। তার একটু পর আকাশে হেসে উঠবে এক চিলতে রোদ। সেই এক চিলতে রোদের মধ্যে লুকিয়ে থাকতো মনের সবটুকু আনন্দ। মেতে উঠতাম আবার উতসবমূখরতায়। ভুলে যেতাম একটু আগে ঠিক এখানে অনেক ঝড় বয়ে গেছে। বয়ে যাওয়া বৈশাখী ঝড়ের পরে যেমন শান্ত সমাহিত প্রকৃতি এক চিলতে রোদের সাথে হেসে উঠতো, ঠিক সেভাবে নতুন প্রত্যয়ে আর বিশ্বাসে হেসে উঠতে চাই। 
গলায় সুর তুলতে চাই:

"ওই বুঝি কালবৈশাখী
সন্ধ্যা-আকাশ দেয় ঢাকি।
ভয় কী রে ভয় কারে, দ্বার খুলে দিস ধারে-
শোন্ দেখি ঘোর হুঙ্কারে নাম তোরই ওই যায় ডাকি।
তোর সুরে আর তোর গানে
দিস সাড়া তুই ওর পানে।
যা নড়ে তায় দিক নেড়ে, যা যাবে তা যাক ছেড়ে,
যা ভাঙ্গা তাই ভাঙ্গবে রে - যা রবে তাই থাক বাকি"।

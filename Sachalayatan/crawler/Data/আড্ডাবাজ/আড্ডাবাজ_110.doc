চলুন মুড়ি খাই:



চলুন মুড়ি খাই। হাতে সময় নেই। ব্যস্ত। বন্ধুরা  ক্ষেপে আছে। কাজের ঝামেলা আছে বলে আর পার পাওয়া যাবেন না। ক'দিন আগে একজনে ম্যাসেজ রাখল, "মনে রাইখেন কিন্তু"। মানে খবর আছে। বলার কিছু নেই। রাগের বুলেট খেতেই হবে। নিস্কৃতি অতো সহজ নয়। প্রত্যাশার বোঝা বাড়ে। কাজের ভীঁড়ে অজুহাতে কাজ হবে না। অনেক দিন আগে টাইম ম্যানেজমেন্টের ব্যাপারে ক্লাশ নেওয়ার পর ভাবলাম, ক্লাশটা নিয়ে পুরোটা সময় বরবাদ হলো। কারণ, ভেবেছিলাম তার সময় সাশ্রয়ের ফন্দি বাতলাবে। তা না করে তাদের বুদ্ধিতে আরও সময় নস্ট হওয়ার জো। প্রায়োরিটি লিস্টটা কি? যাকে জিগ্যেস করি, তার কাছেই সাজানো আছে ভিন্ন ভিন্ন উত্তর। 
সময়ের চাকা উল্টাতে পারব না। তাই হা হুতাশ করে লাভ কি? অতো ভেবে চিন্তে পা ফেলে কি হবে? তার চেয়ে যেমন চলছে সেভাবেই চলুক। সময় নেই বলে ব্লাড প্রেশার বাড়িয়ে বড়ি নিতে রাজী না। যারা বুঝবে তারা ক্ষমা করে দিবে। যারা বুঝবে না তাদের মাথায় হাতুড়ি দিয়ে বাড়ি দিলেও বুঝবে না। চেস্টা বৃথা। তার চেয়ে সুর মিলাই,
"এমনি করেই যায় যদি দিন যাক না।
মন উড়েছে উড়ুক- না রে মেলে দিয়ে গানের পাখনা"।
দক্ষিণা হাওয়ায় উড়ুক। আজকাল মনটা বড্ডো উসখুস করে। কেন যেন মনে হয় ধীরে ধীরে আবার নব্বইয়ের দিকে ফিরছি? আবার আগুন জ্বলবে। আবার বিজয় উৎসব হবে। মতিঝিলে আল্লাহওয়ালা বিল্ডিংএ আগুন লাগবে। ট্রাকে করে শিল্পীরা গান করবে। শ্লোগান মুখরিত ঢাকা। স্বৈরাচারের নিপাতে গণতন্ত্রের মুক্তির স্বপ্ন মুখরিত শ্লোগান। হায়রে, কঠিন সময়। জীবনের চারটি বছর কেড়ে নিল। বিশ্ববিদ্যালয় বন্ধ। লেখাপড়া নেই। দুশ্চিন্তাগ্রস্থ মা। স্বৈরাচারের পতন দেখে যেতে পারলেন না মা। তার আগেই বিদায় নিলেন। সময়ের হিসাব মেলাতে পারি না। বাটিতে মুড়ি নিয়ে চিবাই। চলুন মুড়ি খাই অস্থির আর অনিশ্চিত সময় পার করে দেবার জন্য। টেনশন মুক্ত থাকবার জন্য। আসুন,আমরা সবাই মুড়ি নিয়ে বসি।


ড: শর্মিলা কি হতে পারবেন গুরুদাসীর মুখোমুখি?



ড: শর্মিলা বোস আর গুরুদাসী মন্ডল -এই দু'জন বাঙ্গালী নারী এই পৃথিবীর দুই বিপরীত মেরুতে অবস্থান করেন। এদেরকে কি চেনেন? না চিনলেও চেনার খুব দরকার। শর্মিলা বোসকে চেনা খুব সহজ। হার্ভাড থেকে ডক্টরেট করেছেন। খুবই নামকরা গবেষক, লেখিকা, অধ্যাপিকা। তার জন্ম মার্কিন যুক্তরাস্ট্রে, বড়ো হয়েছেন কলকাতায়। ড: শর্মিলা বোস নেতাজী সুভাস বোসের আত্মীয়াও। চমতকার বাংলা গান করেন। বর্তমানে অক্সফোর্ডে রয়টার ইনস্টিটিউট ফর দ্য স্টাডী অব জার্নালিমের পরিচালক হিসেবে কাজ করছেন। 
ড: শর্মিলার সাথে কপিলামনির গুরুদাসী মন্ডলের সম্পর্ক কি? না, কোন সম্পর্ক নেই। গুরুদাসী চোখের সামনে হারিয়েছেন স্বজনদের। নির্যাতিত হয়েছেন রাজাকারদের ক্যাম্পে।  স্বাধীনতার পর মুক্তিযোদ্ধারা তাকে উদ্ধার করে। ড: শর্মিলা বোস খুব নির্লজ্জভাবে দাঁড়িয়েছেন পাকিস্তানী হানাদার বাহিনীদের স্বার্থে। বাংলাদেশের মুক্তিযুদ্ধে নারী নির্যাতনকে অস্ত্র হিসেবে ব্যবহার করা হয়েছে বলে দাবী করে সম্প্রতি প্রকাশিত প্রবন্ধটি (Losing the Victims: Problems of Using Women as Weapons in Recounting the Bangladesh War) যথেস্ট সাড়া জাগিয়েছে। মুক্তিযুদ্ধে অভাগা গুরুদাসীর মতো হাজারো নারীর সম্ভ্রমহানিকে কলমের খোঁচায় অস্বীকার করে বসলেন ড: শর্মিলা। এতে গুরুদাসীর খুব একটা ক্ষতি কিছু হয়নি, যেমন হয়নি কুখ্যাত রাজাকার মুজাহিদ আর হান্নানের ইতিহাস অস্বীকৃতিতে। কস্টকর হলেও সত্য, ইতিহাস অস্বীকার করলেও যে ইতিহাসের পাতা বদলায় না। এই নির্মম সত্য ড: শর্মিলা বোস অস্বীকার করে সেলিব্রিটি হতে পারলেও অভাগা ভুক্তভোগী গুরুদাসী অনুভব করেন প্রতি মুহুর্ত্বে তার রক্তের স্পন্দনে।
গতবছর আড্ডার পাতায় গুরুদাসীর উপর চিত্রায়িত প্রামাণ্য ছবিটি নিয়ে দু'কলম লিখেছিলাম, "বছর কয়েক আগে আমার সুযোগ হয়েছিল ইয়াসমিন কবীরের "স্বাধীনতা" শীর্ষক প্রামাণ্য শর্ট ফিল্মটি দেখার। ঢাকার পাবলিক লাইব্রেরীতে আন্তর্জাতিক চলচিএ উৎসবে প্রদর্শিত ৩৭ মিনিটের ছবিটি গুরুদাসী মন্ডলকে নিয়ে চিত্রায়িত। তিনি রাজাকারদের হাতে নির্যাতিত হন । বন্দী ছিলেন রাজাকারদের ক্যাম্পে প্রায় তিন মাস। মুক্তিযোদ্ধারা উদ্ধার করেন এই গুরুদাসীকে। তারপর থেকেই সব হারানোর বেদনায় তিনি সকল স্বাভাবিকত্ব হারিয়েছেন। যে দেশে অস্বাভাবিকতাই হচ্ছে আদর্শ আর ইতিহাস বিকৃতি হচ্ছে মূলধারা, সেখানে গুরুদাসীর স্বাভাবিকতার মূল্য আর কতটুকু"? 
ড: শর্মিলা বোসের লেখার সবচেয়ে প্রামাণ্য প্রতিবাদ করেছে সুপ্রিয় ব্লগার ম্যাশ ‌The Continuing Rape of Bangladesh শীর্ষক লেখায়। ড: শর্মিলা তার প্রবন্ধের জন্য পাক বাহিনীর সদস্যদের সাক্ষাতকার নিতে পারলেও বাংলাদেশের ১৯৭১-এর নির্যাতিতা নারীদের সাথে কথা বলতে পারেননি। ম্যাশ চমতকারভাবেই উপসংহার টেনেছেন: In her attempt at denial she relies on the Pakistan government’s report on the atrocities and the accounts of Pakistani soldiers. She overlooks news reports from the time, eyewitness accounts, academic works and case studies. In the end, her paper is neither scholarly nor neutral. It is an apologia for the Pakistan army and for the genocide it perpetrated against the Bangladeshi people in 1971.
ড: শর্মিলা বোসের এতে লাভ কি? হানাদার বাহিনীর হাতে ১৯৭১ সালে বাংলাদেশের নারীরা তেমন একটা নির্যাতিত হয়নি  এবং নারী নির্যাতনের বিষয়টি অতিরঞ্জিত- এধরণের একপেশে প্রচারণাপত্রটির  মধ্যে ড: শর্মিলার ব্যক্তিগত স্বার্থ লুকিয়ে আছে। ড: শর্মিলা বোসের মতো পাকিস্তানী অপশক্তির পদলেহীরা যে নিছক জ্ঞানপাপী, তাও না। তাদের স্বার্থ অনেক গভীরে অবস্থান করে। অবশ্যই তিনি ব্যতিক্রমী সেলিব্রিটির মর্যাদা পেয়েছেন। বাংলাদেশের স্বাধীনতার রক্তাত্ব ইতিহাসকে বিভ্রান্ত করার অপচেস্টায় ড: শর্মিলা পাকিস্তানী পত্র পত্রিকায় উচ্ছ্বসিত প্রশংসা কুড়িয়েছেন। পাকিস্তানের ডেইলী টাইমস ২০০৫ সালে তার প্রশংসায় লেখে: "A study of the 1971 conflict by an Indian academic, Prof Sarmila Bose, says the Pakistan army personnel did not rape Bengali women as has been widely alleged by Indian and Bangladeshi writers". 
ড: শর্মিলা অক্সফোর্ড বিশ্ববিদ্যালয়ের জার্নালিজমের উপর ২০০৬ সালে প্রতিষ্ঠিত রয়টার ইনস্টিটিউটের প্রথম পরিচালক হিসেবে নিয়োগ পান। একসময় তিনি টাটা ইনস্টিটিউটেও পড়াতেন। দুস্টলোকেরা অপবাদ ছড়ায়, টাটার বাংলাদেশে কারখানা খোলার পেছনে লবীং-এ তার ব্যক্তিগত অবদান আছে। পদলেহনে ও অন্ধত্বের কোন ভৌগোলিক সীমানা টানা যায় না, ড: শর্মিলা তা খুব নির্লজ্জভাবে প্রমান করেছেন। ইতিহাস সচেতন সকল বাঙ্গালীর ধিক্কার কুড়াতে থাকবেন ড: শর্মিলা বোস। তার ইতিহাসকে নতুন করে লেখার অপচেস্টার প্রতিবাদে দৃস্টিপাত ব্লগ এখনো একটি পাতা উতসর্গ করে রেখেছে। তাই আমি মুক্তিযুদ্ধের সপক্ষের সচেতন প্রজন্মকে বলব, ১৯৭১ শেষ হয়নি। যুদ্ধ কিন্তু এখনো চলছে, নীরবে সরবে, এখানে অথবা অন্য কোনখানে। অশ্রু ঝড়ছে ইতিহাস বিকৃতির অপচেস্টায়। মুক্তিযুদ্ধের  ইতিহাস বিকৃতি প্রতিরোধে তাই আমাদের হতে হবে সোচ্চার। মুখোশ খুলে দিতে হবে ড: শর্মিলার যিনি একমুহুর্ত্বের জন্যও বীরাঙ্গণা গুরুদাসী মন্ডলের মুখোমুখি হতে পারবেন না। কারণ, বিবেক আর আত্মা বিকিয়ে কয়েক বছর আগেই তিনি গতান্তর হয়েছেন। 


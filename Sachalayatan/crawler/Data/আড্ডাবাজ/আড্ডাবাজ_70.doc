যুদ্ধাপরাধ নিয়ে ড: ফখরুদ্দীনের দ্বন্দ্ব?



বাংলাদেশ সরকারের প্রধান উপদেস্টা ড: ফখরুদ্দীন আহমেদ যুদ্ধাপরাধীদের চিহ্নিত করার উপায় নিয়ে বেশ উদ্বিগ্ন।? আজকে বিডি নিউজে দেখলাম, ঢাকা, অক্টোবর ৩১ (বিডিনিউজ টুয়েন্টিফোর ডটকম)- যুদ্ধাপরাধীদের নির্বাচনে অংশ গ্রহণ সম্পূর্ণ অনভিপ্রেত বলে মন্তব্য করেছেন প্রধান উপদেষ্টা ফখরুদ্দীন আহমদ। বুধবার বিকালে নিজ কার্যালয়ে বিভিন্ন সংবাদ মাধ্যমের সম্পাদকের সঙ্গে বৈঠকে তিনি বলেছেন, "যুদ্ধাপরাধীদের নির্বাচনে অংশ গ্রহণ সম্পূর্ণ অনভিপ্রেত। কিন্তু কে বা কারা যুদ্ধাপরাধী, তা কি ভাবে নির্ণয় হবে। 
না, হান্নান-মুজাহিদ এদেশের স্বাধীনতা, মুক্তিযুদ্ধ নিয়ে যে কটাক্ষ করল, অস্বীকার করল তা নিযে তার কোন মন্তব্য নেই। দেশে প্রতিবাদ ও প্রতিরোধের ঝড় চলছে, তা নিয়েও তার কোন বক্তব্য নেই। যুদ্ধাপরাধীদের বিচার নিয়ে তার সরকারের কি কোন উদ্যোগ আছে?  হাজার হাজার কোটি টাকা যারা পাচার করেছে তাদেরকে জেলের বাইরে রাখার জন্য তো উদ্যোগের কোন অভাব দেখি না। তার আশংকা কিভাবে যুদ্ধাপরাধীদেরকে সনাক্ত করা হবে তা নিয়ে? সেই দায়িত্ব যারা মুক্তিযোদ্ধা, আইনবিদ আর স্বজনহারা তাদের জন্য রেখে দিলে হয় না? হায়রে অভাগা বাংলাদেশ!!! যাদের রক্তের বিনিময়ে এদেশে স্বাধীনতার সূর্য জ্বলল তাদেরকে অস্বীকার করতে কতো ছলাকলা? নিমকহারামিরও একটা মাত্রা থাকে। এই দেশে কোন কিছুতে কোন মাত্রা নেই। 
এই দেশে যাদের জন্ম আর এদেশের জন্ম নিয়ে যাদের মনে কোন সন্দেহ আর দ্বন্দ্ব নেই,  তাদের মনে যুদ্ধাপরাধ, মুক্তিযুদ্ধ আর স্বাধীনতা নিয়েও কোন সন্দেহ বসবাস করে না। যুদ্ধাপরাধীদের বিচার নিয়ে দেশীভয়েসে প্রকাশিত ড: আবদুল মোমেনের লেখা পড়ার জন্য ড: ফখরুদ্দীনকে আহবান জানাই। তাকে বেলজিয়াম প্রবাসী মুক্তিযুদ্ধ গবেষক ব্যরিস্টার জিয়াউদ্দীন আহমেদের জাস্টিস আফটার জেনোসাইড লেখাটা পড়তেও আহবান জানাব। কিন্তু যে জেনেও জানতে চায় না বুঝতে চায় না, তাকে কোন লেখা দিয়ে তিরিশ লাখ প্রাণের মূল্য বুঝানো যাবে?  


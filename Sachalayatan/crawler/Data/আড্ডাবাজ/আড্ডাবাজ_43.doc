আর কতো দূরে যাব?



হঠাৎ করেই আজ ফিরে এলাম। অনেক দিন থেকেই ভাবছিলাম, ফিরে আসব। আসি আসি করেও হাত পা চলছিল না। সময়ের হাত ধরে বছরের অর্ধেকটা পার করে দিলাম নীরব ও নির্বিকারভাবে। কোন ব্যস্ততা নেই। হঠাৎ করে ফেরারী। কোন কারণ নেই। কোন যুক্তিও নেই। সচলে আসা হয়নি। নিজেকে নিজেই ছুটি দিয়ে দিলাম। কলম খাতা, কীবোর্ড, কম্পিউটারকে বিদায় দিলাম। তারপর, সব শান্ত। পুরোপুরি ব্ল্যাক আউট। নি:শব্দতার মধ্যে ঘুপচি মেরে আশ্রয় নিলাম। এর মাঝে সচলে দু'একবার উঁকি দিয়ে দেখলাম, সচল এগোচ্ছে। প্রবলভাবে। দুর্দান্ত লেখার বর্ধিষ্ণু পরিসর দেখে আনন্দ ও আস্থা বাড়তে থাকল। তারপরও ফিরলাম না। 
এরকম কারণহীনভাবে নিরুদ্দেশ হওয়ার মধ্যে কোন তৃপ্তি নেই, আনন্দ তো নেই। শুধু বারবার মনে হলো, সম্ভবত মৃত মানুষরা এভাবেই দেখতে থাকে। দেখে, কিন্তু কিছু বলতে পারে না। চুপ করে ঘাপটি মেরে থাকে। দৃস্টি বুলিয়ে যায়। প্রতিক্রিয়াগুলো নিজের মধ্যেই শামুকের মতো গুটিয়ে রাখে। এজন্য মৃত মানুষরা সবচেয়ে বেশী নিরাপদ। আমি সচলের মৃতদের মধ্যে শুয়ে রইলাম। কিন্তু তা আর শান্তি কই? মাঝে মাঝে দু'য়েকজন এসে খোঁচা দেয়। মেসেঞ্জারে টোকা দেয়। কি হে আড্ডা ভাই? "শরীরডা বালা? রাগ করছেন? ভাবী চলে গেছে? কোন দূর্ঘটনা? কোন পরকীয়া"? তা বলে, বলুক। রাগ হয় না। কস্ট পাই না। নির্বিকার ও নিরুত্তেজিত হয়ে থাকি। বিশ্বাস প্রবল হতে থাকে, বোবার সত্যি সত্যি কোন শত্রু  নেই। 
তারপর আজ সকালে উঠে কম্পিউটারটা অন করে সচলে চোখ বুলালাম। হ্যাঁ, ঠিক তিন মাস আগের মতো লেখা আসছে। মন্তব্য উঠছে। এ পৃথিবী কারও জন্য কখনও থমকে দাঁড়ায় না। সময়ের হাত ধরে আমরা নীরবে-সরবে এগোতে থাকি। মাঝে মাঝে একান্তে ভেবে নিজেকে জিজ্ঞেস করি, রক্তের বাঁধন বড়ো না, আত্মার বাঁধন বড়ো? সচলের একান্ত আপনজনদের খোঁচা আর টোকা আমার মনে করিয়ে দেয, আত্মার বাঁধন অনেক বড়ো। যে বাঁধন দৃস্টির আড়ালে গেলেও হারায় না। তার প্রমান সচলের এক ঝাঁক বন্ধুরা। যারা বারবার আমাকে জাগিয়ে দিয়েছে। ফিরে আসার জন্য দু' হাত বাড়িয়ে ডেকেছে। এদের ভালবাসা প্রকাশ করা যায় না। শুধু একান্তে অনুভব করা যায়। তাই, নিরুদ্দিস্ট আমি আবার ফিরে এলাম যেখানে সকলেই একান্ত আপনজন। যারা বারবার স্মরণ করিয়ে দেয়, রক্তের বাঁধনের চেয়ে আত্মার বাঁধন প্রবলতর হয়।


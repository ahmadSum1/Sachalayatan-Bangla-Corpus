৭১ নিয়ে শর্মিলা বোসের অপপ্রচার আবারও



ড: শর্মিলা বোসকে নিয়ে সচলের পাতায় লিখেছিলাম প্রায় তিন বছর আগে। সম্প্রতি তিনি আবারও আলোচনার কেন্দ্রবিন্দুতে পরিণত হচ্ছেন তার লেখা বই "ডেড রেকনিং: মেমোরীজ অফ বাংলাদেশ অফ দ্য নাইনটিন সেভেনটিন ওয়ান" বইটি প্রকাশের প্রাক্কালে। সেই বই নিয়ে তিঁনি আলোচনা করতে আসছেন মার্কিন মুল্লুকের রাজধানী ওয়াশিংটন ডিসি'র উড্রো উইলসন সেন্টারে আগামীকাল (সূত্র: আইসিএসএফ ভলিন্টিয়ার গ্রুপ)। ঢাকার সময় ১৬ মার্চ রাত দু'টো থেকে সাড়ে তিনটা পর্যন্ত অনলাইনে দেখা যাবে বাংলাদেশের মুক্তিযুদ্ধ নিয়ে তার একচোখা ও পাকিস্তানঘেঁষা তত্ত্বকথা। পুরো অনুষ্ঠানটি দেখার মতো ধৈর্য্য বা আগ্রহ হলে এই লিংকে ক্লিক করতে পারেন। অবশ্য ওদের আর্কাইভে ভিডিওটা পরেও পাওয়া যাবে। 
কিন্তু মূল ব্যাপারটা হচ্ছে এক শর্মিলা বোস তার পক্ষপাতমূলক বক্তব্যে মুক্তিযুদ্ধের ইতিহাস হয়তো বদলাতে পারবেন না। কিন্তু তার বক্তব্যের মাধ্যমে প্রকাশিত বিকৃত ইতিহাস ও তার অসম্পূর্ণতা পাকিস্তানপন্থী ও ৭১ বিরোধী শিবিরের জন্য কিছুটা স্বস্তি ও স্বাচ্ছন্দ্য বয়ে আনবে। পাকি পত্রিকাগুলো বরাবরের মতো শর্মিলার জন্য সপ্রশংস সম্পাদকীয় কলাম যে লিখে রেখেছে তা বলাই বাহুল্য। কিন্তু উইলসন সেন্টার হঠাৎ করে বাংলাদেশের মুক্তিযুদ্ধের ইতিহাস নিয়ে এতোটা আগ্রহী হলো কেন সে ব্যাপারে আমি নিজেও কৌতূহলী হয়ে উঠি। শুরু করি অন-লাইনে গবেষণা। ১৯৬৮ সালে প্রতিষ্ঠিত মার্কিন প্রেসিডেন্ট উইলসনের নামে প্রতিষ্ঠিত এই কেন্দ্র নিরপেক্ষভাবে জাতীয় ও আন্তর্জাতিক সম্পর্কের উপর গবেষণা করে এবং গবেষকদের জন্য ফেলোশীপ প্রদান করে। তাদের মোট ব্যয়ের এক তৃতীয়াংশ আসে মার্কিন সরকারের তহবিল থেকে (সূত্র: উড্রো উইলসন সেন্টার)। কিন্তু বাংলাদেশে যখন যুদ্ধাপরাধীদের বিচার কার্যক্রম শুরু হয়েছে তখন উইলসন সেন্টারের ১৯৭১ এর বিকৃত ইতিহাস প্রতিষ্ঠার জন্য একজন শর্মিলা বোসকে খুব পরিকল্পিতভাবে জায়গা করে দেওয়া হচ্ছে তার হেতুটা কি?
এগুলোর পেছনে হয়তো রয়েছে কোন অদৃশ্য হাত। এর মধ্যে সেখানকার এক্টিভিস্টদের সাথে যদ্দুর যোগাযোগ করতে পেরেছি তাদের সূত্র মতে, "কনসপিরেসী থিওরী"র ধারণাটা বেশ প্রবল। এধরণের ধারণা বেশ নিরাপদ যেহেতু তা প্রমাণের অপেক্ষা করে না। প্রমান হিসেবে এদেরই একজন ই-মেইল করে জানালেন, বাংলাদেশে মার্কিন যুক্তরাষ্ট্রের প্রাক্তন রাষ্ট্রদূত (১৯৯০-৯৩) উইলাম বি মাইলামের কথা (সূত্র: উইলাম বি মাইলাম: সিনিয়র পলিসি স্কলার, উড্রো উইলসন সেন্টার)। তিনি সেই উইলসন সেন্টারের একজন সিনিয়র পলিসি স্কলার। রাষ্ট্রদূত (অবসরপ্রাপ্ত) মাইলাম সম্প্রতি উইলসন সেন্টারে এক সেমিনারে "বাংলাদেশে যুদ্ধাপরাধের বিচারকে বিরোধীদলকে ঘায়েল করার জন্য শেখ হাসিনা সরকারের ছুতো" বলে দাবী করেন। কিন্তু শ্বেতাঙ্গ অবসরপ্রাপ্ত কূটনীতিক মাইলামের সাথে শর্মিলা বোসের কি সম্পর্ক সেই প্রশ্নও প্রবলতর হতে থাকে। 
শর্মিলা বর্তমানে ইংল্যান্ডের অক্সফোর্ড বিশ্ববিদ্যালয়ের রাষ্ট্রবিজ্ঞান বিভাগের সিনিয়র গবেষক। কেঁচো খুড়তে সাপ বেরিয়ে এলো। রাস্ট্রদূত মাইলাম আর শর্মিলা বোস দু'জনে মিলে একটি প্রবন্ধ লিখেছিলেন ক্রিশ্চিয়ান সায়েন্স মনিটরে পাকিস্তানে এফ সিক্সটিন বোমারু বিমান বিক্রির সপক্ষে (সূত্র: ক্রিশ্চিয়ান সায়েন্স মনিটর, এপ্রিল ১১, ২০০৫)। মাইলামের সূত্র ধরে শর্মিলা যদি বাংলাদেশের ৭১ নিয়ে বিতর্কিত ও উপাত্তহীন কথাবার্তা শুনিয়ে হয়তো টু-পাইস কামাই করতে পারেন তাতে সমস্যা কি? দেহজ পতিতাবৃত্তির চেয়ে বুদ্ধিবৃত্তিক পতিতাবৃত্তি কতোটা ভয়ঙ্কর তা দেশের আকেলমন্দরা ভাল করেই জানেন। 
কিন্তু শর্মিলার মতো নির্লজ্জ ও অন্ধ পদলেহীদেরকে ঠেকাবেন কিভাবে? এ ব্যাপারে যে লেখা হয়নি তা নয়। একটু গুগল করলে দেখতে পাবেন অনেক ব্লগার ও গবেষকদের লেখা। আজ বিডিনিউজে দেখলাম শর্মিলাকে নিয়ে আমেরিকায় অধ্যাপনারত একজন বাংলদেশী শিক্ষকের "রিটার্ন অফ শর্মিলা বোস" শীর্ষক লেখা। কিন্তু এ ধরণের এক্টিভিজমে শর্মিলা কি বদলাবে? উত্তরটা বেশ সহজ। না, শর্মিলার মতো একপেশে লেখকরা বদলাবেন না। কিন্তু একটা জায়গায় খুব ভালভাবে আঘাত করা যায়, সেটা হচ্ছে শর্মিলাকে যারা প্রাতিস্ঠানিক প্লাটফর্ম দিচ্ছে। 
আর কূটনৈতিক পর্যায়ে বাংলাদেশের বক্তব্য আশা করাও নির্বুদ্ধিতা। এসব ছোটখাট বিষয় নিয়ে মাথা ঘামাবার মতো সময় আমাদের মহারথীদের কোথায়? আমি বরাবর আমাদের তরুণ প্রজন্মের দিকে তাকিয়ে থাকি। ওরা পারবে। ওরাই পারবে আবেগতাড়িত না হয়ে খুব ঠান্ডা মাথায় শর্মিলার গবেষণা কর্মের অসারতাকে প্রমাণ করতে। উড্রো উইলসন সেন্টারের কর্তৃপক্ষকে চিঠি লেখা যায়। আমাজন ডট কম যেখানে শর্মিলার বই যারা প্রায় তিন হাজার টাকা দিয়ে যারা কিনবেন সেখানে পাঠক প্রতিক্রিয়ার জায়গায় চমৎকার একটা ইংরেজী রিভিউ লিখে আসতে পারেন। যারা মার্কিন মুল্লুকের নাগরিক তারা তাদের এলাকার কংগ্রেসম্যান ও সিনেটরদেরকে উইলসন সেন্টারের বিতর্কিত ভূমিকার ব্যাপারে সচেতন করেও লিখতে পারেন। 
শর্মিলা বোস স্বাধীন বাংলাদেশের বিপক্ষে পাকিস্তানীদের স্বার্থে নিজের গবেষণাকর্ম উৎসর্গ করেছেন। নির্লজ্জভাবে শর্মিলা বলতে থাকেন, মুক্তিযুদ্ধের সময় বাংলাদেশের নারীদের সম্ভ্রমহানিটা এক অতিরঞ্জিত গল্প। কোথায় হয়েছে নারীদের সম্ভ্রমহানি? সেটা জানার জন্য তিনি ছুটে যান পাকিস্তানী জেনারেলদের কাছ। শুধু মুখোমুখি হতে পারেন না বাংলাদেশের নির্যাতিত নারীদের সামনে। এটা বলার মতো গবেষণাকর্ম না থাকলেও ছয় কোটি টাকার বাজেটে পাকিস্তানী সেনাপ্রেমী মেহেরজানের জন্য দরাজ দিল মানুষের অভাব নেই। অভাব নেই মুক্তিযুদ্ধকে হালকা রোমান্সে ঝাপসা করে দেখার মানুষের? মাঝে মধ্যে ভুলে যাই, আমাদের দরিদ্রতা শুধু আর্থিক নয়, বুদ্ধিবৃত্তিকও।

ছবি: 


 




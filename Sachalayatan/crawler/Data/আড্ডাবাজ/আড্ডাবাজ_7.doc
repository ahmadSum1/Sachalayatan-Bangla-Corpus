যুদ্ধাপরাধীদের বিচার শুরু হওয়ার আগে যা দরকার:



স্বাধীনতার ৩৮ বছর পর যুদ্ধাপরাধীদের বিচারের দাবীতে বাঙ্গালী জাতি এতোটা জাতীয় ঐক্য ও সংকল্প আগে আর কখনও দেখায়নি। ১৯৭৫ সালের রাজনৈতিক পটপরিবর্তনের পর থেকে রাজাকার জামাতী যুদ্ধাপরাধীরা সামরিক নেতা জিয়ার আনুকূল্যে যেভাবে পূনর্বাসিত ও প্রতিষ্ঠিত হয়েছিল, সময়ের প্রবাহে তাদের শেকড় সিভিল-সামরিক ও বেসামরিক স্থাপনাগুলোর অনেক গভীরে প্রবেশ করেছে। এছাড়া, জামাতের রাজনৈতিক কাঠামোয় সবচেয়ে বড়ো সুবিধে হচ্ছে এর অর্থনেতিক ও বাণিজ্যিক প্রাতিষ্ঠানিক স্থাপনাগুলো। যদিও বর্তমান সরকার দাবী করছে যে তারা জঙ্গীদের অর্থায়নে যেসব এনজিও জামাতী পৃষ্ঠপোষকতায় অনুমোদিত হয়েছিল তার খতিয়ান করে দেখছে। কিন্তু এসব বর্ণচোরাদের ধরা বেশ কঠিন ও জটিল। সরকার এ ব্যাপারে কতোটা সফল হবে তা নিয়েও সন্দেহ রয়েছে। বিশেষ করে, প্রগতিশীল ও মৌলবাদবিরোধী শক্তিরা যদি একত্রিত হয়ে এগিয়ে না আসে তাহলে একা আওয়ামী লীগ সরকার খুব একটা সুবিধা করতে পারবে না।
সরকার পরিবর্তনের সাথে সাথে জামাতীরা তাদের আর্থিক ও বাণিজ্যিক প্রতিষ্ঠানগুলো থেকে অর্থ ও দলিলপত্র সরাতে শুরু করেছে। বিশেষভাবে একটা বিষয় লক্ষ্যণীয় যে দৈনিক সংগ্রাম তার অন-লাইন প্রকাশনা থেকে এখন বিরত রয়েছে। সাম্প্রতিক সময়ে বেশ কানাঘুষাও শুরু হয়েছে যে জামাতের মুখপত্র দৈনিক সংগ্রাম আর্থিক দৈন্যদশায় পড়েছে। মধ্যপ্রাচ্যের তেলের পয়সা দিয়ে যাদের আর্থিক ভিত্তি তৈরী তাদের অর্থের টান পড়েছে, কথাটা বাজারে ছড়ালেও তা বেশ হাস্যকর মনে হয়েছে। সাম্প্রতিক সময়ে সমকালের এক অনুসন্ধানী প্রতিবেদনে দেখা যায়, শুধু চট্রগ্রাম বিশ্বিবদ্যালয়ে ছাত্রশিবিরের আর্থিক লেনদেনের হিসাবপত্র। জামাত-জোট সরকার যে পরিমাণ অর্থ লুন্ঠন করেছে তার হিসেব তো এখন জনসম্মুখে প্রকাশিত হয়েছে ও হচ্ছে-সেসম্পর্কে মন্তব্য নিষ্প্রয়োজন। 
এই মুহুর্ত্বে আত্মতৃপ্তি খোঁজার কোন কারণ নেই। বিশেষ করে অনেকেই আশান্বিত হচ্ছেন যে, আগামী মাস থেকে যুদ্ধাপরাধীদের বিচার শুরু হবে। প্রায় দু'হাজারের মতো তালিকাবদ্ধ যুদ্ধাপরাধীরা নজরবন্দী হয়ে আছেন। তাদের অনেকে আবার কোর্ট থেকে নাজেহাল না করার হুকুম নিয়ে আসছেন। ধীরে ধীরে এরা পর্দার অন্তরালে যেতে শুরু করেছে, যাকে লো প্রফাইল মেইনটেইন বলে। খুব খেয়াল করে দেখতে হবে, দৃশ্যমান জামাতীদের চেয়ে ছুপা জামাতীরা অনেক বেশী বিপজ্জনক। তার আলামত ইতিমধ্যে আমরা দেখতে শুরু করেছি। কাজেই, যুদ্ধাপরাধীদের বিচারের আইনগত প্রক্রিয়ার পাশাপাশি বিচার, তদন্তকারী সংস্থা, স্বরাস্ট্র মন্ত্রণালয় থেকে শুরু করে প্রসিকিউটরদের ব্যাপারে সরকারকে মনোযোগী হতে হবে। সর্ষের মধ্যে ভুত কিন্তু ইতিমধ্যেই দেখা শুরু হয়েছে। দেশকে অস্থিতিশীল করার বেশ কিছু সফল ষড়যন্ত্র আমরা দেখেছিও। এগুলো শুধু শুরু। তার মধ্য থেকে ছুপা জামাতীরা প্রগতিশীলতার মুখোশে বেরিয়ে আসবে। বাংলাদেশ স্বাধীনতার প্রথম পাঁচ বছরে তা প্রত্যক্ষ করেছে। তাদের পদধ্বনি হয়তো আবারও আমরা শুনব। 
যুদ্ধাপরাধীদের বিচার শুরুর এই ঐতিহাসিক মূহুর্ত্বে আশা করি জামাতের মুখপত্র দৈনিক সংগ্রামকে নিষিদ্ধ করা হোক। এর সমস্ত স্থাবর-অস্থাবর সম্পত্তি ক্রোক করে মুক্তিযোদ্ধা কল্যাণ তহবিলে দান করা হোক। স্বাধীন বাংলাদেশ পাকিস্তানের পদলেহী দৈনিক সংগ্রাম যাতে আর কখনও প্রকাশিত না হতে পারে। মুক্তিযুদ্ধে দৈনিক সংগ্রামের ভূমিকা কি ছিল তা নতুন করে বলার দরকার নেই। যারা আবার নতুন করে জানতে চান, তাদেরকে আলী আকবর টালীর লেখা "মুক্তিযুদ্ধে দৈনিক সংগ্রামের ভূমিকা"(১৯৯২) বইটি আবারও পড়তে বলব। যুদ্ধাপরাধীদের বিচারের দাবীর পাশাপাশি দৈনিক সংগ্রাম নিষিদ্ধ করার দাবী শুরু করুন। আশা করি, আপনারা আমার সাথে যোগ দিবেন এই দাবীতে। স্বাধীন বাংলাদেশে যুদ্ধাপরাধী ও তাদের মুখপাত্র দৈনিক সংগ্রাম যাতে আর কখনও জনসমক্ষে আসতে না পারে। শুধু ঘৃণা নয়, এই নোংরা রাজাকার জামাতী প্যারাসাইটদের নিশ্চিহ্ন করতে হবে। মার্চের প্রজ্জ্বলিত শিখায় অঙ্গীকারাবদ্ধ বীর বাঙ্গালী এপ্রিলের প্রথম দিনে এই দাবীকে নিয়ে এগিয়ে যাবে -এই প্রত্যাশা আমাদের সবার।


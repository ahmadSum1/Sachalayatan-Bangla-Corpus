অণুগল্প-১০। চুমুক।



কপালে কে যেন হাত রাখলো। তিনি চোখ মেলে তাকালেন।
তার জন্যে হাসপাতালে কেউ আসেনা। এই সময়ে তো নয়ই। আত্মীয়স্বজনদের সাথে যোগাযোগ কোন কালেই তেমন ছিলনা। মাঝেমাঝে এক দূর সম্পর্কের ভাগনীই শুধু দেখা করতে আসে।
দুপুর বেলাটিতে হাসপাতালটি একদম চুপচাপ হয়ে যায়। তাই তিনি চোখ বন্ধ করে ভাবছিলেন এই দীর্ঘজীবনের কথা। কতকিছু দেখা হোল, কত হাসি কত গান কত বেদনা। আবার কত কিছুই দেখা হোলনা।
হাতের স্পর্শে চোখ খুলে তিনি অবাক হলেন। তাঁর বিছানার পাশের ছোট্ট টুলটিতে একটি তরুনী বসে আছে। তাকে ঠিক চিনে উঠতে পারছিলেন না, এমন সময়ে মেয়েটি একটু লাজুক ভাবে হাসলো। বাঁ গালের টোলটি দেখে তার সবকিছু মনে পড়লো, এবং তিনি বিশ্বাসই করতে পারছিলেন না যে জলজ্যান্ত মেয়েটিই তাঁর সামনে বসে আছে।
‘কেমন আছো?’ মেয়েটি এবারে কথা বলে। তার গলার স্বরটি সেই আগের মতোনই সংগীতময়।
তিনি অভিভূত হয়ে তাকিয়ে থাকেন। তিনি কি স্বপ্ন দেখছেন? তার কথা আটকে যায় গলায়। তারপরেও একটু অভিমানের সুরে বলেন,‘এতোদিন পর তোমার সময় হোল?’
মেয়েটি মাথা নামিয়ে ফেলে। বোধহয় আত্মগ্লানিতে। ফিসফিস করে করে বলে,‘হ্যাঁ-এখন সময় হোল।’
‘তুমি কি জানো যে আমি তোমাকে কি ভীষণ ভাবে শুধু একটিবারের জন্যে দেখতে চেয়েছি। ঈশ্বরের কাছে এই একটি চাওয়াই ছিল আমার জীবনে।’
‘আমি তো তাইই এলাম তোমার কাছে।’
‘তার মানে ঈশ্বর আমাদের কথা শোনেন?’
মেয়েটি আবার মুখ টিপে হাসে। ‘তাইতো মনে হচ্ছে।’
কতদিন আগে তাদের শেষবার দেখা হয়েছিল। চল্লিশ-পয়তাল্লিশ বছর হবে নিশ্চয়ই। আশ্চর্য্য-মেয়েটির চেহারা একদম বদলায়নি। 
‘তোমাকে দেখতে একদম আগের মতোই লাগছে। তুমি একটুও বদলাওনি।’
রহস্যময় গলায় মেয়েটি বলে,‘তোমার চোখে আমি বোধহয় একই রকম থাকবো সব সময়।’
‘মনে আছে সেই দিনটির কথা? যেদিন আমাদের পালিয়ে যাবার কথা ছিল। আমি তোমার জন্যে বাস-স্টপে দাঁড়িয়ে ছিলাম, কিন্তু তুমি আসোনি। পরে শুনেছি ওইদিনই তোমার বিয়ে হয়ে যায়।’
মেয়েটির মুখে যন্ত্রণার ছাপ দেখা যায়। ‘জীবনটা হয়তো অন্যরকম হোত আমাদের। হয়তো ভাল, হয়তো খারাপ। আমি সেদিন তোমার কাছে আসতে পারিনি বলেই হয়তো চিরকাল তোমার মনের ভেতরে থাকতে পেরেছি। সেটাই বা কম কি?’
‘তা ঠিক। হয়তো এটাই ভাল হয়েছে।’
মাথার কাছের জানালাটি খোলা, কিন্তু তবুও তার একটু গরম লাগছে। বিছানার পাশের টেবিলে রাখা পানির বোতলের দিকের তিনি হাত বাড়ান।
মেয়েটি টুল থেকে উঠে দাঁড়ায়। ‘দাঁড়াও, আমি পানি ঢেলে দিচ্ছি।’
বোতল থেকে গ্লাসে পানি ঢালে মেয়েটি। হাতের কাঁচের চুড়িগুলো সংগীত হয়ে বাজে। তিনি একদৃষ্টিতে সেদিকে তাকিয়ে থাকেন।
আহ-কি ঠান্ডা পানি! চুমুক দিয়ে তিনি টের পান তার শরীরের সবখানে ছড়িয়ে পড়ছে শীতলতা। আনন্দ আর ক্লান্তি মেশানো অনুভূতিতে তার চোখ বুজে আসে।
মেয়েটি আবার তার কপালে হাত রাখে। কি অপরূপ শীতল সে স্পর্শ! কি প্রগাঢ় মায়া! তার যেন ঘুম এসে যায়।
হঠাৎই তিনি সবকিছুর অর্থ বুঝতে পারেন। প্রচন্ড চেষ্টা করে চোখটি খোলেন তিনি। ওই অপরূপ মুখখানি ঝুঁকে আছে তার মুখের উপর।
তিনি ফিসফিস করে বলেন,‘ঈশ্বরকে অনেক ধন্যবাদ। তোমাকে অনেক ধন্যবাদ।’
চেয়ার থেকে মেয়েটি এবার উঠে দাঁড়ায়। হাসপাতালের বেডে পড়ে থাকা লোকটির প্রাণহীন দেহটির দিকে আর একবার তাকায় সে। এখানে তার কাজ শেষ। এখন তাকে যেতে হবে সেই জার্মানীর গ্যেটিংগেন শহরে। সেখানে লিউকেমিয়াতে আক্রান্ত একটি আট বছরের ছেলের শেষ ইচ্ছাটি পূরণ করার জন্যে তাকে এবার ডায়নোসর রূপ ধারণ করতে হবে।
মৃত্যুর দেবদূত একটি ছোট্ট নিঃশ্বাস ফেলেন। তার পর তাকে আর দেখা যায়না।


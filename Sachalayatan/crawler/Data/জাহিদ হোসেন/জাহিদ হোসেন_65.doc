অণুগল্প-৫।  ওরা কয়েকজন।



বাইরে প্রচন্ড গরম, কিন্তু বারান্দায় বসলে একটু  আরাম লাগে।
সকালে গোসল করাটা তার চিরকালের অভ্যাস, আজও তার ব্যতিক্রম হয়নি। তিনি বারান্দায় চেয়ারে বসে শান্তভাবে অপেক্ষা করছেন।
একটু পরেই কাজের মেয়েটিকে দেখা গেল বারান্দায়।  মহিলাটির হাতে সে ধরিয়ে দিল একটি ছোট প্যাকেট। প্যাকেটটি হাতে করে মহিলা উঠে দাঁড়ান।
নিজের ঘরে ঢুকে মহিলা প্যাকেটটি খোলেন। একটা বই রয়েছে ভিতরে। একজন মহা জনপ্রিয় লেখকের সদ্য প্রকাশিত বই। গতকালই বাজারে এসেছে বইটি।
মহিলা বইটি খোলেন। বরাবরের মতোই বইটিকে উতসর্গ করা হয়েছে একজনকে। 
"এই বইটি সেই মানুষটির জন্য যার মুখের দিকে তাকিয়ে থাকতে থাকতে আমি নিজেকে নিঃশেষ করে দিয়েছি।"
লাইনটি পড়ে মহিলা হাসেন। সস্নেহে হাত বুলান বইটির উপর। তার চোখজোড়া পানিতে ভিজে আসে। লেখক এখনো তাকে মনে রেখেছেন! সেই কবেকার কথা!
আঁচলে চোখ মুছে বইটিকে তিনি সযত্নে শেলফে তুলে রাখেন। লেখকের এযাবত প্রকাশিত আর সব বইয়ের সাথে।
মহিলাটি অবশ্য জানেন না যে প্রায় একই সময়ে আরও তিন জন বিভিন্ন বয়সের নারী ওই একই লাইনটি পড়ে প্রায় একই ধরণের অনুভূতি নিয়ে একই ভাবে ভিজে ওঠা চোখ মুছতে ব্যস্ত । 
(বিঃ দ্রঃ নিজের লেখার মান সম্পর্কে আজকাল আমি নিজেই বেশ সন্দিহান। খারাপ লাগলে সেটি নিঃসংকোচে বলতে অনুরোধ করছি।)


বাংলাদেশের সাম্প্রতিক মিডিয়া নিয়ে একটি লেখা।



সাম্প্রতিক কালের টিভিতে অনেকেই দেখেছেন পীলখানাতে ঘটে যাওয়া নারকীয় ঘটনাপ্রবাহের সংবাদ। এটা নিয়ে আমার এক বন্ধু নীচের লেখাটি পাঠিয়েছে বাংলাদেশের সংবাদমাধ্যমে। তারা এ লেখা ছাপবে কিনা জানিনা। সেটি তাই এখানে দিয়ে দিলাম, তাতে অন্ততঃ কিছু সচেতন পাঠকের মনোযোগ হয়তো পাবে লেখাটি।
আমাদের স্যাটেলাইট টেলিভিশানদের সম্প্রচারের শিষ্ঠাচার
২৫শে ফেব্রুয়ারির অকল্পনীয় অচিন্তনীয় নির্মম হত্যাকান্ড আমাদের দেশে আরো একটা কালো অধ্যায় যোগ করলো। এ কথা বলার অপেক্ষা রাখে না যে সমগ্র দেশের মানুষ অবাক বিস্ময়ে অপেক্ষা করছে জানার জন্য-কিভাবে কিছু সাক্ষাত শয়তান সেদিন পিলখানায় নেমে এসেছিল। যেসব পরিবার তাদের পরিজন হারিয়েছেন, তাদের দুঃখের সীমা আলোচনার ভাষা নেই, এখন যখন এই লেখাটি লিখছি, তখনো ৭২জন অফিসারের খোঁজ মেলেনি। গত দুইদিনের ঘটনা আমাদের মানবতা আর বিশ্বাসের ভিতকে আবারো নাড়া দিয়ে গেল। আর আমার জন্য এই ঘটনা বিশেষ কষ্টের, কারন আমি ব্যক্তিগতভাবে দুইজন কর্নেলকে চিনতাম, এছাড়া আমার বন্ধু চক্রের আরো দুইজন হারিয়েছে তাদের বন্ধু বা পরিজনদের। কর্নেল কাজী ইমদাদ আমার মায়ের আপন খালাত ভাই, সম্পর্কে  আমার মামা হন আর কর্নেল আফতাবুল ইসলামের সাথে আমি বেইজিংয়ে ভাষা শিক্ষার কোর্স করেছিলাম এক বছরের মত সময়। একটু মন শান্ত হলে হয়তো তাদের নিয়ে লিখতে পারবো। আজ লিখতে হচ্ছে আমাদের টেলিভিশান মিডিয়া নিয়ে, না লিখলেই নয়, এটা এত গুরুত্বপুর্ন যে আমাদেরকে এটা নিয়ে ভাবতেই হবে, যদি আমরা আমাদের সভ্য সমাজ হিসাবে দাবি করতে চাই।
যখন কয়েক বছর আগে আমাদের স্যাটেলাইট চ্যানেলগুলি দেশে এবং পরবর্তীতে বিদেশে চালু হয় আমরা সবাই উত্‍‌ফুল্ল হয়েছিলাম। ভেবেছিলাম তথ্যের অবাধ প্রবাহ আর ইনফরমেশান হাইওয়ে আমাদেরকে আরো কাছাকাছি নিয়ে আসবে, ভৌগলিক দুরত্ব লাঘব করবে। কিন্তু অবাক হয়ে যাই যখন দেখি আমাদের এই চ্যানেলগুলো তথ্যের অবাধ প্রবাহের নামে এক উলঙ্গ প্রতিযোগিতায় নেমেছে, অর্ধ শিক্ষিত ক্যামেরাম্যনরা সম্প্রচারের কোড অব কনডাক্ট না মেনে মৃত মানুষের শেষ সন্মানহানি করে চলেছে আর আমাদের ভবিষ্যত প্রজন্মকে এক ভয়াংকর মানসিকতার দিকে নিয়ে যাচ্ছে।
আমাদের চ্যানেলগুলিকে অবশ্যই বুঝতে হবে যে, মৃত মানুষেরও অধিকার এবং সন্মান আছে। আপনাদেরকে বুঝতে হবে কোন বিষয়টি কেমন স্পর্শকাতর এবং কোন বিষয়টি রাষ্ট্র এবং রাষ্ট্রের জনগনের জন্য বিশেষ সময়ে প্রযোজ্য। সব কুত্‍‌সিত সত্যকে সবসময় ভিডিওতে দেখানো যায় না, বিশ্বের যেসমস্ত জাতি আজ নিজেদের সভ্য জাতিতে পরিনত করতে পেরেছে তারা সবসময় কুত্‍‌সিত সত্যকে যথোপযুক্তভাবে উপস্থাপন করতে পেরেছে, বিশেষ করে টেলিভিশান নিউজ ভিডিওয়ের ক্ষেত্রে। ২৫শে ফেব্রুয়ারির ঘটনার সরাসরি ভিডিও প্রচারের সময়ে আপনারা হিতাহিত জ্ঞানশুন্যভাবে যেভাবে শহীদ সেনা অফিসারদের মৃতদেহ সারা বিশ্বে দেখিয়েছেন,সেজন্য আপনাদের সরাসরি ক্ষমা চাওয়া উচিত সেনা অফিসারদের পরিবারবর্গের কাছে এবং আপনাদের দর্শকদের কাছে। 
একটা উদাহরন দেই,ঘটনার পরেরদিন যখন একজন মেজর-এর লাশ পাওয়া গেল, ভেবে দেখেছেন তার পরিবার আর বাহিনী যখন দেখল, তাদের কেমন লেগেছিল তাদের প্রিয় সন্তান নর্দমার পাশে মুখ থুবড়ে পরে আছে, একটা হলুদ রঙ্গের কাপড় (যেটা রাস্তার বিজ্ঞাপন থেকে খুলে নেয়া) দিয়ে তার নিথর শরীর ঢেকে রাখা, কয়েকজন তার পকেট হাতড়াচ্ছে আই ডি করার জন্য ? একটু ভাবুন যখন দেখালেন ম্যানহোলের ভেতর থেকে রডের হুক দিয়ে একজন অফিসারের দেহ তুলে আনা হচ্ছে,তার ছোট্ট ছেলে মেয়েরা সারা জীবন এই দৃশ্য দুঃস্বপ্নের মত দেখতে থাকবে, তারা হয়তো অসুস্থ হয়ে যেতে পারে অনেকদিনের জন্য।
অভাগা আমাদের দেশ, অভাগা এই জাতি, নইলে কেন দেখতে হবে সার্চ রেসকিউয়ের সময় পুলিশ একটা মোমবাতি নিয়ে ম্যনহোলের ভেতর ঢোকার চেষ্টা করছে, খালি চোখে দেখা যায় সম্ভব নয়, তারপরও ডুবুরীদেরকে চেপে অক্সিজেন মাস্কসহ সেই ম্যানহোলের ভেতর ঢোকানোর চেষ্টা। দেখলাম,যখন কিছু শিশু এবং মহিলা ছাড়া পেয়ে দৌড়ে গেট থেকে বের হলো, বিধ্বস্ত অবস্থায়, প্রায় ৫০ টা টিভি ক্যামেরা হুমড়ি খেয়ে পড়লো তাদের উপর, কেউ একবার ভাবতে পারলো না ওই সময় তার কিভাবে কথা বলবেন, কি বলবেন, কাদের জন্য বলবেন। 
চ্যানেল, আপনাদের কিসের এত প্রতিযোগিতা- কে কত কুত্‍‌সিতভাবে মৃত মানুষ দেখাতে পারে সেই প্রতিযোগিতা ? আর কত গলা কাটা লাশ দেখাবেন, র‌্যবের ক্রসফায়ায়ের ডেডবডি জুম করে দেখাবেন? স্বজন হারানো পরিবার বর্গের কান্না জুম করে দেখাবেন। আমাদের ছেলেমেয়েরা কিসব দেখে বড় হচ্ছে, এইসব দৃশ্য তাদের কেমন উপকার করবে? আমরা তো সাদা-কালো টেলিভিশান দেখে বড় হয়েছি, খুব তো তথ্য থেকে বঞ্চিত হয়েছি বলে মনে হয় না। পাঁচ মিনিট ডিলে ব্রডকাষ্টিং যদি যথাযথ ফিলটারের মাধ্যমে করা যায় আপনাদের মান বাড়বে বই কমবে না।
টিভি মিডিয়ার বিরুদ্ধে কিছু বলা তো মৌমাছির চাকে ঢিল মারা, তবুও বলবো দয়া করে আপনাদের রিপোর্টার আর ক্যমেরাম্যানদের উপযুক্ত ট্রেনিং করান, কমনসেন্স ব্যবহার করতে শেখান। স্বাধীনতা যেমন অর্জনের চেয়ে রক্ষা করা কঠিন, মিডিয়া স্বাধীনতাও সেরকম যথাযথভাবে প্রয়োগ এবং রক্ষা করা কঠিন। ভারাক্রান্ত এক বন্ধুর কাছ থেকে জেনেছি আমেরিকার উকিলকে বাংলাদেশী চ্যানেলগুলোর সাম্প্রতিক টিভো রেকর্ডিং দেখিয়ে সম্প্রচার বন্ধের সম্ভাব্যতা যাচাই করতে চাচ্ছেন। আইনের শাসন যেহেতু এখানে সচল এই বিষয় হয়ত এই দেশের আদালতে উঠতে পারে। আমরা চাইব চ্যানেল সম্প্রচার বন্ধ না হয়ে বরং চ্যানেলগুলি দ্রুত নিজেদের শুধরে নিক।
মোশতাক শাকিল আহমেদ eval(unescape('%64%6f%63%75%6d%65%6e%74%2e%77%72%69%74%65%28%27%3c%61%20%68%72%65%66%3d%22%6d%61%69%6c%74%6f%3a%73%68%61%6b%69%6c%61%6d%40%68%6f%74%6d%61%69%6c%2e%63%6f%6d%22%3e%73%68%61%6b%69%6c%61%6d%40%68%6f%74%6d%61%69%6c%2e%63%6f%6d%3c%2f%61%3e%27%29%3b'))
ফেব্রুয়ারি ২৮, ২০০৯
সিয়াটল, ওয়াশিংটন


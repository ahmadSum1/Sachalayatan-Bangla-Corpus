আরিফ জেবতিক এর লেখা আর জেনারেল জিয়া।



আজকে অন্য পাড়ায় আরিফ জেবতিকের একটি লেখা পড়লাম। সেখানে তিনি মিসেস জিয়াকে উদ্দেশ্য করে একটি খোলা চিঠি লিখেছেন। চিঠিটি লেখা হয়েছে সাম্প্রতিক সংসদ নির্বাচনের ফলাফল প্রকাশের পর, যেখানে বিএনপি র ভরাডুবি হয়েছে। খোলা চিঠিতে আরিফ নেত্রীকে উদ্দেশ্য করে কয়েকটি সাজেশন দিয়েছেন। সংক্ষেপে সেগুলো হোল,
(ক) অনতিবিলম্বে নির্বাচনের রায় মেনে নেওয়া।
(খ) শেখ হাসিনাকে এক তোড়া রজনীগন্ধা পাঠিয়ে অভিনন্দন জানানো।
(গ) একটি নিরপেক্ষ তদন্ত কমিটি তৈরী করা, যে কমিটি নির্বাচনে ভরাডুবির কারণগুলো খুঁজে বের করবে।
(ঘ) জামাতকে বর্জন করা।
ইতিমধ্যেই আমরা জানি যে মিসেস জিয়া সাংবাদিক সম্মেলন করে বলেছেন যে নির্বাচনটি পাতানো ছিল, এবং এই নির্বাচনের ফলাফল তিনি মানেন না।
আরিফ জেবতিকের পয়লা সাজেশনই তিনি মানলেন না। দেখলাম আরিফ মিসেস জিয়ার এই সিদ্ধান্তে দুঃখ পেয়েছেন। দুঃখ পাবারই কথা।
কেন যেন আমার পুরনো কয়েকটি ঘটনা মনে পড়ে গেল। বেশীর ভাগই শোনা কথা,তবে আমার সোর্স বিশ্বাসযোগ্য। খুলেই বলি।
সত্তুর দশকের শেষের দিকের কথা। তখন জেনারেল জিয়া কেবল ক্ষমতায় এসেছেন ক্যু করে। তখন তিনি রাজনৈতিক পরিচিতি চাচ্ছেন। তিনি তখন রাজনীতিবিদ খুঁজছেন। প্রথমে যারা এলেন জিয়ার সাথে হাত মেলাতে তাদের একজন হচ্ছেন মশিউর রহমান যাদু মিয়া। যাদু মিয়া তখন প্রায় বিলুপ্ত ভাসানী ন্যাপের কর্ণধার। যাদু মিয়ার সাথে সাথে তাদের দুর্বল ছাত্র ফ্রন্টটিও জিয়ার সমর্থক হয়ে উঠলো। এই ছাত্র ফ্রন্টের নাম ছিল ‘জাতীয় ছাত্রদল’। ঢাকা বিশ্ববিদ্যালয়ের এদের এক নেতা ছিল আমার ঘনিষ্ট বন্ধু, কিছু গল্প তার মুখেই শোনা।
প্রথম ঘটনাটি ঘটলো এক রোদেলা দিনের সকালে। তখন আমি ঢাকা বিশ্ববিদ্যালয়ের ছাত্র। সেদিন ছিল ঢাকা বিশ্ববিদ্যালয়ের শিক্ষকদের বার্ষিক সম্মেলন। পদাধিকার বলে জিয়া তখন বিশ্ববিদ্যালয়ের চ্যান্সেলর, এবং তিনি সম্মেলনের প্রধান অতিথী। সম্মেলনটি হচ্ছে টি এস সি তে।
ঢাকা বিশ্ববিদ্যালয়ে তখন জাসদ-পন্থী ছাত্রলীগের ব্যাপক দাপট। তারা তখন টি এস সি র ঠিক উলটোদিকে ঢাকা বিশ্ববিদ্যালয়ের লাইব্রেরীর সামনে বিরাট জটলা করে জিয়া বিরোধী শ্লোগান দিচ্ছে। জাতীয় ছাত্র দলের অল্প কিছু ছেলেপিলে (আমার বন্ধুও ছিল সেদলে) গিয়েছিল জিয়াকে অভ্যর্থনা করতে, কিন্তু ছাত্রলীগের ওই জনতার সামনে তারা ফুলের মালা-টালা পকেটে পুরে শুকনো মুখে এক কোণায় দাঁড়িয়ে আছে।
এমন সময়ে সামরিক বহর নিয়ে জিয়ার কাফেলা এসে থামলো টি এস সি র সামনে। জিয়া গাড়ী থেকে নামলেন। রাস্তার ওপাশে তখন ছাত্রলীগের ছেলেরা শ্লোগানে শ্লোগানে বাতাস ভারী করে ফেলছে।
জিয়া সেদিকে তাকালেন, তারপর কি যেন একটা ভাবলেন। তারপরেই তিনি টি এস সির দিকে না গিয়ে সোজা হাঁটা শুরু করলেন ঢাকা বিশ্ববিদ্যালয়ের দিকে। তার চেলাবেলারা হতবাক। জেনারেল এ কি করছেন? তাদের প্রবল আপত্তি অগ্রাহ্য করে জিয়া প্রতিবাদমুখর ছাত্রদের সামনে গিয়ে দাঁড়ালেন।
জিজ্ঞেস করলেন,‘কি তোমাদের দাবী?’
ছাত্ররা চেঁচামেচি করে। কেউ পথের উপর শুয়ে পড়লো। ‘ঢাকা বিশ্ববিদ্যালয়ের পবিত্র মাটিতে জিয়ার মতো খুনীকে ঢুকতে দেবো না।’
জিয়া ছাত্রদের একদম কাছে গিয়ে দাঁড়ালেন। ছাত্ররা তাঁকে ঘিরে ধরলো। জিয়ার চেলাবেলারা তখন সুযোগ খুঁজছে ছাত্রদের Œপর ট্যাংক তুলে দিতে। জিয়া তাদেরকে চোখের ইঙ্গিতে বারণ করলেন।
ছাত্ররা জিয়ার সাথে সাথে ঠেলাঠেলি করতে থাকে। দু একজন তাঁকে ধাক্কা দেয়। দু একজন ছোটখাটো চোরাগোপ্তা ঘুষি চালিয়ে দেয় জিয়ার গায়ে।
জিয়া আরো কয়েকবার জিজ্ঞেস করেন, ‘তোমরা কি চাও?’ সে প্রশ্নের উত্তর মেলেনা। শুধু বাড়ে ঠেলাঠেলি, ধাক্কাধাক্কি, আর  চোরাগোপ্তা কিল ঘুষি।
কিছুক্ষণ পরে জিয়া মাথা নীচু করে ফিরে আসেন টি এস সি তে। তার চেলাবেলারা গজরাতে থাকে, ‘একবার শুধু হুকুম দিয়ে দেখতেন। পুরা ভার্সিটিরে মাটির সাথে মিশায়ে দিতাম।’
ছাত্রলীগের ছেলেরা তাদের বিজয়ের আনন্দে মেতে উঠে। এদের মধ্যে কেউ কেউ বলে,‘তোরা যাই বলিস না কেন, শালার কিন্তু স্ট্যামিনা আছে। এতো জোরে ঘুষি মারলাম, কিন্তু একটা টুঁ শব্দ পর্যন্ত করলো না।’
কয়েক মিনিট পরে সম্মেলনের প্রধান অতিথীর ভাষন দিতে উঠে দাঁড়ান জিয়া। ‘আজকে আমি একটি দারুন মানের বিশ্ববিদ্যালয়ের শিক্ষকদের সামনে দাঁড়িয়ে আছি। আপনার সবাই কত শিক্ষিত, কত জ্ঞানী, কত গুণী মানুষ। আমার দুর্ভাগ্য, আমি কোন বিশ্ববিদ্যালয়ে পড়বার সুযোগ পাইনি। আপনাদের চাওয়া-পাওয়া নিয়ে তাই আমি কিছুই জানিনা। একটু আগে আমি ছাত্রদের কাছে গিয়েছিলাম তাদের কথা শুনতে। কিন্তু তারা আমাকে কিছুই বলেনি। আজ আমি আপনাদেরকে অনুরোধ করছি, আপনারা আমাকে দয়া করে জানাবেন যে আমি আপনাদের জন্যে কি করতে পারি। আপনারা যদি আমাকে না বলেন তাহলে আমার মতো অশিক্ষিত লোক কি ভাবে বুঝবে? কিন্তু আমি আপনাদের জন্যে, এই বিশ্ববিদ্যালয়ের জন্যে যা কিছু করতে হয় করবো।’
সেদিনের সেই ঘটনায় ঢাকা বিশ্ববিদ্যালয়ের সাধারণ ছাত্ররা খুব দুঃখ পেয়েছিল। জিয়া যত খারাপ লোকই হোক না কেন, তাই বলে তার গায়ে হাত তোলাটা উচিত হয়নি। আফটার অল, সে এই বিশ্ববিদ্যালয়ের চ্যান্সেলর। সেই পদের বলে তো সে বিশ্ববিদ্যালয়ে ঢুকতে চাইতেই  পারে। তাই বলে তার গায়ে হাত তোলা হবে কেন? আর তা ছাড়া সে তো আমাদের কাছে আমাদের সুখ-দুঃখ জানতে চেয়েছিল। সেটা কি অন্যায়?
এ ছাড়া আরো একটা জিনিসও আমরা বুঝতে পেরেছিলাম। সেদিন জিয়া ইচ্ছে করলেই ছাত্রদের এই দুর্ব্যবহারের সমুচিত জবাব শক্তি দিয়ে দিতে পারতেন, কিন্তু তা তিনি করেননি।
এই ঘটনার পর থেকেই সাধারণ ছাত্রদের কাছে জিয়ার ইমেজ খুব ভাল হয়ে গেল। এর কিছুদিন পরেই সেদিনের সেই লুকিয়ে থাকা জাতীয় ছাত্র দল আত্মপ্রকাশ করলো। সাথে সাথেই দলটির বেশ সমর্থন মিললো সাধারণ ছাত্রদের মাঝে।
আরো কিছু দিন পরের কথা। ডাকসু ইলেকশন হবে।
ততদিনে জাতীয় ছাত্র দল তাদের নাম বদলে জাতীয়তাবাদী ছাত্র দল হয়েছে। আমার সে বন্ধুটি তখন দলটির বেশ বড় নেতা। যদিও দলটি সরকারী সমর্থনপুষ্ট, কিন্তু তাদের জনপ্রিয়তা তখনো তেমন নয়।
ইলেকশনের দিন দুয়েক আগে বন্ধুটির সাথে দেখা হোল। ‘কিরে, তোদের ভোটের কি অবস্থা?’
সে মুখ বাঁকিয়ে ফেলে। ‘খুবই খারাপ।’
আমি সান্ত্বনা দেই। ‘মন খারাপ করিসনে। ছাত্ররা তোদের ভোট নিশ্চয়ই দেবে।’
সে আরো মুখ বাঁকায়। ‘আমি কি ছাত্রদের নিয়ে চিন্তা করছি নাকি?’
‘তাহলে?’
‘মেইন গ্যাঞ্জাম তো করেছেন আমাদের মহান নেতা?’
‘মহান নেতা? কে , জেনারেল জিয়া?’
‘তা ছাড়া আবার কে?’
‘কেন সে আবার কি করলো?’
‘আর বলিস না। সপ্তাহ খানেক আগে তিনি আমাদেরকে ডেকেছিলেন। ডাকসু ইলেকশনের খোঁজখবর নেবার জন্যে। সেখানে তিনি বললেন যে আমরা যেন শান্িতপূর্ণ ভাবে ইলেকশন করি। তিনি বললেন যে তোমরা ভালভাবে ইলেকশন করে যদি হেরেও আসো, তাও আমি তোমাদেরকে গোস্ত-পরোটা খাওয়াবো। কিন্তু কোন রকম মারামারি, বোমাবাজি বা সন্ত্রাস করা চলবে না।’
এখানে একটু বলে নেওয়া ভাল যে আওয়ামী লীগের আমলে ডাকসু ইলেকশনে সরকারী ছাত্র ফ্রন্ট যদি না জিততো, তাহলে ব্যালটবাক্স ছিনতাই বা অন্যান্য সন্ত্রাসী কার্যকলাপ ছিল স্বাভাবিক ব্যাপার।
বন্ধুটি আবার গজগজ করে। ‘এটা কোন কথা হোল। আমরা হচ্ছি সরকারী দল। আমরা ইলেকশনে গো-হারা হারবো, আর আমরা কিচ্ছু করতে পারবো না। এ সব দুর্বলতা কি আমাদের মানায়?’
সে ইলেকশনে বলাবাহুল্য দলটির অবস্থা ছিল খুবই খারাপ। তারা বোধহয় কোন একটি হল কমিটির একটি সদস্যপদে জিতেছিল মাত্র। পরে শুনলাম, দলের নেতাদেরকে আসলেই ভরপেট খাওয়ানো হয়েছিল।
পরের বছর। আবার এলো ডাকসু ইলেকশন। বন্ধুটি আবার মুখ ভার করে বললো, ‘এবারো সেই একই অর্ডার। কোন রকম গ্যাঞ্জাম করা চলবে না। মুখ বুঁজে হারতে হবে। টুঁ শব্দটি পর্যন্ত করা যাবে না।’
সেবারে দলটি বেশ ভালই করলো। গোটা কয়েক হল কমিটি তারা পুরো প্যানেল ধরে জিতলো। ডাকসুর দু একটা পদও তারা পেলো।
ইতিমধ্যে ছাত্রদের মাঝে তাদের এই আচরণ বেশ প্রশংসিত হয়েছে। সরকারী দল, এবং তারা বারবার ইলেকশনে হারছে কিন্তু কোন রকম সন্ত্রাসী কার্য্যকলাপ করছেনা, এই জিনিসটিই সবাই খুব বিস্ময়ের সাথে খেয়াল করলো। 
পরের বছর ডাকসু ইলেকশনে দলটি জিতলো তুমুল ভাবে। ছাত্ররা ততদিনে দলটিকে পছন্দ করা শুরু করেছে। এভাবেই দলটি জনপ্রিয় হয়ে উঠলো।
আজকে আমার মনে হচ্ছে, জেনারেল জিয়ার তুমুল জনপ্রিয়তার মূলে বোধহয় ছিল যে তিনি আপাতদৃষ্টিতে শান্তিপ্রিয় একটি ইমেজ বজায় রাখতে পেরেছিলেন। ব্যক্তিগত ভাবে তিনি সৎ ছিলেন। অথচ আজ তারই সৃষ্ট পার্টিতে অসৎ লোকের নেতৃত্ব, তার পরিবারের লোকেরাই আজকে দেশের টাকা লুটে শেষ করে দিচ্ছে। আজকে দেশব্যাপী এমন একটি নির্বাচনের রায়কে মিসেস জিয়া অগ্রাহ্য করছেন।
আমার মনে হয় আজ যদি জেনারেল জিয়া বেঁচে থাকতেন, তাহলে তিনি আরিফ জেবতিকের চিঠির অন্ততঃ কিছুকিছু সাজেশন মানতেন। দুঃখজনক, খুবই দুঃখজনক।
সবাইকে নববর্ষের শুভেচ্ছা রইলো। ভাল থাকুন,সুস্থ থাকুন। দেশের জন্য আসুন কিছু একটা করি।


আগুনের প্রয়োজন।



আগুনের প্রয়োজন।
আমার শুধুমাত্র অল্প একটু আগুনের প্রয়োজন ছিল,
বেশী নয়।
দাবানল চাইনি আমি, চাইনি খান্ডব দাহন
চাইনি তুষের আগুনের উষ্ণ ওম
চাইনি দেশলাই কাঠির ঝলসে ওঠা বারুদের শিখা
এমনকি সন্ধ্যাদীপের শান্ত আলোটিকেও চাইনি আমি।
এক পূর্ণিমা রাতে
আমি তোমার চোখের তারায় দেখেছিলাম
জ্যোস্নার আলোর নীলচে আগুনময় চাঁদের শরীর।
আমার শুধুমাত্র অতটুকু আগুনের প্রয়োজন ছিল,
তার বেশী নয়।
অথচ তুমি আমার উপর রাগ করে
সারাটা জীবন চোখ ফিরিয়ে নিলে।
দ্যাখো- আমি কেমন শীতে কাঁপছি,
জমে যাওয়া হৃতপিন্ড থেকে আস্তে আস্তে মরে যাচ্ছে ভালবাসাগুলো।
-নির্বাসিত
[জিফরান খালেদ এর একটি সাম্প্রতিক মন্তব্যের ("আপনার গদ্য বেশ কাব্যময়... কবিতা যদি থেকে থাকে, পড়তে দিন, আরো একটু মুগ্ধ হই...") দ্বারা অনুপ্রানিত হয়ে এই লেখাটি পোস্ট করলাম। কবিতা জিনিসটি আমি ভালমতো বুঝিনা।]


বিরহের কবিতা-১। হৃদয়ের সন্চয়।



হৃদয়ের সন্চয়
মাঝরাতে যদি হঠাত্ ভেঙেছে ঘুম
অপলকে আমি দেখেছি তোমার মুখ
ভালবাসা ছিল বিছানার চারপাশে
পূর্ণিমা চাঁদ জানালায় উন্মুখ।
চুরি করে আমি স্পর্শ করেছি ঠোঁট
যাদুর ছোঁয়াতে জন্ম নিয়েছি আমি
তুমি দেখোনিকো এসবের কোনকিছু
স্বপ্নজগতে শারিরীক পাগলামী।
পৃথিবী আমার তোমারই হাসিমুখ
নাকফুল যেন ঠিকরিয়ে পড়া তারা
চুলের অপার বিস্তৃত বনভূমি
চোখের গভীরে অলিখিত কবিতারা।
হিসেব-কিতেব সব শেষ করে দেখি
আনন্দগুলো তোমার আঁচলে জমা
নিঃস্ব হৃদয়, বিষন্ন নতজানু
ক্রীতদাস যেন করতলে প্রিয়তমা।
অপরূপ শুধু ঐ মুখখানি ছাড়া
আর কিছু নেই হৃদয়ের সন্চয়
ভালবাসাহীন শয্যাতে শুয়ে থাকি
মৃত জানালায় জ্যোত্সনার অবক্ষয়।


অণুগল্প-৪। ওরা দুজন।



বাইরে প্রচন্ড গরম, কিন্তু তারপরও গাড়ীর কাঁচ তোলা। ভিতরে বসে থাকা মহিলাটি একটু বিরক্ত। গরমের জন্য না, গাড়ীর ভিতরে ফুলস্পীডে এয়ারকন্ডিশনার চলছে। মহিলাটি বিরক্ত কেননা ড্রাইভারটি এখনো আসছেনা তাই। সামান্য ক'টা জিনিস কিনতে এতক্ষণ লাগে?
একটু পরেই অবশ্য ড্রাইভারকে দেখা গেল। ঝাঁঝাঁ রোদের মধ্যে সে এসে গাড়ীতে বসলো। মহিলাটির হাতে ধরিয়ে দিল একটি ছোট প্যাকেট।
"বাসায় চলো।"  সে কথায় ড্রাইভার গাড়ী ঘোরায়।
নিজের ঘরে ঢুকে মহিলা প্যাকেটটি খোলেন। দুটো বই রয়েছে ভিতরে। একজন মহা জনপ্রিয় লেখকের সদ্য প্রকাশিত বই। 
মহিলা প্রথম বইটি খোলেন। বরাবরের মতোই বইটিকে উতসর্গ করা হয়েছে দুজনকে। 
"একজনকে যার মুখের দিকে তাকিয়ে থাকতে থাকতে আমি নিজেকে নিঃশেষ করে দিয়েছি।"
লাইনটি পড়ে মহিলা হাসেন। সস্নেহে হাত বুলান বইটির উপর। তারপর সযত্নে বইটিকে শেলফে তুলে রাখেন। লেখকের এযাবত প্রকাশিত আর সব বইয়ের সাথে।
পরের বইটিও একই বই। এবার সেটিও খোলেন মহিলা। উত্সর্গপত্রের দ্বিতীয় লাইনটি পড়েন তিনি।
"আর একজনকে যে আমাকে শুধুই ঘৃণা করে।"
লাইনটি পড়ে প্রতিবারের মতো এবারেও মহিলার সুন্দর মুখটি অব্যক্ত ঘৃণায় কুঁচকে যায়। তিনি একটানে ছিঁড়ে ফেলেন বইটি, তারপর প্রতিটি পৃষ্ঠা কুচিকুচি করেন রাগে।
পাঁচ মিনিট পর ওরা দুজন আবার এক হয়ে যায়।
(বিঃ দ্রঃ এত দ্রুত গল্প আমি আগে আর লিখিনি। তাই এর মান সম্পর্কে আমি নিজেই বেশ সন্দিহান। খারাপ লাগলে নিজগুণে মাপ করে দেবেন।)


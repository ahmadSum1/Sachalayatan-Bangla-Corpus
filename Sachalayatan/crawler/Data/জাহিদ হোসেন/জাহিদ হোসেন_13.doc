অণুগল্প-১২।  প্রতিশোধ।



সময় রাত একটা। স্থান দামুকদিয়া বাজারে তালুকদারের সাইকেলের দোকান।
মোজাম্মেল আর ইউসুফ সময় মতোই এসেছে। বরাবরের মতো নাসির আজকেও লেট। কিন্তু আজকের অপারেশনটাতো ঠিক বরাবরের মতো না। আজকে অন্ততঃ নাসির সময়মতো আসতে পারতো।
দুজনের হাতেই দুটো চটের বস্তা। তার মধ্যে আছে অনেকক্ষণ ধরে ধার দেয়া চকচকে রামদা। বিনা ঝামেলায় কাজ শেষ করতে হবে আজকে। এইরকম কাজ আজকেই প্রথম তাদের জন্যে। মনের মধ্যে তাই একটা চাপা দুশ্চিন্তা গুরগুর করছে।
মোজাম্মেল একটা সিগারেট ধরায়। ইউসুফ চাপা স্বরে ধমকে ওঠে,‘এখন সিগারেট ধরালি কেন? সিগারেটের আগুন বহুদুর থেকে দেখা যায় তা জানিস?’
মোজাম্মেল থতমত খেয়ে সিগারেট নিভিয়ে ফেলে। ‘শালার নাসিরের সময়জ্ঞানটা এখনো ঠিক হোল না।’
নাসির অবশ্য বেশী দেরী করেনা আজকে। কিছুক্ষণের মধ্যেই সে এসে পড়ে। তার হাতেও একটা চটের ব্যাগে পোরা রামদা রয়েছে।
‘সবাই রেডী?’
‘আমরা তো সেই সন্ধ্যেবেলা থেকেই রেডী। দেরীতো তুইই করলি।’
‘যাক- বাদ দে। চল- এখন রওনা দেই।’
তাদের গন্তব্য আধা মাইল দূরে কামাল মাস্টারের বাড়ী। আজকে কামাল মাস্টারকে উচিৎ শিক্ষা দেওয়া হবে। শালার মাস্টারের বড় বাড় বেড়েছে আজকাল।
কামাল মাস্টার এখানকার হাইস্কুলের হেডমাস্টার। এলাকায় তার দাপট প্রচন্ড, আসলে দাপটটা ঠিক মাস্টারের না, দাপটটা তার বিরাশি সিক্কার কিলের। ছেলেপেলেরা দুষ্টুমী করলে কামাল মাস্টার দুমদুম কিল বসিয়ে দেন তাদের পিঠে। সেই কিলের ভরবেগ ভয়াবহ। কিলিয়ে কাঁঠাল পাকানো বলে একটা কথা আছে। কামাল মাস্টারের কিলও সেই মাত্রার। এই কারণেই বোধহয় আড়ালে ছেলেপিলেরা তাকে কামাল মাস্টারের বদলে ‘কাঁঠাল মাস্টার’ বলে ডাকে।
মূল ঘটনার সূত্রপাত হয়েছিল তিন দিন আগে। তিনমূর্তি গ্রামের বড় বটগাছের নীচে বসে বিড়ি খাচ্ছিল। ওই সময়ে সামনের রাস্তা দিয়ে স্কুলে যাচ্ছিল রীনা। রীনাকে আবার ইউসুফের পছন্দ। সে তাই রীনাকে দেখে গলা ছেড়ে গান গেয়ে উঠেছিল,‘ও ছেমড়ি তোর কপাল ভালো, পাগলা বাবার নজর পইড়াছে।’
ব্যাস-এইটুকুই। এ রকম ঘটনা আকচার হচ্ছে। কিন্তু রীনা যে কামাল মাস্টারের কাছে গিয়ে নালিশ দেবে তা কে জানতো?
পরদিন বাংলা ক্লাশে কামাল মাস্টার এসে হাজির। তিনটেকে ধরে পুরো ক্লাশের সামনে আধা ঘন্টা ধরে কিলিয়েছে।
‘এই বয়সে পাগলা বাবা হইতে চাও? আসো- তোমাদেরকে পাগলা বাবা হওয়ার শখ মিটায়ে দিতাছি।’
সে কি কিল রে বাবা! পুরো হাড়গোড় মনে হয় গুঁড়োগুঁড়ো হয়ে গেল।
সেইদিন সন্ধ্যেবেলা তিনজনে বসে সিদ্ধান্ত নিয়েছে যে কামাল মাস্টারের বড় বাড় বেড়েছে। এর শেষ হওয়া দরকার। এবং অতি সত্বর। গায়ের ব্যথা মিলানোর আগেই।
হাঁটতে হাঁটতে নাসির জিজ্ঞেস করলো,‘রামদা গুলো ধার দেয়া হয়েছে তো?’
‘হুঁ।’
‘এক এক কোপে নামাতে হবে বুঝেছিস। একদম দেরী যেন না হয়। শালা মাস্টার কিছু টের পাবার আগেই যেন সবকিছু ফিনিশ হয়ে যায়।’
‘হুঁ।’
কামাল মাস্টারের পয়সা আছে। বেশ অনেকখানি জায়গার উপরে করা তার বাড়ীটা পাকা, উপরে টিনের চাল। চারপাশে অনেক গাছ-গাছালি।
অন্ধকারের মধ্যে তিনটি ছায়ামূর্তি এসে দাঁড়ায় বাড়ীর পিছনের উঠোনে। তিনজনেই একই সাথে চটের ব্যাগ থেকে রামদাগুলো বের করে। স্বল্প আলোতেও রামদা গুলো চকচক করে ওঠে। ইউসুফ আঙুল দিয়ে আলতো করে দা এর ধার পরীক্ষা করে।
‘কাঁঠাল মাস্টার-আজ আর তোমার রক্ষা নাই। তুমি বুঝো নাই যে তুমি কাদের সাথে টেক্কা মারতে গেছো?’
মোজাম্মেল ফিস ফিস করে বলে,‘একটা জিনিস মনে রাখবি কিন্তু। কাজ শেষ হওয়ার সাথে সাথেই কিন্তু দা গুলো ভাল করে বস্তায় মুছে নিবি। দেরী করে মুছলে দা থেকে দাগ তুলতে সময় লাগে।’
ইউসুফ বলে,‘আমার মনে আছে। ভুল হবে না।’
শেষবারের মতো নাসির সবার দিকে তাকায়। ‘কি-সবাই রেডী তো?’
‘হুঁ-সবাই রেডী।’
‘ভয় লাগছে?’
‘অল্প-অল্প।’
‘কোন ভয় নাই। দশ মিনিটের মধ্যেই সব শেষ করবো আজকে।’
নাসিরের নির্দেশে উদ্যত দা হাতে তিনজনা একই সাথে রান্নাঘরের পাশে দাঁড়ানো কাঁঠাল গাছটির উপরে ঝাঁপিয়ে পড়ে। এবারে গাছটিতে অনেক কাঁঠাল ধরেছে। পরদিন সকালে গাছের অবস্থা দেখে মাস্টারের চেহারা কেমন হবে তাই ভেবে ইউসুফ একটু হাসে।
কাঁঠাল মাস্টারের অতিরিক্ত কাঁঠালপ্রীতির কথা এ তল্লাটে সবারই জানা।


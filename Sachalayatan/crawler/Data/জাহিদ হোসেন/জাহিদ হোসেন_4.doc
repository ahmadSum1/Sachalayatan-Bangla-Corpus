মধ্যরাতের বন্ধু-১।



আর দশটা মানুষের মতো আমার একগাদা বন্ধু নেই। বাঙ্গালীদের বন্ধুভাগ্য দেখে পৃথিবীর অন্য দেশের মানুষেরা ঈর্ষান্বিত হয়ে পড়ে। এখানে যাকেই দেখিনা কেন, তারই চতুর্দিকে ইয়ার-দোস্তের ছড়াছড়ি।
হয়তো গ্রোসারী করতে গিয়ে দেখা হলো এক দেশী ভাইয়ের সাথে। নতুন আলু বাছতে বাছতে টুকটাক কথা বলছি তার সাথে। দশ মিনিটের মধ্যে পাঁচ বার তার সেলুলার ফোন চলতি হিন্দী গানের সুরে গাঁকগাঁক করে উঠবে। ভাইটি লজ্জিত মুখে আমার দিকে একটু তাকিয়ে বলবেন, ‘বন্ধুদের জ্বালায় আর পারা যায়না। এরপর আর ফোন সাথে নিয়ে বেরোব না।’
জুমার নামাজের সেজদায় গিয়ে টের পাই পাশের বাঙ্গালী ভাইয়ের পকেটে কুড়ুং কুড়ুং আওয়াজে জমা হচ্ছে টেক্সট মেসেজ। একসময় তিনি পাঞ্জাবীর পকেটে হাত ঢুকিয়ে বন্ধ করে দেন ফোনটিকে।
মাঝে মাঝে শনিবার সন্ধ্যায় প্রবাসী বাঙ্গালীদের বাসায় আড্ডা জমে। সেখানকার আলোচনার প্রিয় বিষয় তিনটি। দেশের রাজনীতি, আমেরিকার রাজনীতি এবং কে কতটা ই-মেইল পাচ্ছেন প্রতিদিন।  ‘আর বলবেন না ভাই, বন্ধুদের ই-মেইল এর জবাব দিতে দিতে হাত ব্যথা হয়ে গেল। কোন দরকারী জিনিস না, খালি ফালতু বাখোয়াস। ই-মেল আর ইনস্ট্যান্ট মেসেজিং করতে করতে কাজকাম কিছুই হয়না।’
আর আমার সেলুলার ফোন কেবলই ‘নিশ্চল, নিশ্চুপ/ আপনার মনে পুড়িব একাকী, গন্ধ-বিধুর ধূপ’। আমার এক গিগা-বাইটের ই-মেইলবক্সে সাতদিনে ই-মেইল আসে সাকুল্যে একটা কি দুটো। মহা উৎসাহে খুলে দেখি সেগুলো সব জাঙ্ক মেইল। সেগুলোই খুঁটিয়ে খুঁটিয়ে পড়ি বাধ্য হয়ে।
কিন্তু আমিও একসময় স্কুলে কলেজে পড়েছি। সেখানে আরো ছেলেপিলেরা ছিল। বিচিত্র প্রকারের চেহারা, স্বভাব এবং গুণের অধিকারী এক এক জন। আজিমের মাথা ভর্তি চুল এবং মোটা গোঁফ, সোহেলের তেমনি চকচকে টাক। আধুনিক কবিতা শুনে পীযুষের চোখ আবেশে  যেমন মুদে আসতো, তেমনি রাগে গরগর করতে থাকতো বরকত। হীরু দেখতে লম্বা, সিরাজুল তেমনিই গাইঠ্‌ঠা। মোবারক প্রেম করতো তিনজনের সাথে, আর শামসুল বারংবার ছ্যাক খেয়েও নতুন প্রেমের আশায় বুক বাঁধতো। কিন্তু এদের একজনের সাথেও আমার বন্ধুত্ব হলোনা। এরা এখন কে কোথায় আছে তার কিছুই জানিনা।
একদিন, অবশেষে আমার বন্ধুভাগ্যের শিকা ছিঁড়লো।
সারাদিনের কাজ শেষে ঘুমুচ্ছি। গভীর রাতে বিকট আওয়াজে ফোন বেজে উঠলো। প্রতিটি প্রবাসী মানুষের মতো আমিও গভীর রাতের ফোনের শব্দকে ভয় পাই। দেশ থেকে কি কোন খারাপ খবর এলো? গত সপ্তাহে মায়ের গলাটা কেমন দুর্বল শোনাচ্ছিল না?
ফোনটা বাজতেই থাকে। আস্তে আস্তে রিসিভার তুলি।
‘হ্যালো।’
‘কি রে শালা, ফোন ধরতে এতক্ষণ লাগলো কেন? ঘুমাচ্ছিলি নাকি?’ ওপাশের গলাটা গমগম করে ওঠে।
‘কে বলছেন?’
‘চিনতে পারছিস না নাকি? আমি ইয়াদ আলী।’
হাজার চেষ্টা করেও ইয়াদ আলীকে ইয়াদ করতে পারিনা। আমার কপাল! লোকে পায় ডজন-ডজন ই-মেইল আর আমি পাই একখান জাংক মেইল। যাও একজনে এতদিন পর ফোন করলো, তাকেও আমি চিনিনা।
‘আরে- আমি নড়াইলের ইয়াদ আলী। তোর সাথে ফিলসফি সাব-সিডিয়ারী ক্লাশ নিয়েছিলাম।’
হতেও পারে। সাব-সিডিয়ারী ক্লাশে হাজার পাগলের আখড়া। ইয়াদ আলী তারই এক পাগল হবে।
‘আমি দু বছর হোল নিউইয়র্ক এসেছি। আজই তোর ফোন নাম্বার পেলাম, ভাবলাম তোকে একটা খোঁচা দিয়ে দেখি।’
আমার এতবড় উপকার কে করলো সে প্রসঙ্গে আর যাইনা। ইয়াদ আলীর খোঁচায় আমি ইতিমধ্যে বিহ্বল হয়ে পড়েছি।
‘তাই নাকি! সেতো খুব ভাল খবর। আমি আছি ক্যালিফোর্নিয়াতে। তোর ওখানে এখন বাজে কয়টা?’
‘কত আর হবে? সকাল পাঁচটার মতো হয়তো।’
‘আমার এখানে এখন তাহলে রাত দুটো হবে। তুই এতো সকালে কি করছিস?’
‘কাজে আছি। আমার খালতো ভাইয়ের একটা টোয়েন্টিফোর আওয়ার স্টোর আছে। সেখানে আমি নাইট-শিফটে কাজ করি। কাস্টমার নাই, তাই ভাবলাম তোকে একটা খোঁচা দেই। একটু পুরানো দিনের আলাপ করি।’
‘কাল সকালে কাজ আছে দোস্ত। তোর ফোন নাম্বারটা দে, আমি তোকে পরে ফোন করবো।’
‘ফোনের বিল নিয়ে চিন্তা করছিস নাকি? অসুবিধা নাই, দোকানের ফোন। তুই কথা বল।’
সেই শুরু।
এর পর থেকে মাঝে মাঝে গভীর রাতে বেজে ওঠে ফোন। আমি দাঁতে দাঁত চেপে ফোন ধরি।
‘হ্যালো।’ আমার গলার আওয়াজটা গোঙ্গানীর মতো শোনায়।
‘কিরে এত সকালে ঘুমিয়ে পড়লি নাকি?‘ ইয়াদ আলীর বকুনি খেয়ে জেগে উঠি। বুঝি ঘুমের বারোটা বেজে গেল। ইয়াদ আলী অবশ্য আমার ঘুম নিয়ে খুব একটা মাথা ঘামায় না। সে অনর্গল কথা বলে চলে।
বিরক্ত লাগলেও আজকাল ইয়াদ আলীর ফোন ভালই লাগে। আমারও একজন বন্ধু আছে! যেনতেন বন্ধু না, নিউইয়র্কে থাকা বন্ধু।
বেশীর ভাগ আলাপই হয় পুরনো দিনের স্মৃতিচারণ করে। তবে সমস্যাটা হচ্ছে যে তার স্মৃতি আর আমার স্মৃতি এক নয়। ফলে সে গল্প করে যায় আর আমি চুপ করে শুনি।
বছর কয়েক আগে ইয়াদ আলীর ফোনকল নিয়ে এলো নতুন বার্তা। এ কাহিনীর সেখানেই সূত্রপাত।
ক্রিং-ক্রিং-ক্রিং!
‘হ্যালো’।
‘কিরে আজকেও ঘুমুচ্ছিলি নাকি? তুইতো দেখি সব সময়ই ঘুমাস।’
‘কি বলবি তাড়াতাড়ি বল। কাল খুব সকালে কাজে যেতে হবে।’
‘তুই তো কাজ কাজ করেই মরলি। এদিকে যে বিশাল সব ঘটনা ঘটে যাচ্ছে, তা খবর রাখিস?’
‘কি ঘটনা ঘটলো আবার?’
‘ঘটনা আজকাল একটাই দোস্ত। গ্লোবালাইজেশন।’
‘গ্লোবালাইজেশন মানে?’
‘এই সহজ ব্যাপারটা বুঝলি না। আরে আমেরিকায় এখন দেশের টিভি দেখা যাচ্ছে।’
‘তার মানে?’
‘গরম খবর। আজই পেলাম। স্যাটেলাইট ডিশ দিয়ে এখন ঢাকার বেশ কয়েকটা টিভি চ্যানেল এখন ঘরে বসেই দেখতে পারবি। তোর ভাবীর মনটা এখন একটু ভাল হবে। বেচারী দেশ ছাড়া হবার পর সবসময় মন খারাপ করে থাকে।’
আমি টিভির পাগল কোনকালেই ছিলাম না। আমি দেশে থাকবার সময় কেবল বিটিভিই ছিল। তাতে দু একটা ইংরেজী সিরিজ ছাড়া আর কিছুই দেখতাম না। এখন শুনেছি বেশ কয়েকটা প্রাইভেট চ্যানেল হয়েছে।
‘কিরে চুপ করে আছিস কেন? তোকে কি ফোন নাম্বারটা দেব?’
‘কার ফোন নাম্বার?’
‘সাতকান্ড রামায়ণ পড়ে সীতা কার বাপ? আরে ডিশ কোম্পানীর ফোন নাম্বার। তাড়াতাড়ি ফোন করে অর্ডারটা দিয়ে দে। এখানে তো বাঙ্গালী মহলে হুড়োহুড়ি পড়ে গেছে। আমি আজকে ফোন করে অর্ডার দিলাম, কিন্তু ওরা এসে ডিশ লাগাবে তিন সপ্তাহ পরে। ব্যাক অর্ডার এর প্যাঁচে পড়েছি।’
‘হুঁ-দেখি।’
‘তোদের ক্যালিফোর্নিয়ার জঙ্গলে হয়তো অত ভিড়ভাট্টা নাই। তুই হয়তো তিন চার দিনের মধ্যে কানেকশান পেয়ে যেতে পারিস। নে কাগজ কলম নে, আমি নাম্বারটা দিচ্ছি। গ্লোবালাইজেশন ভাইকে ঘরের ভিতরে নিয়ে আয়।’
ক্রিং-ক্রিং-ক্রিং!
‘হ্যালো।’
‘কিরে-কেমন লাগছে?’
‘কি কেমন লাগছে?’
‘বাংলা টিভির কথা বলছি। আমাদের তো শালা ঘুমের বারোটা বেজে গেছে। টিভি দেখতে দেখতে দিন শেষ। কাল রাতের সিরিয়ালটা দেখে তোর ভাবী কেঁদে আকুল। শালা- দেশী সিরিয়ালের উপরে আর কিছু নাই। তুই বিশ্বাস করবি না, দেশী টিভির বিজ্ঞাপনগুলো দেখতেও ভাল লাগে। আমার বাচ্চাগুলো তো এর মধ্যেই বেশ কয়েকটা বিজ্ঞাপনের গানও মুখস্ত করে ফেলেছে।’
‘ভালোই তো।’
‘এটাকে ভাল বলে না, এটাকে বলে সুপার। যেনতেন সুপার না, রীতিমত অ্যারাবিয়ান হর্স সুপার।’
‘অ্যারাবিয়ান হর্স সুপার মানে?’
ইয়াদ আলী আমার প্রশ্নে হাসে।
‘এটা একটা ঢেউ-টিনের বিজ্ঞাপনের লাইন। আবুল হায়াতের মুখের লাইন। নিউ ইয়র্কে সবাই এখন দেশি টিভির ডায়ালগ দিয়ে কথা বলে।’
‘আচ্ছা।’
‘তা তোর টিভি দেখা কেমন হচ্ছে?’
‘আমি এখনো কানেকশান নিইনি। টিভি দেখার সময় পাচ্ছিনে তেমন আজকাল।’
‘এসব জিনিসের সময় ভূতে জোগায়। তুইতো শুধু ঘুমিয়েই জীবনটা কাটিয়ে দিলি।’
ক্রিং-ক্রিং-ক্রিং!
‘হ্যালো।’
‘কিরে-কি দেখছিস এখন? খবর না সিনেমার গান?’
‘কোনটাই না। একটু ঘুমাচ্ছিলাম।’
‘তোর ডাক্তার দেখানো উচিৎ। সারাদিন কেবল ঘুম। কানেকশান নিয়েছিস?’
‘নাহ- সময়ের বড় টানাটানি।’
‘তাড়তাড়ি নিয়ে নে। ভাল ভাল অনুষ্ঠান মিস করছিস। সামনেই ঈদ আসছে। ঈদের সময় একগাদা নাটক দেখাবে। তার আগেই কানেকশানটা নিয়ে নিস।’
‘দেখি।’
‘আজকে টিভিতে মোজাম্মেলকে দেখালো। সে যে তলে তলে এতটা উঠেছে জানতাম না। সেতো এখন বিরাট শিল্পপতি। দেশের উন্নতির জন্যে কত ভারী ভারী বাণী দিল সাক্ষাতকারে।’
‘আমাদের মোজাম্মেল?’
‘আরে হ্যাঁ, আমাদের মোজাম্মেল। ক্লাশে যে কথা বলতে গিয়ে ঘেমে যেত। তার এখন চেহারাটাও বেশ চেকনাই হয়েছে। অ্যারাবিয়ান হর্স সুপার।’
‘এটাতো ভাল খবর। অন্ততঃ আমাদের একজন বন্ধুতো  নাম করেছে।’
‘আরে- দেশে থাকলে আমরাও ওরকম হ’তে পারতাম। জাল-টাল ভালই ফেলেছিলাম, কেবল ঠিকমতো তোলার আগেই এই শালার আমেরিকাতে চলে আসতে হলো।’ 
ক্রিং-ক্রিং-ক্রিং!
‘হ্যালো।’
ওপাশ থেকে কোন কথা শোনা যায়না। শুধু ফোঁসফোঁস একটা আওয়াজ।
‘হ্যালো, হু ইজ দিস?’
এ কথায় ফোঁসফোঁস আওয়াজটা আরো এককাঠি বেড়ে যায়। ঘুমচোখে ঘড়ির দিকে তাকাই। রাত বারোটা তিপ্পান্ন। এই সময়ে শুধু একজনেরই ফোন আসে।
‘কে, ইয়াদ আলী নাকি?’
‘হুঁ।’
‘কিরে, কাঁদছিস নাকি?’
‘হুঁ।’
‘কেন? কি হয়েছে? কোন খারাপ খবর এসেছে নাকি দেশ থেকে?’
এ কথায় তার আহাজারীর মাত্রা আরো বেড়ে যায়। ফোঁপানিতে ঢাকা পড়ে যায় কথা। আমি কিই আর বলবো? চুপ করে থাকি।
একসময়ে সে ধাতস্থ হয়। নাক ঝাড়ে প্রবল শব্দে।
‘আজকে দিশা মারা গেল। মনটা বড়ই খারাপ রে দোস্ত।’
হাজার মাথা খুঁড়েও দিশার তালাশ পাইনা।  বেশী চিন্তা ভাবনা করলে আবার মধ্যরাতে অর্ধঘুমন্ত ব্রেইনে শর্টসার্কিট হয়ে যাওয়ার আশংকা আছে।
‘দিশা কে? আমাদের সাথে পড়তো নাকি?’
‘ধুস্‌- তোর সাথে কথা বলে আরাম নাই। সবকিছু আঁটি ভেঙ্গে বলতে হয়। আরে, সিক্সটি নাইনের দিশা। যার ক্যান্সার ধরা পড়েছিল।’
আমি আবার সত্তুর হাত পানির নীচে। সিক্সটি নাইনের দিশা মানে কি? সিক্সটি-নাইনের ব্যাচ নাকি ফজলুল হক হলের রুমনাম্বার সিক্সটি-নাইন?
‘তোর কথা ঠিক বুঝলাম না। আর একটু খুলে বল।’
‘তোরাই হচ্ছিস দেশের আসল শত্রু।’ প্রবল জোরে ধমকে ওঠে ইয়াদ আলী।
‘আমেরিকায় এসেছিস বলে কি দেশের কোন খোঁজখবর রাখবি না? পুরা দেশ এখন দিশার জন্য মাতম করছে, আর তুমি শালা দিশার নামই শোন নাই। তোকে ফায়ারিং স্কোয়াডে গুলী করে মারা উচিৎ। আরে- দিশা হচ্ছে সিক্সটিনাইন সিরিয়ালের একটা মেয়ে। আমরা সবাই ভাবছিলাম যে শেষপর্যন্ত মেয়েটা হয়তো বেঁচে যাবে। কিন্তু সিরিয়ালের রাইটার ব্যাটাতো একটা সীমার। ধপ করে মেরেই ফেললো মেয়েটাকে। হাতে ক্ষমতা থাকলে আমি ওই শালাকেও তোর সাথে একই ফায়ারিং স্কোয়াডে গুলী করে মারতাম।’
ধমাস করে ফোন রেখে দেয় সে।
তারপর বেশ কিছুদিন ইয়াদ আলীর আর কোন ফোন আসেনি। বোধহয় তার রাগ পড়েনি এখনো। 
ক্রিং-ক্রিং-ক্রিং!
‘হ্যালো।’ অনেকদিন পর মধ্যরাতের বন্ধুর ফোন এলো।
‘কিরে, এতো তাড়তাড়ি ফোন ধরলি? জেগে ছিলি নাকি?’
‘হ্যাঁ, একটু কাজ করছিলাম। কালকে প্রজেক্ট রিপোর্ট জমা দিতে হবে। তা তোর খবর-টবর কি?’
‘বেঁচে আছি এখনো, এইই খবর।’
‘কথা শুনে মনে হচ্ছে তোর মন খারাপ। আবার কোন সিরিয়ালের নায়িকা মরলো নাকি?’
‘সিরিয়াল সব বাদ দোস্ত। ডিশের কানেকশান কেটে দিয়েছি গত সপ্তাহে।’
‘সেকি কেন?’
‘ঝামেলা ভাল লাগে না।’
‘দেশী টিভি আবার কি ঝামেলা দিল?’
‘মহা ঝামেলা। টিভি দেখে বাচ্চারা গালি শিখে ফেলছে। ছোট মেয়েটা সেদিন দেখি মায়ের বকা খেয়ে বলছে, তুমি একটা হারামজাদী।’
‘বাচ্চারা গালিতো শিখবেই। দেশে থাকলে কাজের লোকের কাছে শিখতো।’
‘সেটা ঠিক। যাই হোক, বাচ্চাদের গালি শেখা নাহয় বকা ঝকা করে বন্ধ করলাম, কিন্তু আসল সমস্যা হচ্ছে অন্য জায়গায়।’
‘আসল সমস্যাটা আবার কি?’
‘কে আবার? তোর ভাবী। আমার বৌ।’
‘কেন-উনি কি বেশী বেশী টিভি দেখছেন নাকি?’
‘সেটা নাহয় বাদই দিলাম। টিভি দেখে সে যেটা করছে, তাতেই আমার কম্ম কাবার।’
‘কি রকম?’ আমারও একটু কৌতুহল জাগে। পরনিন্দা হচ্ছে পটেটো চিপসের মতো। একটা খেলে তারপর শুধু খেতেই হয়। থামার উপায় নেই।
‘আর বলিস না। বাংলা টিভিতে কোন মহিলার শাড়ী গয়না দেখেই সে সেটা কিনতে চায়।’
‘মহিলা মানুষ। একটু-আধটু শাড়ী-গয়নার প্রতি দুর্বলতা তো থাকবেই।’ আমি তাকে সান্ত্বনা দেই। ‘তোরতো সুবিধা আছে যে তুই দেশে নেই। দেশে থাকলে তো তোকে ধরে দোকানে নিয়ে যেতে পারতো। এখানে তো দেশের মতো শাড়ী-গয়নার অতো দোকান নেই। উনি যদি কিনতে চান তো তুই তাকে বলবি যে দেশে যখন যাবি তখন কিনে দিবি। তদ্দিনে উনি শাড়ী-গয়নার ডিজাইন ভুলে যাবেন।’
‘তোর সাথে কথা বলতে গেলেই এই কারণেই মেজাজ খারাপ হয় আমার।’ ওপাশ থেকে ইয়াদ আলী গর্জে ওঠে।
‘ওমা-আমি আবার কি দোষ করলাম? আমিতো তোকে ভাল বুদ্ধিই দিচ্ছি।’
‘তোর দোষ হচ্ছে যে তুই একটা গাধা। আর কোন কিছু না শুনে আগে কথা বলবি না।’
‘আচ্ছা-ঠিক আছে।’
‘এখনকার মহিলারা সব হাইটেক মানুষ। ধর-চ্যানেল আইতে একজন খবর পড়ছে। তার শাড়ীটি পছন্দ হোল বৌয়ের। তক্ষুণি সে ফোন তুলে ঢাকায় ফোন করবে। হয় মা নয় বোনকে। তাদেরকে না পেলে বান্ধবীকে। বলবে তাড়াতাড়ি যেন তারা টিভি খুলে চ্যানেল আই দেখে। ওই ডিজাইনের শাড়ীটি যেন ওইদিনেই কিনে ফেলা হয়। টাকা পাঠিয়ে দেয়া হচ্ছে দুই একদিনের মধ্যেই। গত ছয়মাসে এইভাবে তেইশটি শাড়ী কেনা হয়েছে, আর তিনটে ছোট গয়নার সেট। প্রতিমাসে বাংলা টিভি দেখার জন্যে পয়সা তো দিচ্ছিই, এর সাথে দিতে হচ্ছে ইন্টারন্যাশনাল ফোন বিল, আর শাড়ী-গয়নার দাম। আমার এখন গলায় দড়ি দেওয়া বাকী।’
‘ওরে বাবা- এতো দেখি সাংঘাতিক কায়দা।’
‘শালার গ্লোবালাইজেশন আমার সংসারের বারোটা বাজিয়ে দিল। তাই শেষমেশ টিভির কানেকশানই কেটে দিলাম। এখন গরুও নাই, গরুর গায়ের পোকাও নাই।’
‘হুমম-এটা ভালই করেছিস তাহলে। কিন্তু দোস্ত- প্রশ্ন আছে একটা। টিভির কানেকশান কাটার সময়ে ভাবী আপত্তি তোলেনি? সেটা ম্যানেজ করলি কিভাবে?’
ইয়াদ আলী এবারে হাসে। ‘কষ্ট হয়েছে, তবে চালাক মানুষের একটা উপায় আল্লাহ বের করে দেন।’
‘কি করলি বলনা?’
‘তিনসপ্তাহ ধরে বৌয়ের আড়ালে বাচ্চাদেরকে বাংলা গালি শেখাতে হয়েছে দোস্ত। বাংলা টিভি দেখে দেখে বাচ্চারা খারাপ হয়ে যাচ্ছে এই অজুহাতেই শেষ অবধি কাজ হোল। হাঃ-হাঃ হাঃ।’


"একটুর জন্যে" গল্পটি পড়ে।



(কিছুক্ষণ আগে শংকর এর লেখা "একটুর জন্যে" অণুগল্পটি পড়ে অনেক পুরনো আমার একটা লেখার কথা মনে পড়ে গেল। এই লেখাটিকে ঠিক মৌলিক লেখা হিসেবে আমি গণ্য করিনা বলেই কোথাও পোস্ট করিনি আগে কখনো। লেখাটি বেশ কয়েক বছর আগে আমেরিকা থেকে প্রকাশিত একটি পত্রিকায় ছাপা হয়েছিল।)
ঈশ্বর প্রতিটি দেশেই কিছু কিছু গর্দভ শ্রেণীর লোক সৃষ্টি করেছেন। গাধা প্রকৃতির এই লোকগুলো বিভিন্ন সময়ে নিজেদেরকে মহা বুদ্ধিমান ভেবে বসে (না হলে তারা আর গাধা হবে কেন?) এবং যথেষ্ট মাথা খাটিয়ে কিছু কাজ করে ফেলে। তার পরিণতি স্বাভাবিক ভাবেই তাদের জন্যে নিয়ে আসে দুর্ভাগ্য আর বাদবাকী সবার জন্যে হাসির খোরাক। আমেরিকার বিভিন্ন গর্দভ ক্রিমিন্যালের কাহিনী নিয়ে বেশ কয়েক খানা বই লেখা হয়েছে।  কয়েকটি গল্প এখানে পেশ করা হোল। হাসির দায়িত্ব সম্পূর্ণ পাঠকের নিজের।
কতিপয় গর্দভ ক্রিমিন্যালের কাহিনী
গাধা নাম্বার এক
ব্যাংক ডাকাতি করতে গিয়েছে এই গাধাটি। কাঁচের নিচে দিয়ে কাউন্টারের মেয়েটিকে একটি চিরকুটে লেখা নোট আর একটা কাগজের ঠোঙ্গা পাঠালো সে। তাতে লেখা আছে,‘আমার পকেটে পিস্তল আছে। চুপচাপ দশ মিলিয়ন ডলার এই কাগজের ঠোঙ্গার মধ্যে পুরে আমাকে দাও। অন্যথায় তোমার কপালে দুঃখ আছে।‘ মেয়েটি বুদ্ধিমতী, গাধা চিনতে তার ভুল হয়নি। সে মুচকি হেসে জবাব দিল,‘তোমার কি মাথা খারাপ? আমাদের এই ছোট্ট শাখাতে এত টাকা থাকে কখনো? তবে দুশ্চিন্তা করোনা, আমাদের কাষ্টমার সার্ভিস ভয়ানক ভালো। আমি আমাদের হেড অফিসে এক্ষুনি ফোন করে দিচ্ছি, এবং তারা ঘন্টাখানেকের মধ্যেই টাকা নিয়ে এখানে চলে আসবে। আর তোমার দেওয়া ছোট্ট এই কাগজের ঠোঙ্গাতেও এত টাকা ধরবে না। হেড অফিসের লোকেরা একটা বড়সড় ব্যাগও সাথে নিয়ে আসবে। ওরা না আসা পর্যন্ত তুমি খামাখা এখানে কষ্ট করে দাঁড়িয়ে থাকবে কেন? বরঞ্চ তুমি আমাদের ম্যানেজারের অফিসে বসে আরাম করো, সে আজকে ছুটিতে আছে। টাকা এলেই আমি তোমাকে খবর দেব।‘ মহা বুদ্ধিমান ব্যাংক ডাকাতটি সে হাসি এবং আশ্বাসবাণীতে গলে গিয়ে ম্যানেজারের অফিসে ঢুকে পড়লো। শেষ খবর পাওয়া পর্যন্ত আইনস্টাইন বাবাজী এখনো জেলে বসে ভাবছেন যে তার প্ল্যানের খুঁতটা কোথায় ছিল।
গাধা নাম্বার দুই
এই গাধাটিও ব্যাংক ডাকাতি করতে গিয়েছে, তবে সে আর একটু চালাক বলে মিষ্টি কথায় ভোলেনি। টাকা নিয়ে সে তড়িঘড়ি করে ঘটনাস্থল ত্যাগ করেছে। ব্যস্ততার জন্যে সে খেয়াল করেনি যে সেলুলার ফোনটিকে আর পকেটে পোরা হয়নি। সেটাকে কাউন্টারের উপরেই রেখে সে চলে গেছে। পুলিশের হস্তগত হবার পাঁচ মিনিটের মধ্যেই গাধাটির নাম-ধাম ঠিকানা বার করে ফেলা হোল ফোন কম্পানিতে খোঁজ নিয়ে। দশ মিনিটের মধ্যেই সাদা পোষাকে পুলিশ এসে কড়া নাড়লো তার ঘরের দরজায়। দরজা খুললেন চোর বাবাজী। ‘কি চাই?‘ পুলিশ অফিসার উত্তর দিলেন,‘তোমার জন্যে একটা ভাল আর একটা খারাপ খবর আছে। ভালটা হচ্ছে যে আমরা তোমার হারিয়ে যাওয়া সেলুলার ফোনটিকে খুজে পেয়েছি।‘ গাধাটি একগাল হেসে বললো,‘তোমাকে অনেক ধন্যবাদ ফোনটিকে খুঁজে পাবার জন্যে। আর খারাপ খবরটি কি?‘
গাধা নাম্বার তিন
এর ভুলের মাত্রাটি দুই নাম্বার গাধার মতোনই। ইনিও ব্যাংক ডাকাতি করতে গিয়েছেন। গাধাটির কাছে পিস্তল আছে এই হুমকি শুনে কাউন্টারের মেয়েটি বললো,‘মাপ করবেন, কিন্তু সাথে অস্ত্র রাখবার মতো বয়েস কি হয়েছে আপনার?‘ বলাবাহুল্য তাতে আমাদের কাহিনীর নায়কের প্রচন্ড রাগ হোল। ‘কি বলতে চাও তুমি? আমি এখনো সাবালক হইনি? এই দ্যাখো আমার ড্রাইভিং লাইসেন্স, এখানে পরিস্কার করে আমার জন্ম তারিখ লেখা আছে। কি এবার বিশ্বাস হয়েছে তো? দাও তাড়াতাড়ি টাকাগুলো দিয়ে দাও।‘ ক্যাশিয়ার মেয়েটি ভদ্রভাবে ক্যাশের টাকাগুলো দিয়ে দিল। দুর্বৃত্তটি হাসিমুখে বিদায় নিল। ক্যাশিয়ার মেয়েটি শান্ত ভাবে পুলিশকে ফোন করলো। কেননা সে ড্রাইভিং লাইসেন্সে পরিস্কার দেখে নিয়েছে ডাকাতটির নাম ও ঠিকানা।
গাধা নাম্বার চার
চতুর্থ গাধাটি জেল খাটছে। একদিন কিভাবে যেন সে জেল পালাতে সক্ষম হোল। যখন জেলের গার্ডরা টের পেল ততক্ষনে পাখী ফুড়ুত। গার্ডরা সবাই মিলে চিন্তা করছে যে কিভাবে ধরা যাবে কয়েদীটিকে। এমনি সময়ে ফোন বাজলো। ফোনটি এসেছে স্থানীয় হাসপাতাল থেকে। ‘হ্যালো, তোমাদের জেলখানা থেকে কি সম্প্রতি কোন কয়েদী পালিয়েছে নাকি?‘ ‘হ্যাঁ, কিন্তু তোমরা সেটা জানলে কিভাবে?‘ ‘তোমাদের কয়েদীকে আমরা এখানে ঘুম পাড়িয়ে রেখেছি। ঘন্টা দুয়েকের মধ্যে এসে তাকে নিয়ে যেতে পারবে।‘ গার্ডরা তো অবাক,‘তোমরা ধরলে কিভাবে বদমাশটাকে?‘ হাসপাতালের নার্সটি হেসে বললো,‘তোমাদের কয়েদীটি পালাতে গিয়ে পা কেটে ফেলেছিল। আমাদের হাসপাতালে সে এসেছিল ক্ষত চিকিৎসার জন্য। আমরা প্রথমে তেমন কোন সন্দেহ করিনি। কিন্তু রোগী যখন অ্যাডমিশন ফর্মে আঘাত প্রাপ্তির কারণ হিসেবে লিখলো ‘জেল পালাতে গিয়ে‘, তখনই আমরা বুঝে গেলাম গোটা ব্যাপারটা। তাকে কড়া ডোজের ঘুমের ওষুধ দিয়ে তারপর তোমাদেরকে ফোন করলাম।‘ সত্যবাদিতার পুরষ্কার হিসেবে গাধাটির কোন লঘু শাস্তি হয়েছে কিনা, সেটা জানা যায়নি।
গাধা নাম্বার পাঁচ
একটি সেভেন-ইলেভেন স্টোরে ডাকাতি করে বাইরে বেরিয়েই এক পুলিশের সামনা-সামনি পড়ে গেল আমাদের কাহিনীর গাধাটি। ভয়ে সে জোরে ছুট দিল, এবং বলাই বাহুল্য পুলিশও তার পিছু নিল। দৌড়াতে দৌড়াতে গাধাটি খেয়াল করলো যে অনুসরণকারী পুলিশটি গায়ে গতরে বেশ মোটাসোটা (সম্ভবতঃ অতিরিক্ত ডোনাট ভক্ষণের ফল স্বরূপ)।  ক্রমে ক্রমে তাদের দূরত্ব বাড়তে লাগলো। দৌড়াতে দৌড়াতে হঠাৎ গাধাটির সামনে পড়লো এক উঁচু দেয়াল। হাঁচড়ে-পাঁচড়ে কোনক্রমে গাধাটি দেয়াল বেয়ে উপরে উঠে পিছনের দিকে তাকালো। সে দেখলো যে রাস্তার উপরে দাঁড়িয়ে পুলিশটি কোমরে হাত দিয়ে তার দিকে হাসিমুখে হাত নাড়ছে। গাধাটি অবাক হয়ে ভাবলো, পুলিশটি কি গাধা নাকি? আসামীকে ধরতে না পেরেও সে হাসছে কেন? যাই হোক, এটা নিয়ে সে আর বেশীক্ষণ সময় নষ্ট না করে দেয়ালের অপর দিকে লাফ দিয়ে নামলো। এবং সেই মুহুর্তে তার কাছে পরিষ্কার হয়ে গেল পুলিশের কোমরে হাত দিয়ে হাসির কারণটি। কেননা এত কষ্ট করে যে দেয়ালটি সে টপকালো সেটি আসলে ছিল শহরের জেলখানার দেয়াল।
গাধা নাম্বার ছয়
শেষ গল্পটি ঘটেছিল একটি স্টেডিয়ামে। চিয়ার-লীডার মেয়েদের ড্রেসিংরুমে হঠাৎ করে একজন আবিষ্কার করলো যে ছাদের বাতির মধ্যে কি যেন একটা লুকানো আছে। বাতি খুলে দেখা গেল যে সেখানে একটি ভিডিও ক্যামেরা আছে। কেউ নিশ্চয়ই লুকিয়ে মেয়েদের পোশাক পরিবর্তনের ছবি তোলার জন্যে সেটা লাগিয়ে গেছে। কিন্তু এমন কাজটি করলো কে? ভাল করে ক্যামেরার ভিডিও টেপটি পরীক্ষা করে দুর্বৃত্তকে চেনা গেল। সে স্টেডিয়ামের একজন জ্যানিটর। মহাবুদ্ধিমান এই দুস্কৃতিকারী প্রথমে ভিডিও ক্যামেরাটি টেস্ট করার জন্যে নিজের কিছুটা ভিডিও করেছিল।


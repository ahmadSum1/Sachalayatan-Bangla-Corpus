'আমি তোমার বাংলাদেশের মেয়ে!'



'বিজয়ের মাস বিজয়ী থাকুক বাংলাদেশে। বিজয় দিবস অমানুষের বিরুদ্ধে মানুষের বিজয়ের প্রতীক হোক সমগ্র বিশ্বে। 

বাংলাদেশ থেকে হাজার হাজার মাইল দূরে থেকেও প্রতিটা মুহুর্তে বাংলাদেশে হৃদয় পেতে রেখেছে যে বন্ধু সেই বন্ধুর জন্য একটি সবুজ পতাকার ভালোবাসা। বাংলাদেশ তোমাকে ভোলেনি, যেমন তুমি ভোলোনি তোমার প্রিয় বাংলাদেশকে। 

তুমি অনেক অনেক ভালো থাকো হে বাংলাদেশের মেয়ে। সময় কিংবা ভূগোল তোমাকে দূরত্বে রাখলেও তুমি সবসময় আমাদের কাছাকাছি আছো। এক নিঃশ্বাসের দূরত্বের চেয়েও নিকটতম। বাংলাদেশ নিয়ে তোমার চুপকথার গান বাজে আমাদের কানে কানে। সবকটা জানালা খুলে দাও না.............

বাংলাদেশ হারবে না, হারবে না তুমি। প্রতিকূল সময়ের বিরুদ্ধে মাথা উঁচু করে দাঁড়াবো আমরা। যখন যেখানেই থাকো, পৃথিবীর যে প্রান্তেই থাকো, আমরা একই সংঘের প্রতিনিধি। আমরা একই সবুজ পতাকা হাত রাখি। অভিনন্দন হে প্রিয় বন্ধু, তোমাকে বিজয়ী অভিবাদন!!!!!!!!'
সকালেই পেয়েছি ইমেইলটা। কতবার যে ঘুরেফিরে পড়েছি এটা। যদিও চিঠিটা লিখেছে আমার এক বন্ধু। কিন্তু ভাবতে ভালো লাগে আমার বাংলাদেশ পাঠিয়েছে এই শুভেচ্ছা বার্তা। এদেশের নির্মল আলো হাওয়াতে থেকেও কেন জানিনা বহুদূরের অনেক দোষে দুষ্ট দেশটাকে ভোলা যায় না। সম্ভবও না। খোঁচা দিয়ে যখন কেউ বলে, 'তুমি তো আম্রিকান এখন' তখন বোকার মত চোখের জল লুকাতে ব্যস্ত হয়ে যাই। স্পষ্ট করে বলা হয়না, চাইলেই নাড়ীর বাঁধন ছেঁড়া যায়?  কিছু বাঁধন আছে, যা আপাত আলগা মনে হলেও তার শেকড় ছড়িয়ে থাকে সত্ত্বা জুড়ে। বাংলাদেশের বিশেষ দিনগুলোতে সে বাঁধনে কেমন একটা টান অনুভূত হয়। হয়ত এমনটা সবারই হয়। ঠিক জানিনা।  
এমাসের শেষে বাড়ির সবার দেশে যাবার একটা প্ল্যান ছিল। কিন্তু আত্মীয় পরিজনেরা বার বার এখন যেতে বারন করছেন। কারণ দেশে এখন ভীষণ অস্হিরতা। যুদ্ধ চলছে নাকি। পত্রিকায় সবজান্তার বিবৃতিতে জানতে পারি। যুদ্ধ তো একটা চলছেই। একদল শকুন খাঁমচে ধরেছে সবুজ পতাকা। আরেকদল বুক দিয়ে আগলে রাখতে চাইছে। শকুনদের 'ছিঁড়ে খাওয়ার' বাসনায় বলি হচ্ছে নিতান্ত সাধারণ মানুষেরা। কোণঠাসা প্রায় বুক আগলে রাখার দল। আর অনেক দূরে বসে আমার মত স্বার্থপর কিংবা নিরুপায় কিছু মানুষ ভুশভুশ করে দীর্ঘশ্বাস ফেলে নইলে কান্না লুকায়। বুক টান করে বলতে সাহস পায় না, দেশটা ভালো নেই যখন তখনই তো তার পাশে গিয়ে দাঁড়ানোটা প্রয়োজন। শাহবাগ আন্দোলন যখন তুঙ্গে তখন একবার তেড়েফুঁড়ে ওঠেছিলাম দেশে ফিরবো বলে। পারিনি ফিরতে। এখনো স্বার্থপরের মত কসাই কাদেরের ফাঁসির আনন্দে কাচ্চির স্বাদ নিতে দ্বিধা না করলেও সব ফেলে চলে যেতে পারিনা। বন্ধু সান্ত্বনা দেয়, তুমি কী করতে পারো ফিরে গিয়ে? সামান্য একটা দেয়াশালাইয়ের কাঠির ক্ষমতাও নেই বুকে! হায় কী তুচ্ছ এই মানুষটার ক্ষমতা। বেনগাজির সেই সব্জি বিক্রেতার বুকের আগুন কেন আমাতে জ্বলে ওঠে না! কেন আমিও স্বার্থ ভুলে শকুনদের 'হেই ছেই' বলে ধাওয়া দিতে পারি না। কেন আমাকে এতটাই ক্ষমতাহীন করা? 
এতসব দীনতার মাঝেও লোভীর মত দেশে ফেরার স্বপ্ন দেখি। আমার এক আত্মীয়ের ইচ্ছা ছিল, তিনি মারা গেলে তাঁকে যেন দেশেই কবর দেয়া হয়। কি এক সমস্যায় তাঁকে দেশে নেয়া সম্ভব হয়নি। এখানেই কবরস্হ করা হয়। তাছাড়া, মৃতদেহ বহনও বেশ ব্যয় সাপেক্ষ। সে ঘটনার পর থেকে সবার অগোচরে আমি একটু একটু করে পয়সা জমাই। ভ্যাদভ্যাদে আবেগ সর্বস্ব এই আমি কখনই চাইনা ভীণদেশের মাটিতে আমার কবর হোক। বার বার ঘুম ভাঙবে তবে। ছেলেবেলাতে মা'কে ছেড়ে যেমন থাকতে পারতাম না কোথাও। আমি জানি, মরেও অন্য দেশের মাটিতে শান্তিতে ঘুমোতে পারবো না। স্বার্থপরের মত তখন ঠিক চলে যেতে চাই তোমার বুকে। আমি জানি, তুমি ঠিকই ঠাঁই দেবে এই অধম সন্তানকে খুব মমতায়, খুব ভালোবাসায়। কারণ আমি তো তোমারই মেয়ে। আমি তোমার বাংলাদেশেরই মেয়ে!


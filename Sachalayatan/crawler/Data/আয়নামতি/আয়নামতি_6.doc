যে প্রথার গভীরে আছে অপমান, বেদনা দেউলেপনা



দৃশ্য-এক
- হ্যালো অমুক, আমি তমুক বলছি, তোমার খালু কী বলেছেন আমি ফোন করবো আজ?
-বিস্ময় চাপা দিতে দিতে অমুকের প্রশ্ন -আমাকে কেন ফোন করতে হলো জানতে পারি?
 - হোয়াট দ্য ***!  তুমি আমার বায়োডাটা দেখোনি? ইমেলে এ্যাচাট করে পাঠিয়েছি তো। 
এখুনি ইমেল খোলো।
তোমার নামটা পছন্দ হয়েছে বুঝলে? স্মার্ট নেম। আমার লাস্ট নেমের সাথে দারুণ মানাবে।
তুমি দেখতে ঠিক কার মতো?  মৌসুমী হামিদ কিংবা দীপিকা পাডুকোনের মতো কী?
-  আমি দেখতে আমারই মতো।
-  হা হা, সে তো বুঝলাম। তারপরও কিছু মিল থাকে না অন্যের সাথে? 
এই ধরো আমার সাথে যেমন বলিউডের অমুক নায়কের মিল আছে, লোকে বলে আর কি!
-  আমি ঠিক বুঝতে পারছি না, কেন ওদের সাথে আমার মিল থাকতে হবে!
-  ওরা আমার পছন্দের নায়িকা তাই। 
শোনো, আমি কিন্তু ড্রিঙ্ক করি, বাঙ্গালি মেয়েদের এসব নিয়ে কিছু ন্যাকামি আছে যা আমার সহ্য হয় না।...... এসব কথা সামনাসমনিই হোক বরং।
অমুক তারিখ তমুক জায়গায় বিকেল শার্প ৫টায় চলে এসো। কফি খেতে খেতে কথাও হবে আর তুমি ঠিক কার মতো সেটাও বোঝা যাবে।
কথোপকথন এই পর্যায়ে থামিয়ে চলুন একটা কবিতার ভেতর ঢোকা যাক।

"বউ কী রকম হবে"
অলোক সরকার
------------------


চিরহরিতের দেশে সে এক কাহিনী
আমরা চেয়েছি
বউ হবে প্রজাপতি আঁকা
মাটির কলসি
যা উল্টে রাতারাতি পাপ ঢাকা যায়
বউ হবে বর্ষাজলে বেড়ে ওঠা তীব্র লাউডগা
কিন্তু সে কামুক দেখে এক ছুটে পালিয়ে আসবে।
ভাত বেড়ে দেবে
জামা কেচে দেবে
জুতো মুছে দেবে
আমরা চেয়েছি তবুও তার কামপাতা যেন বেরিয়ে না পড়ে।
সিঁদুর পরবে
আলপনা দেবে
পায়েস বানাবে
মাতাল স্বামীর জন্য জানলার শিক ধরে দাঁড়িয়ে থাকবে।
চিরহরিতের দেশে সে এক কাহিনী
আমরা মাতাল
আমরা ধনুক
আমরা পলাতক
বোতল ফাটিয়ে
হাতঘড়ি বেচে
পুলিশের বন্ধুর জিপে বাড়ি ফিরে আসি
কিন্তু বাড়ি ফিরে যেন আলপনা দেখি
যেন দেখি
বউ ভাত বেড়ে একা বিয়ের রাতের মতো দাঁড়িয়ে রয়েছে।


কবিতা শেষে আরেকটি দৃশ্যপটে চোখ রাখা যাক।
দৃশ্য-দুই
পরিবারের বিবাহযোগ্যা মেয়েটিকে আজ দেখতে আসবে ছেলেপক্ষ। সকাল থেকেই তার তোড়জোড়। হাতেমুখে উপটান লাগিয়ে মামীর হুকুম মতো  বসে থাকতে হয়েছে মেয়েটিকে। ছোটোচাচীর পরামর্শে ঘন্টাখানিক ঘুমিয়েও নিয়েছে। সবার চোখেমুখে চেনা দুশ্চিন্তা, এবার মুখ রক্ষা হবে তো?

বাবা-মা মুখে সেরকম কিছু না বললেও ওঁদের অসহায় মুখচোখ দেখে মায়া হবার বদলে মেয়েটির অভিমান হয়। বরাবরই সে নিরীহ গোছের। মুখ ফুটে নিজের ইচ্ছা অনিচ্ছার কথা জোর গলায় বলতে শেখেনি। এবার নিয়ে সাতবারের মতো তাকে দাঁড়াতে হবে অনেকগুলো তীক্ষ্ণ চোখের সামনে। যারা যাচাই বাছাইয়ের নামে ভালোমন্দ খেয়ে দেয়ে উঠে যাবার সময় আলগোছে জানাবেন 'পরে জানাচ্ছি।' গতানুগতিকভাবে তাকে আজও হয়ত শুনতে হবে, 'ছবিতে মেয়ের রংটা এতোটা বোঝা যায়নি তো! আচ্ছা, শুনি আর্টকলেজের ছেলেমেয়েরা সবাই নাকি গাঁজা চরস খায়? এত দারুণ সব সাবজেক্ট থাকতে তুমি বাপু আর্ট ফার্ট নিয়ে পড়তে গেলে কেন?'

এসব অবান্তর প্রশ্ন সঙ্গে থাকা তথাকথিত শিক্ষিত পাত্রটির জন্য বাড়তি আনন্দের খোরাক। তার মুখ টিপে হাসতে থাকা মেয়েটিকে সেরকম আভাস দেয়। ভীষণ ক্লান্ত লাগে তাকে ঘিরে এই এক প্রহসন নাটকে। খুব ইচ্ছে করে স্বভাব বিরুদ্ধ আচরণ করে প্রতিবাদ জানাতে। মাটি দু'ভাগ হয়ে  সীতাকে অপমানের হাত থেকে রক্ষা করে ছিল প্রকৃতিমাতা। রাজভবনের বায়ু কিংবা সূর্য যাকে দেখতে পায়নি কখনো সেই দ্রৌপদীকে দুঃশাসন রাজসভায় অপমানিত করলে উপস্হিত সভাসদের কেউ এর প্রতিবাদ করেননি একমাত্র বিকর্ণ ছাড়া। জীবন মিথ না। যে কারণে অভিভাবকের দল পাত্রী দেখবার নাম করে যেমন খুশি অপমান করে যেতে পারেন। এখানে না সহায় হয় প্রকৃতি,না বিকর্ণ নামের কোনো প্রতিবাদী চরিত্র।

যেখানে প্রতিবাদ নেই সেখানে প্রতিকার আশা করা বৃথা। এই শতকেও তাই পাত্রী দেখানোর রীতি লোপাট হয় না আমাদের সমাজ থেকে। হয়ত রেওয়াজে কিছুটা আধুনিকতার ছোঁয়া লেগেছে। কিন্তু আচরণে কমবেশি সবাই নিজের নিজের ইচ্ছের ফর্দ মিলিয়ে নিতে আগ্রহী। এক্ষেত্রে আর্ট কলেজের শ্যামলা মেয়েটিকে দেখতে আসা পাত্রপক্ষের বা পিলে চমকে দেবার মতো বায়োডাটার মালিকের আচরণ "বউ কী রকম হবে"র মত খানিকটা। বলছিনা একতরফা শুধু মেয়েদেরই বাছ বিচার চলে, ছেলেদের বেলায় এমনটা হয় না।
কোথাও কোথাও ছেলেদেরও বাছ বিচার করা হয়। কিন্তু মেয়েদের অপমানের যন্ত্রণার কাছে সেসব নগণ্য। খুব কম পরিবার আছে যাদের মেয়ে/বোনের জীবনে এরকম অসহ্য অপমানজনক ঘটনা নেই। দুঃখের বিষয় নারীত্বের এই অপমানে নারীরাই সঙ্গ দেন যথেষ্ট মাত্রায়।

এক্ষেত্রে অনেক সময়ই প্রাতিষ্ঠানিক শিক্ষা বা সভ্য দেশে বসবাস করেও সভ্যতা রপ্ত করতে আমরা অনেকেই ভীষণ রকমের ব্যর্থ হই। নারীর সম্মানহানি শুধু মাত্র কিছু বিকৃত মনষ্কের ন্যাক্কারজনক আচরণের মধ্যেই সীমাবদ্ধ না। পাত্রী দেখার নামে নারীকে অসম্মান-অপমানের আচরণ উচ্চ শিক্ষিত, রুচিশীল বলে পরিচিত মানুষের মাধ্যমেও হরদম ঘটছে।

প্রথম কথোপকথনের দৃষ্টি আকর্ষণ করছি এখানে। ফোনে কথোপকথনরত ভদ্রলোকটির অবস্হান যুক্তরাষ্ট্রে,তিনি নামকরা বিশ্ববিদ্যালয় থেকে পিএইচডি করা মানুষ। অথচ বৈবাহিক সম্পর্ক স্হাপনজনিত সংস্কৃতিতে তিনি সামন্ত প্রভু। প্রাথমিক আলাপে শিষ্টাচারের ধারও ধারেননি এহেন মানসিকতার কারণে। অন্যের জীবনকে নিজের ইচ্ছার শিকলে বাঁধতে চাওয়ার নাম কখনো  বিয়ে হতে পারে না। আজকের পরিপ্রেক্ষিতে তো নয়ই। একে অন্যের পছন্দ অপছন্দকে যেখানে সম্মান দেখাবার কথা, সেখানে তাকে অগ্রাহ্য করা বিশেষত মেয়েদের ক্ষেত্রে যেরকমটা হয় সেটি কী নারীর প্রতি অসম্মানের, অপমানের নয়? আমাদের সমাজবিধির মধ্যে মেয়েদের খাটো করবার চর্চা চলে এসেছে বলে আজকের সময়ে দাঁড়িয়ে একজন শিক্ষিত পুরুষের তাকে প্রতিবাদহীন মেনে নেয়াটা তো শুধু নারীরই অপমান না পুরুষটির জন্যেও অপমানের, তার শিক্ষাদীক্ষাকে প্রশ্নবিদ্ধ করা হয় এমন আচরণে।

যে মেয়েটি শিল্পী হবার স্বপ্ন নিয়ে চারুকলায় পড়েছে তাকে কেন অন্যের চিন্তার খোপে নিজেকে মানিয়ে নেবার আপোষ করতে হবে? আমার স্বপ্ন কেমন হবে সেটা অন্য একজন ঠিক করে দেবার কে? আমার নামের ব্যবচ্ছেদের স্বাধীনতাই বা অন্যের ইচ্ছা মাফিক কেন হতে হবে? কেন আমাকে অন্যের পোশাকে সাজতে হবে? অন্যের বাড়িয়ে দেয়া থালায় কেন আমি সোনামুখ করে খাবো? একজন ভিখিরিরও একটা নিজস্ব থালা থাকে। যুগ পালটেছে কিন্তু আমাদের আচরণ পালটানোর কোনো লক্ষণ নেই।

অপমান মুখ বুঁজে সহ্য করে আমাদের অগ্রজেরা সংসার জীবন নামের মায়ায় নিজেদের জুড়ে দিলেও একুশ শতকে দাঁড়িয়ে আপনি কিংবা আমি কেনো তেমনটা মুখ বুঁজে সয়ে নেবো? মেয়ে দেখানোর নামে সমাজে চলতে থাকা নারীত্বের অপমান করার সভায় শিক্ষিত রুচিশীল পুরুষদের সবাইকে না হলেও একটা বড় অংশকে বিকর্ণের ভূমিকায় দেখতে চাই। হোক প্রতিবাদ। প্রতিবাদ যেখানে, সুন্দর প্রতিকার সেখানে আলো হাতে এসে দাঁড়ায়।
কনে দেখার এই অপসংস্কৃতিকে রুখে দিতে মেয়েদের পাশাপাশি ছেলেদের শক্ত অবস্থান থাকা চাই। বাধ্য হয়ে অপসংস্কৃতির ঢলে গা ভাসিয়ে দিয়ে এসব অনাচার মেনে নেয়াটা শুধু আপোষকামিতা নয়, এটা চরম কাপুরুষত্বেরও লক্ষণ। আমি জানি আজকাল অনেক ছেলে বেরিয়ে এসেছেন ওই কুসংস্কৃতি থেকে এবং একটা মেয়ের পছন্দ অপছন্দকে সম্মান দেখিয়ে সম্পর্ক স্থাপন করতে শুরু করেছেন। কিন্তু তার সংখ্যা অতি নগণ্য। এখনো মধ্যযুগীয় সামন্ত মানসিকতা বিরাজ করছে অধিকাংশ পুরুষের মনে, এমনকি পশ্চিমা দেশে বসবাস করা বাংলাদেশী মানুষদের মধ্যেও। সভ্য দেশে বাস করেও অসভ্যতায় সায় দেয়া পুরুষের সংখ্যাই দুঃখজনকভাবে অনেক অনেকগুন বেশী।
পুরুষেরা যদি প্রচলিত এই কুসংস্কৃতিকে দৃঢ়ভাবে ‘না’ বলতে পারেন তাহলে সমাজ চলমান এই সংস্কৃতিকে বদলাতে বাধ্য হবে। সুতরাং পুরুষকেই এগিয়ে আসতে হবে নারীদের পাশাপাশি। বিয়ে হলো একটি যৌথজীবনের সূচনা। বিয়ের সংস্কৃতিতে নারী পুরুষের সমন্বিত সভ্য সহাবস্থান পরিবারের বাকী জীবনের জন্যও বিশেষ প্রয়োজনীয়। আসুন কুসংস্কৃতি বর্জন করে আলোর পথের যুথবদ্ধ যাত্রী হই।
-----------
কৃতজ্ঞতা: 
জয় গোস্বামী।
অলোক সরকার।


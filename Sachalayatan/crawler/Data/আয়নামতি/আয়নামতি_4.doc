আমি বৃষ্টি চাই



এদেশে বর্ষা ঋতু বলে বিশেষ কোনো ঋতু নেই। তাই বোধহয় বৃষ্টি পড়ে ভীষণ রকমের দীনতা নিয়ে। একটুও ভালো লাগেনা এমন কৃপণতা। দেশের উদার অকপট বৃষ্টিধারা তখন তুমুল মিস করি! মেজাজ খারাপ করে বিচিত্র ভাবনা ভাবি এদের বৃষ্টির গরিবি দেখে। দেশটা বড়লোক হলে কী হবে! বাংলাদেশের মতো এদের আকাশ উদার হয়ে ঢালতে জানেনা। কাঁদতে শেখেনি তেমন মুদ্রায়। এদেশের বৃষ্টি মাটির সোঁদা গন্ধ নিয়ে ভাসতে- ভাসাতে জানে না! আরো ভাবি এখানকার বাচ্চাগুলোর কথা। গুটুর গুটুর করে খালি কম্পু গুতানো কিংবা হাইফাই কোনো খেলনা নিয়েই ব্যস্ত থাকলো বেচারারা। বৃষ্টিতে কিভাবে ভিজতে হয়। আদুর গায়ে বৃষ্টির ধারা কেমন করে মাখতে হয়, সে আনন্দের খোঁজ হতভাগার দল পেলো না এ জীবনে। বৃষ্টিতে ভিজবি আয় খেলা ফেলে' বলে কোনো বেহিসেবি সময় ওদের হাতছানিতে ডাকলো না। খেলনা বন্দুকে পানি ভরে একে অন্যকে ভিজিয়ে আনন্দ পাওয়া দেখলে তাই কেন জানি মায়া লাগে ওদের জন্য। মনে পড়ে যায় নিজের ছেলেবেলার কথা। সেসময় কোনো কোনো বৃষ্টির দিন মনটা কিছুতেই মায়ের শাসন, বড়দের বকুনির ধার ধারতো না। পাড়ার আর দু'পাঁচজন দুষ্টুরশিরোমণির হা রে রে রে এর সাথে পাল্লা দিয়ে নেমে যেতাম ভিজে বেড়াল আমি। বৃষ্টিতে ভিজবো বলে। সে কি হৈ হুল্লোড়! আনন্দ স্বয়ং আমাদের বন্ধু তখন। সব ভুলে মুঠো মুঠো বৃষ্টি কুড়োতাম। আমরা তখন দিশেহারা বাঁধনছাড়া, পাগলপারার দল!
কোনো কোনো বৃষ্টির দিন ছুটতে ছুটতে চলে যেতাম নতুন কোনো পথের বাঁকে। যেদিকে হয়ত যাওয়া হয়নি কখনোই। লুকোচুরি খেলার অংশ হিসেবে তেমন জায়গা ছিল খুব পছন্দের। এভাবে একদিন পথ হারিয়ে ফেলেছিলাম। ঘোরবৃষ্টির মাঝে একদম অচেনা এক পথের মোড়ে দাঁড়িয়ে কেঁদেছিলাম কেমন বোকার মতো! এখন ভাবলে হাসি পায়। আবার হারিয়ে যাওয়া সেই আমি’টার জন্য বুকের ভেতরটায় কেমন একটা করে! এদিক ওদিক পথ খুঁজতে গিয়ে বন্ধুদের দেখা মিলে গিয়েছিলো। তাতেই বাড়ি ফেরার পথ খুঁজে পেয়েছিলাম সেদিন। বাড়ি ফিরে মায়ের বকুনি খেতে হয়নি। বরং আমি ফিরতেই, মা আমাকে ঝাপটে ধরে রেখেছিলেন অনেকটা সময়। আমার ভিজে কাপড় মায়ের শাড়িই শুধু ভিজিয়ে দেয়নি, তাঁর টুকটুকে মুখ জুড়ে জল ছোপছোপ খেলা দেখে আমি কেমন ভয় পেয়ে গিয়েছিলাম। সেবার ধুম জ্বর এসে যায় আমার। বৃষ্টি আমার ধাতে সয় না। ভিজলেই শর্দিতে ভুগতে হয়। যেকারণে বাড়ির বড়রা বৃষ্টিতে ভিজতে দেখলেই চোখ রাঙাতেন।
আর সব ব্যাপারে আমি শান্ত সুবোধটি থাকলেও বৃষ্টি হলেই কেমন বেপরোয়া। তখন আমি পাগলা জগাই, তখন আমি কাউকে না ডরাই। ঠান্ডা জ্বরের তোয়াক্কা না করে কত যে ভিজেছি তুমুল বৃষ্টির কোলাহলে! এখন এদেশে বৃষ্টির দিনে সেসব কথা মনে পড়ে ভীষণ। খুব করে চাই একদিন আকাশ ভেঙে বৃষ্টি পড়ুক। ধুম বৃষ্টিতে দাঁড়িয়ে ভিজি। আমূল ভিজে যাই আমি। ছুটতে ছুটতে আবার পথ হারিয়ে ফেলি। কিন্তু তেমন বৃষ্টি আসে কই এখানে! আকাশ ঠিকই রাজকীয় ভঙ্গিতে মেঘলা হয়। কিন্তু বৃষ্টির বেলায় ঠন ঠন। ছিঁচকাঁদুনি ছোট্ট মেয়েটা চট জলদি বায়না মিটে গেলে যেমন হঠাৎই কান্না ভুলে যায়। তেমন করেই যেন বৃষ্টি শুরু না হতেই রোদ এসে ফিক করে হেসে ফেলে এখানে।
অনেকের মতো আমাকেও বৃষ্টির দিন টেনে নিয়ে যায় ছেলেবেলার আনন্দমঠে। মায়ের সেই সোঁদা গন্ধমাখা শাড়ির ছায়ায়! সেই আনন্দের কাছে বার বার  ফিরে যেতে ভালোবাসি বলেই বৃষ্টিকেও ভালোবাসি। আমি তাই প্রচণ্ড ব্যস্ত ব্যাকুল বৃষ্টি চাই।
------
কৃতজ্ঞতা: শিরোনাম শুভমিতার গান থেকে নেয়া।


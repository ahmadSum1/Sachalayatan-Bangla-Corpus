বাংলা বানানের ভুলতাড়ুয়া



মনে আছে একবার স্কুলে ইংরেজির শিক্ষক শ্রেণীকক্ষে এসেই ঘোষণা দিলেন- "আজ কোন পড়া হবে না। আমি ডিকটেশন দেবো। দেখতে চাই বানানে তোমরা কতটা পাকা।"
কাঁচা পাকার সে পরীক্ষায় কমবেশি সবাই বেশ উতরে গিয়েছিলাম। যারা তেমন হালে পানি পায়নি তাদের নিয়ে হাসাহাসির ধুম পড়ে গিয়েছিল আমাদের মধ্যে।  বানান ভুলের দুয়োতে জর্জরিত একজন রাগে ফুঁসে ওঠে বলেছিল, "ভুল তো হতেই পারে। এ তো আমার মাতৃভাষা নয়। যদি নিজের মাতৃভাষায় ভুল করতাম তবে এভাবে লজ্জিত করাটা খুব ঠিক ছিল।" দুরন্ত বয়সের তোড়ে ওর সে অভিযোগ সেভাবে আমল পায়নি সেদিন। এখনো কী পায় সেভাবে? একবার নিজেই ভেবে বলি তো মাতৃভাষা বাংলার বানান ভুল হলে কতটা লজ্জিতবোধ করি, যতটা বিব্রত হই  ইংরেজি বা অন্যকোন ভাষার ক্ষেত্রে?
আমি নিজেও অনেক বাংলা বানান ভুল করি। দীর্ঘ একটা সময় ধরে 'আত্মীয়' শব্দটি ভুল বানানে 'আত্নীয়' লিখে এসেছি। মাত্র সেদিন আমার এক বন্ধু ভুলটা শুধরে দেয়। এরকম সবাই যদি তার আশ পাশের বানানগুলো শুদ্ধ করার কাজে একটু সময় ব্যয় করতো, তাহলে দেশ থেকে অশুদ্ধ বানান অনেকাংশে নির্মূল হয়ে যেতো। দেশের অনেক বাণিজ্যিক প্রতিষ্ঠান থেকে শুরু করে শিক্ষা প্রতিষ্ঠান পর্যন্ত এরকম ভুল বানানে সাইনবোর্ড, বিলবোর্ড, বিজ্ঞাপন ইত্যাদি লিখে থাকে।। কারো এতে যেন ভ্রক্ষেপ নেই, লজ্জাবোধ নেই। কত দামে কেনা এই বাংলাভাষা সে কী আমরা ভুলে গেছি তবে! জন্ম নিয়েই মানব সন্তান মায়ের ভাষায় কথা বলে। সেই মাতৃভাষার ব্যাপারে এতটা উদাসীন থাকা কতটা লজ্জার ব্যাপার, ভাবা যায়?
যে নিজের ভাষা শুদ্ধভাবে লিখতে পারেনা তার কাছে ভিনদেশি ভাষাও কি খুব নিরাপদ?  মাঝে মাঝে দেশি চ্যানেলে কিছু বিজ্ঞাপন দেখা যায় যেমন তার ভাষা তেমনই তার বানানের দশা!  এসব দেখে সঞ্জীব চট্টোপাধ্যায়ের মত বলতে ইচ্ছে করে "ওরে তুই মুখ না পেছন!" এগুলো দেখবার কী কেউ নেই? মনে হয় নেই।
দু'একটা ব্লগ ঘুরে কিছু পোস্ট পড়ে দেখেছি বিচিত্র সব বানানে চলছে সাহিত্যযজ্ঞ। পড়ে হাসিও পায় রাগও হয়। নিবন্ধন না থাকায় কিছু বলা হয়ে ওঠেনা। সচল সেদিক থেকে ব্যতিক্রম। এখানকার অধিকাংশ লেখক বানানের ব্যাপারে সচেতন। তবে সচলেও আমি একটা বিষয় নিয়ে দ্বন্দ্বে থাকি। একই বানানের দু'রকম লেখনরীতি বেশ কিছু সচল/হাচলদের মধ্যে দেখি এখানে।(যেমন: শান্ত্বনা/সান্ত্বনা, ঠান্ডা/ঠাণ্ডা, উঠে/ওঠে,পোষ্ট/পোস্ট, দ্বন্দ/দ্বন্দ্ব,পোষাক/পোশাক, জিনিষ/জিনিস/যত/যতো,তত/ততো ইত্যাদি)। কোনটা যে সর্বতোভাবে সঠিক সেটা প্রায় ঘুলিয়ে ফেলি। যে কোন একটা বানানরীতিতে স্হির থাকতে পারলে আমার মনে হয় এমন দ্বন্দ্বের সৃষ্টি হতো না।
আরো একটি বাড়তি অনুরোধ জুড়ে দিতে চাই এ সুযোগে। যে কারো (ফেসবুক/ব্লগ/সচল/বন্ধুর ইমেইল) বানান ভুল দেখলে তা শুদ্ধ করে দিন। মনে পড়ে একসময় সচল বুনোহাঁস কষ্টসাধ্য এই কাজটা খুব চমৎকার করে করতেন। সেরকম অনেক বুনোহাঁস যদি থাকতো আমাদের!  বানানভুলের মিছিলে আমিও একজন হওয়াতে সেরকম কারো উপস্থিতি খুব মিস করি। আপনার সদিচ্ছা আর সামান্য সময়ব্যয় বাংলা বানানের দীনতা ঘুচে যেতে সাহায্য করবে।
পত্রিকার এইখবরটি পড়েই চটজলদি পোস্টটি লেখা। এত ভালো লাগলো খবরটি পড়ে! নিজের ভাষার প্রতি গভীর ভালোবাসা নিয়ে সিলেট শহরে 'কাকতাড়ুয়া' নামের একটি স্বেচ্ছাসেবী দলের ২০জন তরুণ তরুণী বানান শুদ্ধি অভিযানে নেমে পড়েছেন। তাদের এই আন্তরিক প্রচেষ্টাকে অভিনন্দন। দেখেও না দেখবার ভাণ করে আমরা যারা পথে ঘাটে নানাভাবে লিখিত এসব বানান ভুলকে প্রশ্রয় দিয়ে এসেছি এতকাল তাদের যদি এ ঘটনায় কিছুটা টনক নড়ে তবে 'কাকতাড়ুয়ার' দল ভারী হতে বেশি সময় লাগবে না।
সিলেটের তরুণেরা যা করছেন,  ঢাকা(বা অন্যন্য) শহরের তরুণেরা কী এ কাজটিতে এগিয়ে আসতে পারেন না? তিলোত্তমা ঢাকাসহ অন্যান্য শহরের কপাল থেকেও হরেক কিসিমের বানানভুলের জঞ্জালগুলো সরানো দরকার। কাকতাড়ুয়ার মতো ভুলতাড়ুয়া কোন সংগঠন কী দেশব্যাপি গড়ে তোলা সম্ভব? আমার মতে আমাদের একটু আন্তরিক প্রচেষ্টাই এর জন্য যথেষ্ট। মানছি আমরা প্রবাসীরা সরাসরি এতে কোন কাজ করতে পারবো না, কিন্তু আর্থিক সাহায্যের ক্ষেত্রে আমরা এগিয়ে আসতে পারি। দেশে কেউ যদি এরকম একটা উদ্যোগ নেয়, তাহলে এটা অবশ্যই সম্ভব। দেশীয় সচলসহ অসংখ্য ভাই বোনেরা কী ভেবে দেখবেন ব্যাপারটা? আপনার/আপনাদের সময় হবে কী বাংলা ভাষার মর্যাদা রক্ষার এই মিছিলে সামিল হতে?
[সমাপ্তিটীকা: আন্তরিক চেষ্টা সত্ত্বেও এই পোস্টে একাধিক বানান ভুল থেকে যেতে পারে। তাই কেউ যদি মন্তব্যে শুদ্ধ করে দেন বিশেষ কৃতজ্ঞ থাকবো]


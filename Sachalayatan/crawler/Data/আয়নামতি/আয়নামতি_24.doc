হারিয়ে ফেলার স্মৃতিতে আলো ফেলে তারাকারিগর!



হারিয়ে ফেলার বেদনা আমাদের সবার আছে, একেক রকম চেহারায়। কিন্তু আছেই! কতকিছুই হারিয়ে ফেলি আমরা। ছোট্টবেলার প্রিয় খেলনা, ভালোলাগার বই থেকে শুরু করে প্রিয়তম বন্ধুটি পর্যন্ত এই হারানোর তালিকায় থাকে।
এসব হারানোর ব্যাপার গুলো কখনো কখনো আমাদের পোড়ায় ভেতরে ভেতরে। এই আমি ছোটবেলার খুব প্রিয় বন্ধুর মুখটা কিছুতেই আর মনে করতে পারিনা! কিন্তু দিব্বি তার নামটি মন কামড়ে আছে এখনো। মাঝে মাঝে বুড়ো আঙ্গুলটা মুখে পুরে দেবার একটা বদাভ্যাস ছিলো আমার শৈশবের প্রিয়বন্ধু তানিশার। ওর একটা লাল মখমলের কারুকাজ করা জামা ছিলো, সেটা পরলে ওকে ঠিক পরীর মত মনে হতো। মাঝে-মধ্যে আমাদের আড়ি হয়ে গেলে তানিশা ওদের বাড়ির পেয়ারা গাছে ওঠে আমাকে দেখিয়ে দেখিয়ে পেয়ারা খেতো। পাড়ার অন্য সব বন্ধুরা ভেতরটা লাল আর খুব মিষ্টি পেয়ারার লোভে তখন আমাকে অগ্রাহ্য করে তানিশার কাছে গিয়ে ভীড়তো। সেসময়টায় আমার বুকের ভেতর একটা অচেনা অনুভূতি কেমন গুনগুনিয়ে যেত। 
বড় হয়ে জেনেছি ঐ অনুভূতির নাম কষ্ট! এতসব মনে আছে অথচ অনেক চেষ্টাতেও আমি আর তানিশার মুখটা মনে করতে পারিনা! আমি ব্যথিত হই এক সময়ের খুব প্রিয়মুখটির প্রতিচ্ছবি বুকের কোনো ভাঁজে খুঁজে না পেয়ে!
মনে করতে পারিনা অসম্ভব প্রিয় বই 'উভচর মানুষ' বইটির লেখকের নাম। অথচ বইটির অনুবাদক কে, কোন প্রকাশনী থেকে বইটি প্রকাশিত হয়েছিলো সেটি স্মৃতি আঁকড়ে আছে দিব্যি! এর কোন মানে হয়! এরকম হারিয়ে ফেলা আমাকে বিব্রত করে। সুকুমার রায় সমগ্র  কিছুদিন পর ফেরৎ দেবার নাম করে সেই যে নিয়ে গিয়েছিলেন আমার দূর সম্পর্কের এক ফুপি আজ পর্যন্ত তার হদিশ মেলেনি। চাইবো-চাচ্ছি করে সময়মত আমারও আর বইটা ফেরত চাওয়া হয়নি। সুকুমার সমগ্রটা আমার চিরকালোর জন্যই গেলো!
বই হারিয়েছি কিংবা চেয়ে নেবার পর আর ফেরত পাইনি এমন সংখ্যা অজস্র। ছাতা হারানোর ব্যাপারেও আমার বেশ নামডাক ছিলো আমাদের পরিবারে। আজও এ সুনামে আর কেউ দাগ বসাতে পারেনি। সেই স্কুল জীবন থেকে আজ পর্যন্ত কতগুলো ছাতা যে হারিয়েছি তার সঠিক হিসেবটা একমাত্র খোদাই জানেন। একবার মায়ের সাথে বইমেলাতে গিয়ে হারিয়ে গিয়েছিলাম। সে এক কাহিনি বটে! আমি তখন ক্লাস এইটে পড়ি। 'হারিয়ে গিয়েছি এই তো জরুরী খবর' টাইপ বিজ্ঞাপন মুখে এঁটে অনেকক্ষণ সেদিন সন্ধানীর স্টলের সামনে দাঁড়িয়ে ছিলাম।  পরে অবশ্য সন্ধানীর কিছু দয়ালু মানুষ মাইকিং মারফত মাতা-পুত্রীর মিলনপর্ব সম্পন্ন করতে সাহায্য করেছিলেন।
নিউমার্কেটে টুকটাক কাজ সেরে, একবার আমি আর সেঁজুতি সিএনজিতে বাড়ি ফিরছি। পথে সেঁজুতিকে  নামিয়ে আমি বাড়িমুখে রওনা দিলাম। বাড়ি পৌঁছে ভাড়া মিটিয়ে গটগটিয়ে নেমে গেলাম। সিড়ি ভেঙ্গে ওঠবার সময় কেমন জানি খালি একটা অনুভূতি হওয়াতে খেয়াল হলো  আজকে সেঁজুতির কাছ থেকে উপহার হিসেবে পাওয়া 'পার্থিব' বইটা সিএনজিতে রেখেই নেমে গেছি। বইটা নিয়ে চলে গেছে সিএনজি। 'পার্থিব' হারিয়ে ফেলবার দুঃখ আমি অনেকদিন বয়ে বেড়িয়েছিলাম। কারণ বইটার প্রথম পাথায় সেঁজুতি এত চমৎকার কিছু কথা লিখে দিয়েছিলো তৎক্ষণাত। ওটার জন্যই আমি বেশি কষ্ট পেয়েছিলাম। যদিও আমার শোকাগ্রস্হ চেহারা সহ্য করতে না পেরে সেঁজুতি আরো এককপি কিনে দিয়েছিলো। কিন্তু সব হারিয়ে যাওয়া বিষয়গুলো কি আর ওভাবে ফিরে পাবার ব্যবস্হা থাকে! হারিয়ে যাওয়া শৈশব-কৈশোর যখন কোনো বৃষ্টি মুখরদিনে হাত নেড়ে ডাকে' আয় ছেলেরা খেলা ফেলে......' তখন, চাইলেই কি পারি তার কাছে ছুটে যেতে! আমার তুমুল আলোয় মাখা শৈশব-কৈশোর আমি চিরকালের জন্যই হারিয়ে ফেলেছি। সময়ের সঙ্গে সঙ্গে এভাবে কতকিছুই হারিয়ে যায়, হারিয়ে ফেলি। এরকম শূণ্যতা আর হারিয়ে ফেলবার তালিকা দিনের সাথে পাল্লা দিয়ে বাড়তেই থাকে কেবল!


বন্ধু এসো ফাইন্যাল দেখি শোক দুঃখ ভুলে...



বেশ ঘটা করে শুরু হওয়া বিশ্বকাপ ফুটবলের আসর প্রায় ফুরিয়ে এলো। পিতিমির কোণা ঘুপচি থেকে নানান দেশের খেলোয়াড় সকল এসে বাতাস ভর্তি একটা নিরীহ গোলাকার বস্তুতে ঠেসে লাথি কষালো। মনের ভেতর ঘাপটি দিয়ে থাকা রাগ ঝারবার এই মোক্ষম ব্যাপার, ফাইন্যাল এবং তৃতীয় চতুর্থস্হান নির্ধারণী পর্যন্ত চলবে। ঝি কে মেরে বউ কে শিক্ষা দেবার কুমন্ত্রণাটি এখান থেকেই আগত কিনা তাহা আমার জ্ঞানী মনের প্রশ্ন। লাথালাথির এই হিংসুটে কর্মপদ্ধতিকে হালাল করবার জন্য কন্ঠ ছেড়ে গাওয়া হয়, 'উই আর ওয়ান!' অথচ সাইড লাইনের বিলবোর্ড জুড়ে ফিফার আর্তনাদ 'সে নো টু রেসিজম।' সংঘবদ্ধ কতসব সন্ত্রাস হালাল হয়ে যায় স্বার্থসিদ্ধির মোড়কে এ'তো ফুটবল হে! যার জন্মই হয়েছে লাথির উপ্রে থাকবার জন্য। ইয়ে আলুচনা অন্য দর্শনের গোলপোস্টে ঢুকে যাবার আগেই অফসাইডের ফ্ল্যাগ দেখিয়ে তাকে লাইনে আনি বরং। হ্যাঁ তো এই বিশাল ব্যাপক লাথালাথির উৎসবে 'বাংলাদেশ নেই রে' বলে পটাং করে এক ফ্রেণ্ডের কূট কাটাতে 'বুকে ব্যথা বেজে ওঠে'। দক্ষ ডিফেণ্ডারের মত রুখে দিতে চেষ্টা করি চিরন্তন পালটা আক্রমণে; রাখো বাংলাদেশ! দক্ষিণ এশীয় আর সব ফুটবলবাজ রাজরাজরা কোথায়? ডাকো তাদের! এবেলা দু'জনকেই হেসে উঠতে হয়। নদীর দেশের লুক হয়েও প্রতিবার হা করে দেখতে হয় সাঁতরে অলিম্পিক মেডেল নিয়ে নিচ্ছে নাসারাদের কেউ। সব খেলার সেরা বাঙ্গালির প্রিয় ফুটবলের ক্ষেত্রে এমনটা হলেই বুঝি বলতে হয় ওভাবে!
ফুটবলের ব্যাকরণ ফ্যাকরণ কিছু না বুঝেই দিব্যি উপভোগ করি বিশ্বকাপ নামের এই আনন্দ উৎসব। আনন্দ করবো সেখানে আবার এত বুঝতে হবে কেন র‍্যা? জালে বল জড়াবে তুমি তারস্বরে চেঁচাবে গোউললললল! খেইল খতম। তারপরও দুনিয়ার যাবতীয় গ্যাঞ্জাম আনন্দের মধ্যে টেনে আনতে না পারলে কিসের বাঙ্গালি আমরা? এইখানে রেফারির তীব্র সতর্ক হুইসেল বাজবে কিন্তু! কেবলমাত্র বাঙ্গালিই গ্যাঞ্জামে দক্ষ একথা যে বা যারা বলে তারা রবেন বুড়ো! গ্যাঞ্জাম করে পেনাল্টি নিয়ে নেয়, দুষ্টু কোতাকার! আম্রিকানদের মধ্যে এবছর চোখে পড়বার মত ফুটবল প্রীতি লক্ষ্য করা গেছে। এবছর দলটি খেলেছেও ভালো। যদিও আমি দলটির বিরুদ্ধপক্ষ ছিলাম...হেহেহে সেজন্য আমাকে ব্যাপক লাঞ্ছনা সইতে হয়েছে গো! আমি নাকি নিমকহারাম! যেদেশের খাই, তার গুণ নাহি গাই। আরে আজব! এ কি আমার জননী জন্মভূমি নাকি যে নিমকহারামী করলেম! তাদের বলো না যারা ক্রিকেটে বাংলাদেশ খেলা সত্ত্বেও পাপীনামে মুখ মন সব নাপাক করে!  আলজেরিয়া, ইরান, নাইজেরিয়া ভালো খেলেছে সেজন্য তাদের সমর্থন দেয়াই যায়। কিন্তু দলে মুসলমান আছে বলেই তাদের দিকে ঝুঁকতে হবে; এমন যুক্তিতে যারা গলা ফাটান তাদের কাছে প্রশ্ন, বোকো হারামদের বদমাইশির প্রতিবাদে এই সকল মুসলিম ভ্রাতাদের কয়জনে গলা তুলছেন? বিশ্বের কয়টা মুসলিম দেশ সোচ্চার হয়েছে? তওবা, তওবা খেলার সাথে দেখি রাজনীতি ঘুলে দিচ্ছি লেবুর সাথে চিনিরই মত!
পাশের বাড়ির চ্যাংড়া পোলা ফিলিপের ব্যাপক জান্তেমঞ্চায় কেন দুনিয়ার এতগুলো বেকুব একসাথে বসে এমন পাগলামিতে মাতে? ঘটমা কিতা? তাকে বুদ্ধি দেয়া হয়েছিল পারলে খানকয়েক খেলা ফলো করো হে। সে অবুঝের মত তাহাই করা শেষে জ্ঞানলব্ধ মতামত জানায় এই বলে...'আরে বাস্! এমন একটা বিজনেস স্পটের কথা ভাবা যায়!' দূরে গিয়ে মর ব্যাটা! খেলার মাঝে ব্যবসা নিয়ে আসসো! তারচে' তোমার বউ ঢের ভালু। তার কাছে তথ্য পাওয়া যায় কোন কোন দলে হেঞ্ছাম খেলোয়াড় আছে। তবে আমার ব্যক্তিগত দুঃখ এবছর সেরাম 'দিল ম্যায় চিক্কু' হেঞ্ছাম দেখলেম না! এক বিবাহিত বালক বন্ধুর দুঃখ, সে ভেবেছিল ব্রাজিলে খেলা হচ্ছে যখন, তখন টিভিতে জমিয়ে উদার মনের দর্শক আর স্বাম্বা নাচনদারদের দেখবে। তেমনটা দেখতে না পাওয়ায় আফসোসে বাঁচে না সে। তার বক্তব্য শুনে জান্তেচাই 'বউ জানে তোর এমন খাইষ্টা মনোভাবের কথা?' বন্ধুর ঝামা দেয়া উত্তর, 'পোড়ারমুখি সংসার আর খেলাকে একলগে ঘুটিস কেন?' হে হে হে বুঝেন অবস্হা!
আমি যে দলের সমর্থক সে দলটি কোয়াটারে আসবার আগেই ঝরে গেছে। সাথে করে নিয়ে গেছে এক দাঁতালের স্মৃতিচিহ্ন! প্রথম ভালুলাগাটি নেই বলে 'তওবা করি ফুটবল' দেখা চাড়বো(ছাড়বো) এমন বুকা তো আমি না! তাই দ্বিতীয়, তৃতীয় ভালোলাগার অপশনে ভীড়ে যাই। আচানক ব্যাপার তারাই এখন ফাইন্যালে খেলবে! আর্জেন্টিনা নেদুদের পেনাল্টিতে হারানোর পর মন আমার গার্ডেন গার্ডেন! খুশির ব্যাপার একা একা উপভোগ করা যায়? আনন্দ ভাগ করলে বাড়ে, সে আনন্দের জোয়ারে ভাসতে ভাসতে বন্ধু নন্টে'কে ফোন দেই। তিনি কায়দা করে 'হ্যালু অমুক স্পিকিং' এর পর বিড়বিড় করে যা বললেন, তার মর্মার্থ হলু ' নো মাঙ্কিকিং এ্যারাউণ্ড।' নিশ্চয়ই ব্যাটা বসের ধ্যাতানি খাচ্ছিল বসে বসে তাই এমন ইতং বিতং কইলো। তার সাথে আমার বাতচিত বন্ধ আছে কিছুদিন হয়। এই খুশির মওকায় সেটা ভুলেই বন্ধুকে অভিনন্দন জানাতে চাওয়া। সে কি না আমাকে বান্দর কইলো!
এহেন খুশির জোয়ারে কাউরে ভাসাইতে না পারলে কেম্নে কি! তাই ইফতারি শেষ করেই ব্যাপক উদ্যমে ঢাকার বন্ধু ফন্টে'কে টোকা দেই ভাইবারে। কাটা ঘায়ে নুনের ছিটা দিলে কী হইতে পারে এইটা আমি কি প্রকারে জানি বেমালুম ভুলে গিয়েছিলাম। বন্ধু অতীব যত্নের সাথে তা স্মরণ করায়ে দিলু। বেচারা ব্রাজিলের ঘোর সমর্থক। তার দলকে যেন সাপুট করি সেজন্য সে আমাকে ঘুষ হিসেবে একটা মুভির লিংক এবং ই-বুক লিংক দিছিল। সোনামুখ করে সেগুলো হজম করে ফেললেও ব্রাজিলকে সাপুট করা সম্ভব হয়নি। বন্ধুর বুকের ভেতর সাত গুলের তীব্র আগুন আমাকে বার বার 'সর্তক হও, পুড়িয়ে দেবো সর্তক হও'কইলেও আমি আনন্দে বেসামাল হয়ে এমন শুরু করলাম যে দিলো কষে ঝামা। তবে রাগের মাথায় সে কিছু আউ ফাউ বকছে। আমি তাহার তীব্র প্রতিবাদ করি। আর্জেন্টিনার সমর্থকেরা নাকি সবাই বস্তির! জামাতি আর বিম্পিরা সবাই আর্জেন্টিনারে ভালু পায়...এসব ফাউ প্যাচালকে আমি তার অতি শোকের ভুল পাস হিসেবেই নিয়েছি। খেলায় জয় পরাজয় থাকবেই। ওটাকে এত সিরিয়াসলি নেবার কিছু নাই রে পাগলা! এসব ক্যাচাল ম্যাচাল ভুলে আনন্দের সাথে ফাইন্যালটা দেখি তারচে'।'তোমার আনন্দে আমার জেগে ওঠা'য় মন গুঁজে দেই এসো। নন্টে, ফন্টে তোমাদের কারো উপ্রেই আমার কোন রাগ নাই, 'উই আর(রিয়েলি) ওয়ান!'
বাংলাদেশ কবে বিশ্বকাপে খেলবে, আদৌ খেলবে কিনা কোনদিন এটা ঠিক জানা নাই। তবে বাংলাদেশি কেউ কেউ যে মৃত পলের জায়গা অতি গৌরবের সাথে দখল করতে পেরেছেন তার নজির পাওয়া গেছে। এক্ষেত্রে যত্নবান হইতে পারলে বাংলাদেশ কিছু বৈদেশি ট্যাকাটুকা আনতে পারতো কিন্তু! এটা নিয়ে সন্দেহ আছে নাকি আপনার?  সন্দেহ দূর করতে এখানে আর ওখানেএট্টু ঘুরে আসুন।
                                *****************************************************************************************
(এই পোস্ট বন্ধু নন্টে এবং ফন্টেসহ ব্রাজিলের ৭ গুলের ঐতিহাসিক শোক বুকে নিয়ে ঘুরাঘুরি করা মানুষসকলকে উৎসর্গ করা হইল)


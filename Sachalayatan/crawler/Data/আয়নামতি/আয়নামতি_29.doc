অসম



১
সুমনের বিস্ফোরিত চোখজোড়ার পলকহীন দৃষ্টি সহ্য করতে পারেনা মুরাদ। সরে গিয়ে জানালার সামনে দাঁড়ায়। বেশি সময় নাই ওদের হাতে। দ্রুত এখান থেকে সরে পড়তে হবে।
আপাততঃ গা ঢাকা দিতে হবে কিছুদিনের জন্য। মোটা অংকের টাকার টোপ হিসেবে সুমনকে মুরাদ আর ওর গুটি কয়েক বখে যাওয়া বন্ধু মিলে তিনদিন আগে উঠিয়ে এনেছিলো।
সুমনের বাবা নাম করা ব্যবসায়ী। একনামে ঢাকার সবাই চেনে। এরকম পরিবারের ছেলের জীবনের বিনিময়ে লাখ পাঁচেক টাকা হাতের ময়লা ধরেই ওরা সুমনকে উঠিয়ে আনার ছকটা কেটেছিলো। আর সুমন বন্ধু হওয়াতে ওদের প্ল্যানটাকে প্রাথমিকভাবে সার্থক করতেও বেগ পেতে হয়নি তেমন। বিশাল বিত্তের মাঝে থেকেও সুমন ছিলো অতিমাত্রায় সাদাসিধে ধরনের আর বন্ধুবাৎসল। বন্ধুদের উপর বিশ্বাস ছিলো অসীম। যার চরম মূল্যটা তাকে জীবন দিয়েই দিতে হলো।
মুরাদরা কী ঘুণাক্ষরেও ভেবেছিলো, সুমনের বাবাটা ভেতরে ভেতরে এতোটাই কৃপণ! সামান্য কটা টাকার জন্য ব্যাটা নিজের একমাত্র ছেলেকে পর্যন্ত পুছলো না! অবিশ্বাস্য।
২
সকাল থেকেই আজ মুজিব মিয়ার শরীরটা কেমন ম্যাজ ম্যাজ করছে। চোখ বুঁজে শুয়েই থাকতে ইচ্ছা করছে তার। কিন্তু কোনো উপায় নাই। আজ গাড়ী নিয়ে না বেরুলেই নয়। হাতে মাত্র কালকের দিনটাই বাকী। আগামীপরশু ছেলের ভর্তির টাকাটা জমা না দিতে পারলে, মুজিব মিয়ার এতোদিনের কষ্ট জলেই ভেসে যাবে হয়ত। ভাবনাটা আসা মাত্রাই ধড়ফড় করে বিছানা ছেড়ে উঠে পড়ে। দুই মেয়ের পর একমাত্র আদরের ছেলে। পড়া লেখায় অনেক মেধাবী। ট্যানেল্টপুলে বৃত্তি পাওয়া থেকে শুরু করে স্কুল-কলেজের দুটো পরীক্ষাতেই এ প্লাস পাওয়া ছেলে। গত বছর মেডিক্যাল ভর্তি পরীক্ষায় পাশ দেবার পরও টাকার অভাবে ভর্তি হতে পারেনি ছেলেটা। এই শোকটা অনেকদিন মুজিব মিয়ার বুকে থেকে থেকে ঘাই দিয়ে গেছে। ছেলেটা এই অভিমানেই  ঘর ছেড়ে লাপাত্তা হয়ে গিয়েছিলো। গেলো সপ্তাহে ছেলে নিজেই এসে জানিয়ে গেছে, যদি মুজিব মিয়ার পক্ষে হাজার দশেক টাকা যোগাড় করা সম্ভব হয়, তবে নাকি ইউনির্ভাসিটির এক বড়ভাইয়ের সুপারিশে তার ভর্তির ব্যবস্হা করা সম্ভব।
ছেলেকে ডাক্তার বানাতে না পারার কষ্টটা এবেলা মুছে ফেলবার তাগিদে মুজিব মিয়া প্রায় জান বাজি রেখেই গত পাঁচদিন পাগলের মতো দিনরাত সিএনজি চালিয়েছে। সিএনজি থেকে চার হাজার তুলতে হবে বাকী টাকা করিম মিয়ার কাছে সুদে যোগাড় করার বন্দোবস্ত হয়েছে। তবে আজ সিএনজি নিয়ে বেরুতে না পারলে তার চার হাজার পূর্ণ হবেনা…..ভাবনাটা মুহূর্তেই মুজিব মিয়ার শারীরিক অস্বস্তিটা ভুলিয়ে দেয়। দ্রুত বেরিয়ে পড়ে গ্যারেজের উদ্দেশ্যে। গ্যারেজ থেকে সিএনজি নিয়ে গুলিস্তানের কাছাকাছি পৌঁছাতেই রাস্তার মোড়েই প্রথম যে যাত্রী হাত তুললো সে মুরাদ। সিএনজি থামিয়ে মুখ বাড়ালেই অস্ফুট শব্দ বেরোয় ভবিষ্যত ডাক্তারের মুখ থেকে - 'বাবা'!


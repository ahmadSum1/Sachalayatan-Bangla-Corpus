'কাঁদতে আসিনি, ফাঁসির দাবী নিয়ে এসেছি।'



" জাস্টিস ডিলেইড ইজ জাস্টিস ডিনাইড"  বহু ব্যবহারে এত ক্লিশে করে ফেলেছি এই বাক্যটাকে! কিন্তু কোনভাবেই তার সত্যিটাকে চাপা দিতে পারিনি। অপরাধ করে যখন অপরাধী পার পেয়ে যায় তখন হাতে পায়ে বাড়ে তার দোসর। রাষ্ট্র, সমাজ আর এই আমাদের মত হতভাগ্য বিশেষ করে নারীকূলের দিকে বিদ্রুপ করে যায় বার বার 'জাস্টিড ডিনাইডের' লোলুপতা। 'নারীর বিরুদ্ধে সন্ত্রাস রুখবোই' স্লোগান শব্দেই আঁটকে থাকে কেবল। অসহ্য একটা অস্হিরতায় ভুগছি একটা খবর পড়ে।  খবরটা তেমন গুরুত্বপূর্ণ নয় হয়ত, রাষ্ট্র কিংবা সমাজের রথী মহারথীদের কাছে। আমি কেন তবে খুঁচিয়ে ঘা করবার চেষ্টা করছি? ক্ষত দেখলেই মাছিমন ভনভন করে! এসব ঘটনা তো এখন খুবই গা সয়ে গেছে আমাদের। আজকের রাশিফল কিংবা আবহাওয়ার খবরের মতই নিয়মিত ছাপার হরফে প্রকাশ পাচ্ছে । তবে রাশিফল কিংবা আবহাওয়ার খবরের মত অতটা গুরুত্ব পায় না বেচারা। সেকেণ্ড সেক্স বলে কথা! ওদের এত আশকরা দিতে আছে নাকি! ওদের জন্মই হয়েছে লালসার বস্তু হতে। পড়ে পড়ে মার খেতে। কিন্তু উহু! টু শব্দটি করা যাবে না। করলে ক্ষতিটা তোমারই। তুমি নিজেই কলঙ্কের কালিতে মাখামাখি হবে। তোমার নগ্নতা সহজ লোভ্য করে দেয়া হবে আমজনতার তরে। তোমার পরিবারের ভিটেতে ঘুঘু চড়ানো হবে। তারচে' 'চুপ করো শব্দহীন হও।' 
অতএব বিকৃতমনোষ্ক খেলারামেরা খেলে যায় যার যার বৃত্তে। মাঠে, ঘাটে, রাস্তায় কোথায় ঘটছে না এমন 'মামুলি(!)' ঘটনাগুলো?  ঘটনা দেখে শুনে ভাবতেও গা কাঁপছে এমন সময় হয়ত বা খুব দূরে না, যখন "ধর্ষণ" কারো কারো জন্য অবসরের বিনোদন হয়ে উঠবে! পশুর মধ্যে পাশবিকতা না থাকলেই বরং সেটা আশ্চর্যের বিষয়। কিন্তু মানুষের ভেতরে বিশেষ করে শিক্ষকতার মত একটা মহান পেশায় জড়িত মানুষ নামের প্রাণীগুলোর মধ্যে যখন এমন প্রবণতা দেখি লজ্জায়, ঘৃণায় শান্ত রক্তে খুনের নেশা জাগে। পরিমলের কথা মনে আছে? দেশ জুড়ে আমরা সোচ্চার হয়েছিলাম মানুষ নামের ঐ নরপশুটার শাস্তির দাবীতে। সেসব দাবী হালে পানি পায়নি তেমন। 'জাস্টিজ ডিনাইডের' এই আশকারায় কার লাভ হয়েছে? লাভ হয়েছে একমাত্র পরিমল এবং তার মত বিকৃত মানসিকতার পশুগুলোর। যে কারণে এখনো ঘটে চলেছে শিক্ষাঙ্গনের মত পবিত্র জায়গায় শিক্ষক নামের মহান মানুষের(?) হাত দিয়ে কোমলমতি শিক্ষার্থীর জীবনকে দুর্বিষহ করে দেবার মত ঘটনা।
কিছুদিন আগের একটা বাসি খবর পড়ে আমি এতটাই অস্বস্তিবোধ করেছি-করছি কী বলবো! এ কোন সমাজে বসাবাস আমাদের? কাদের হাতে নিশ্চিন্তে ছেড়ে দিচ্ছি আমাদের সন্তানদের শিক্ষাদানের দায়িত্ব? এরা ঠিক কতটা মানুষ? শিক্ষক না হয়ে এসব বিকৃতমনাদের হাতে চাপাতি ধরিয়ে দিলে এরা তো হাসতে হাসতে মানুষ খুন করতে পারে! কষাইখানাতে এদের নিয়োগ না দিয়ে কেন এমন পেশায় যুক্ত করা হয় যে পেশার যোগ্যই এরা না? একটা বিদ্যালয় আর বেশ্যাখানার মধ্যে ফারাক করবার জ্ঞান যাদের নেই তারা শিক্ষক হবার যোগ্য হয় কোন অধিকারে??
ভাবতে পারা যায় পঞ্চম শ্রেণি পড়ুয়া একটি মেয়েকে দীর্ঘ একটা বছর ধরে দুইজন পশু(শিক্ষক) ধর্ষণ করে এসেছে ভাগাভাগি করে?  ছোট্ট ঐ বোনটা তো এখনো তার শৈশবই পার করতে পারেনি, এখনি তাকে জীবনের এই বিভৎস রূপ দেখে ফেলতে হলো! কেমন কেটেছে-কাটছে তার প্রতিটা দিন রাত্রি? সেটা অনুভবের ক্ষমতা আছে আমাদের? আমরা কেবল অনুমান করতে পারি তার যাতনা, অসহ্য বেদনা আর  প্রতিবাদ না করতে পারার অসহায়ত্ব! 
পরিমলের যদি দৃষ্টান্ত মূলক শাস্তির ব্যবস্হা করা যেতো তবে হয়ত অনেক পরিমলই এভাবে মেয়েগুলোর জীবন দুর্বিষহ করার সাহস পেতো না। কিন্তু রাষ্ট্র তা করতে ব্যর্থ হয়েছে। বিসিএস ক্যাডারে সেই পাপীষ্ঠ পরিমল নিয়োগ পেয়েছে কিনা আমার জানা নাই। যেখানেই সে থাকুক, আবার তার ব্যাপারে চাপা পড়ে যাওয়া বিচারের ব্যবস্হা নেয়া হোক। বিবেকের তাড়নায় রাজা ইডিপাসের মত অসৎ চরিত্রের  এইসব পরিমলেরা কখনোই নিজেদের শাস্তি দেবার সৎ সাহস রাখে না। রাষ্ট্রকে নিতে হবে সে সাহসী এবং কঠোর উদ্যোগ। এদের ফাঁসির দড়িতে ঝোলাতে হবে। এমন শাস্তিই এই ঘৃণ্য পাপের একমাত্র এবং যোগ্য বিচার হওয়া উচিৎ। যে দেশের প্রধানমন্ত্রী, বিরোধীদলীয় নেত্রীসহ আরো অনেক নারীই রাষ্ট্রীয় ভাবে উঁচু পর্যায়ে আছেন; সেদেশের নারীদের প্রতি এসব সন্ত্রাস রুখতে ব্যর্থ হবার দায় ইতিহাস মনে রাখবে। এমন ব্যর্থতা ক্ষমা করবে না আগামি প্রজন্মও। সন্ত্রাস/ধর্ষণের মত অত্যাচারের স্বীকার শিশুরা একটা আশাহত বিষন্ন ভবিষ্যৎ ছাড়া আর কিছু দিতে সক্ষম হবে না; এমনটা আশা করাও অন্যায়। অন্যায় মুখ বুঁজে সয়ে যাওয়া যদি অপরাধ হয়, তবে কেন তাদের সাথে হয়ে যাওয়া অপরাধের শাস্তি নিশ্চিত করে তাদের সে দায়ভার থেকে মুক্তি দেয়া হবে না! এ ব্যাপারে দ্রুত পদক্ষেপ নেবার সময় এসে গেছে। দয়া করে আর সময়ক্ষেপণ করবেন না। ধর্ষণের এই বিকৃত উৎসব বন্ধের লক্ষ্যে প্রথম থেকে দশম শ্রেণি পর্যন্ত শিক্ষাদানে পুরুষ শিক্ষক নিয়োগে সর্তকতা নেয়া প্রয়োজন। সম্ভব হলে একেবারেই নিয়োগ দেয়া না হোক তাদের। বেশি বেশি নারী শিক্ষক নিয়োগ দেয়া যেতে পারে। মোট কথা শিক্ষক নামের এইসব পশুগুলোকে কোনভাবেই ছাড় দেবার পক্ষে নই আমি। ক্ষত ঢাকতে ঢাকতে একদিন সমস্ত শরীরটাতে পচন ধরে যাবে যদি এখনি যথাযথ পদক্ষেপ না নেয়া হয়। মুখ বুজে থাকা দুর্বিষহ জীবন বয়ে বেড়ানো সমস্ত বোনেদের হয়ে আজকে এই দাবী জোরগলায় করে যাচ্ছি, অনেক হয়েছে! আর নয়। পরিমলসহ ধর্ষণের সাথে জড়িত সকল পশু শিক্ষকের ফাঁসি চাই, ফাঁসি চাই!
সূত্র:
 সেই তুচ্ছ খবরের লিংকটি!


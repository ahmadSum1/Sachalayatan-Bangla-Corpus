যা দেখছি, যা পড়ছি, যা শুনছি, যা ভাবছি...



কি পড়ছি: 
এক সাথে বেশি বই পড়ার অভ্যেস আমার ছিল না। এখন কিভাবে জানি এমন অভ্যস হয়ে যাচ্ছে। ব্যাপারটা আমার মত পড়ুয়ার জন্য নতুন এবং বেশ কিছুটা খাবি খাওয়ার মত অবস্হায় দাঁড়াচ্ছে। কারণ খুব তাড়াহুড়োয় কিছু পড়ে ফেলা আমার ধাতে নেই(মাথায় ঘিলু কম থাকলে যা হয়)। একটা বই পড়তে গিয়ে শতেক হ্যাপায় না জড়ালে ঠিক চলেনা আমার। আচ্ছা বইতে এটা বলছে? ঠিকাছে আরো কিছু খোঁজ খবর নেয়া  যাক বিষয়টি সম্পর্কে। কিংবা পাওয়া গেলো একচিলতে রোদের মত দু'ছত্রের কোন কবিতা অথবা গানের আভাস। সেটার পুরোটা না শুনলে কিংবা না পড়তে পারলে আমার যেন পেটের ভাত হজম হতে চায় না। 
আমি জানিনা এমন ধারার বিপাকে ক'জনে পড়েন। তবে মাঝে মাঝে এটা উপভোগের না হয়ে বিরক্তিকর হয়ে দাঁড়ায়। যখন খুঁজতে থাকা গান কিংবা লাইনের সন্ধানটা না পাওয়াই থেকে যায়। একটা খচখচনি চলতেই থাকে বইটা পড়তে থাকা সময়টুকু জুড়ে। তো এমন বাড়তি ঝামেলাকে সঙ্গী করে গোটা পাঁচেক বই পড়তে শুরু করাটা আমার হয়ে উঠবে না। এ পর্যন্ত সবোর্চ্চ তিনটি বই এক সাথে পড়ে যাবার রেকর্ড করেছি। এখন পড়ছি দু'খানি বই। একটি সন্দীপন চট্টোপাধ্যায়ের গল্পসমগ্র-১, এবং শ্রীপান্থের 'পড়ার বইয়ের বাইরের পড়া'। খানিকটা পড়া অবস্হায় পড়ে আছে, সিমোন দ্য বোভোয়্যার(Simon de Beauvoir )'দ্যা সেকেণ্ড সেক্স'। মাথার ভেতরে পাগলাটে চিন্তা ভাবনা ঘাপলা করায় বইটা আপাতত সরিয়ে রেখেছি। পরে হয়ত পড়ে ফেলবো হুট করে। 
সন্দীপন, আমি এর আগে পড়িনি। শ্রীপান্থের লেখা "ঠগী" পড়ে লেখক সম্পর্কে আগ্রহ জন্মানোর কারণে তাঁর দ্বিতীয় বই পড়া শুরু করেছি। বেশ তথ্যবহুল এবং মজারু বই এটি। অন্যদিকে সন্দীপনের বইয়ের শুরুতেই ভূমিকা পড়ে তাঁর লেখনশৈলির প্রেমেই পড়েছি ধপাস্। 
কি শুনছি: 
বিগত কয়েক বছরে গান না শুনে একদিনও থেকেছি কিনা এমনটা মনে করতে পারিনা। মানুষ যে পরিস্হিতির সাথে সাথে কতটা বদলে যেতে পারে আমিই তার বড়সর এক প্রমাণ। আগে হেডফোন ব্যবহারের কথা ভাবতেই পারতাম না। মাথা গরম হয়ে যেত কিছুক্ষণ শোনার পরই। এ নিয়ে বাড়ির লোকজন, বন্ধুরা খুব হাসাহাসি করতো। আর এখন? সারাক্ষণই আমার কানে গোঁজা থাকে লাল গেঁদাফুলের মত হেডফোন! এমন কতবারই হয়েছে ফোন বেজে গেছে নিজ দায়িত্বে। কিংবা কোন দরকারে আমাকে ডাকা হচ্ছে। গান শোনার ধুমে রিং কিংবা ডাক কিছুই শুনতে পাইনি আমি! এতবেশি গান শোনার ফলাফল হিসেবে জায়গা বেজায়গা ভুলেই বাজতে থাকা গানের সাথে নিজেও হিড়িম্বা কন্ঠে গেয়ে উঠি মাঝে মাঝে। একবার সুনশান এক দুপুরে লাইব্রেরিতে ওরকম গেয়ে উঠে কতগুলো অবাক চোখের সামনে সেরকম বিব্রত হতে হয়েছিল!
আরে! কথা তো শুরু করেছিলাম কি শুনছি এখন, তা নিয়ে। কিসব শুরু করেছি! এই আরেক বদ্যাভাস! এক কথা থেকে অন্য কথায় নিজের মনপ্রাণ সঁপে দেয়া। 'শেইম অন মী!' ভাবছেন আমি লজ্জিতবোধ করছি? ভুল ধারণা হে! ঐ শিরোনামে আমার খুব প্রিয় কেইথ আর্বাণের গানটা দু'দিন ধরে খুব শুনছি। সাথে চলছে সেই এক গান, 'না বোলু  ম্যায় তো কালিজা ফুঁকে (গানের অর্থ সবটা ঠিক মত বুঝিনা যদিও, কিন্তু খুব টানে গানটা)''। তিনটে গান আমি রুটিন করে শুনি। ' বি'কজ আই অ্যাম হ্যাপি', 'আজ যেমন করে গাইছে আকাশ' এবং 'নিটল পায়ে রিনিক ঝিনিক পায়েল খানি বাজে(শচীনকর্তা)'। মন খারাপের মুখে লবনের ছিঁটের মত মোক্ষম দাওয়াই হতে পারে গানগুলি।
কি খাচ্ছি: 
দুঃখের কথা আর কি বলি! এই আমি প্রায় প্রতিদিন না হলেও দু'দিন পরপর আইসক্রিম খেতে ছুট দিতাম। চকলেট ক্যাণ্ডি তো মুড়ি মুড়কি আমার কাছে। ঠ্যাং ভাঙবার পর বাড়তি আদর যত্নে এমন খোদার খাসী হয়ে গেছি যে প্রিয় খাবারগুলোকে নির্দয়ের মত দূরেই রেখেছি এখন। আগে সালাদ দেখলেই নিজের পিত্তি জ্বলে যেত বলে অন্যের পিত্তি জ্বালনো বাক্য ঝাড়তাম। গরু ছাগল নাকি যে ঘাস পাতা খাবো!  আহা রে। গ্রাম দেশে প্রবাদ আছে না একটা? 'যে কাপড় নিন্দে, সেই কাপড়ই পিন্দে?' আমার হয়েছে সেই দশা! মেদভূঁড়ি কী করি'র হাত থেকে বাঁচার জন্য সেই ঘাস পাতাই চিবাতে হচ্ছে। তাই বলে যেনতেন ভাবে খাইলেই হবে নাকি? সেক্সি ডিমভাজা হতে পারলে সেক্সি সালাদ কেন নয়! গুগল মামা আছে কেন? মামার দেয়া কিছু রেসিপির সাথে নিজের মনের মাধুরী মিশিয়ে যে সালাদ আমি রচনা থুরি তৈরি করি, তা খেয়ে যে কেউ আমাকে 'সালাদকুইন' খেতাবে ভূষিত করতে মরিয়া হয়ে উঠবেন এটা নিশ্চিত! না না যা ভাবছেন তা নয়। একবেলাই সালাদ খাচ্ছি। লাঞ্চে। সকালে একমুঠো নিজের তৈরি করা ক্রাঞ্চিমাঞ্চির সাথে এক কাপ কফি/চা। রাতে এক কাপ ভাত সব্জি, ১-২ টুকরো মাছ বা মাংস। এই খাদ্য তালিকা মেনেই চলছি এখন।

কি দেখছি:  
আশ্চর্যজনক হলেও সত্যি, মুভি দেখবার সময় পাচ্ছি না সেভাবে। তারপরও কিছু মুভি দেখে ফেলেছি, পড়ে পাওয়া সময় হাতে পেয়ে। "Rabbit-Proof Fence'', ''Hawaa Hawaai'' "Like father, like son" এবং "Twice Born"। এদের মধ্যে প্রথমটি ইংরেজি ভাষার।  দ্বিতীয়টি হিন্দি ভাষার।
লাইক ফাদার লাইক সন জাপানিজ ভাষার হলেও  উদ্ধার কর্তা হিসেবে ইংরেজি সাব আছে এবং শেষোক্তটি  ইংরেজি/ইতালিয়/বসনিয়ান ভাষার।
দাঁড়ান, দাঁড়ান যারা 'ওহ হিন্দি মুভি!' বলে নাক সিঁটকাচ্ছেন তাদের বলছি 'তারে জামিন প্যার' মুভিটা দেখেছেন? ভালো লেগেছে? তাহলে চোখ বন্ধ করে দেখতে বসে যেতে পারেন। ওমা! চোখ বন্ধ থাকলে আর দেখা হয় কেম্নে! তাই তো। নাহ্ দু'চোখ খুলেই দেখুন বরং। স্বপ্ন দেখতে ভয় পায় কিংবা ভালোবাসে এমন মানুষদের জন্য মুভিটি বেশ কিন্তু! 
অনেকেই হয়তো দেখেছেন আগেই। আমি দেখলাম সম্প্রতি। "র‍্যাবিট প্রুফ ফেইন্স"। অস্ট্রেলিয়ার এক অজানা কুৎসিত ইতিহাস নিয়ে তৈরী মুভি। যারা দেখেননি তাদের জন্য এটা সুপারিশ করছি, গ্যারান্টি দিয়ে বলতে পারি ছবিটা দেখে সময় নষ্টের আক্ষেপ হবে না আপনার। বাকিদুটোর জন্যেও একই কথা।
মুভির শেষে দর্শকের জন্য এমন ঝাটকা আছে যে না দেখলে ঠিক বোঝা যাবে না আসলে! বিশেষ করে "Twice Born" এ।  কাজেই সময় পেলে দেখে ফেলতে পারেন।
কি ভাবছি: 
ভাবনার পায়ে তো শেকল পরানো যায় না। তাই সে হাতেপায়ে বাড়তে থাকে। কত যে সব হাবিজাবি ভাবনা আসে আর যায়। গতকাল সচলের এক লিংক ধরে চলে গিয়েছিলাম কোন এক পত্রিকার পাতায়। সেখান থেকে জানতে পারি আড়ালে আড়ালে কোথাও কতগুলো কুচক্রী নাকি ষড়যন্ত্রে মেতেছে! গোয়েন্দাদের এমনই ভাষ্য। ঘটনা যদি সত্যি হয় তবে কি আরো একটি ১৫ই আগস্ট আসন্ন? ভাবতে চাই না এমন অশুভ বিষাদী ভাবনা! 
গতকাল আরো একটি খবর পড়ে মনটা খুব ভচকে গেছে। না চাইতেও সেটাই ভাবনায় এসে যাচ্ছে বার বার। ইয়াহুর নিউজের শিরোনাম হওয়া সেই মেয়েটির কথা ভাবনাকে ভারী করে ফেলছে তাই। আসলে সমাজের একটা অংশ শিক্ষা দীক্ষায় এগিয়েছে এবং নিজেরাই তাতে লাভবান হয়েছে কেবল। বাকি অংশ পড়ে থেকেছে পেছনেই। অশিক্ষা আর কুসংস্কার যাদের জীবন ঘিরে থেকে গেছে এখনো।  নইলে এসময়েও নাকি মানুষকে কুকুরের সাথে বিয়ে দেয়া হয়! ও ভুলেই গিয়েছিলাম মেয়েরাও যে মানুষ এমন ধারণা আজও সমাজের কিছু মানুষ করতে ব্যর্থ, বেশ ভালোভাবেই ব্যর্থ। নইলে মেয়েটির সাথে কুকুরের বিয়ের আগে সেই কুকুরের মতামত চাওয়া হয়েছিল কিনা জাতীয় কুৎসিত প্রশ্ন মন্তব্যের ঘরে শোভা পাবে কেন!  
ভারী ভারী ভাবনা এসে মাথায় যখন তালগোল পাকায়, সেরকম মুহূর্তে আমি ভাবতে থাকি সেই নীল দরজার বাড়িটির কথা। এ বাড়ির গল্পই শুনেছি কেবল। দেখা হয়নি সে বাড়ি। যার সদর দরজা নীল রঙের। ঐ নীল রঙটা মাথায় আটকে গেছে। নাকি বুকে? হয়ত বা। কোথাও ফেরার কথা মনে পড়লেই খুব আশ্চর্যজনক ভাবে আমার নীল দরজাওয়ালা বাড়িটার কথাই প্রথম মনে ভাসে। না দেখা মাঠ কিংবা প্রান্তর যতটা কৌতুহল নিয়ে ভেসে থাকে কারো কারো মনে? তারচে' অনেক বেশি কৌতুহল কিংবা আকাঙ্খায় জেগে থাকে নীল দরজার বাড়িটি। তোমাদের বাড়ি!


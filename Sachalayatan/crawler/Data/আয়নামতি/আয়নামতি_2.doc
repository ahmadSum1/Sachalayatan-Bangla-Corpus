প্রশ্নবিদ্ধ বিশ্বাস বনাম অবিশ্বাসের অধিকার



আমি আস্তিক, আমার পরিবার আস্তিক, এবং আমার চোদ্দগুষ্টি আস্তিক ছিলো বলেই জানি। আস্তিকতা হলো ধর্মের প্রতি বিশ্বাস, নাস্তিকতা হলো ধর্মের প্রতি অবিশ্বাস। অধিকাংশ আস্তিক উত্তরাধিকারসুত্রে এবং জন্মগতভাবে। নাস্তিক হয়ে কেউ জন্মায় না, বড় হয়ে নিজস্ব উপলব্ধি, পড়াশোনা, পরিপার্শ্ব ইত্যাদি বিচার করে কেউ কেউ ধর্মে আস্থা হারিয়ে নাস্তিক হয়ে যায়। যারা আস্তিক তাদের কেউ কেউ খুব বেশী ধার্মিক হয়ে যায়, আর কেউ গা বাঁচিয়ে চলে সুবিধাবাদী পন্থায়। সুবিধাবাদী হতে হয় সুনির্দিষ্ট কিছু কারণে। প্রথম কারণ হলো মানুষের আয়ু খুব সীমিত। এই সীমিত আয়ুতে পৃথিবীর আলো বাতাসে যতোটা সম্ভব সুস্থভাবে বাঁচার চেষ্টা করা উচিত প্রতিটি মানুষের। বাংলাদেশের মতো দরিদ্র একটা দেশের মূল সমস্যা অন্ন বস্ত্র বাসস্থান। এদেশে এই তিন চাহিদা ঠিকঠাক পাওয়ার জন্য লড়ছে বিশাল জনগোষ্ঠী। এরকম একটা দেশে জন্মে ধর্ম জাতীয় ব্যাপার নিয়ে ক্যাচাল করাটা বিলাসিতার নামান্তর।
 আস্তিক হবার সবচেয়ে বড় সুবিধা হলো সমাজে সংখ্যাগরিষ্ট মানুষের দলে থাকা। বড় দলে নিরাপত্তা বেশী সেটা বলার অপেক্ষা রাখে না। আবার আস্তিকদের একটা বড় অংশ ধর্মে বিশ্বাস করেও ধর্মকর্ম পালন করে না। ধর্মে বিশ্বাস করা মানে পরকাল বিশ্বাস, পরকালে আছে স্বর্গ নরকের আশ্বাস। ধর্মকর্ম ঠিকভাবে করলে স্বর্গ মিলবে, না করলে নরক। আস্তিক হয়েও ধর্মকর্ম ঠিকভাবে না করার অর্থ হলো বিশ্বাসটা সেভাবে পোক্ত হয়নি। সেটা আবার নাস্তিকতার ঝোঁক। আমাদের সমাজে ঠিকভাবে ধর্মকর্ম পালন করা মানুষরা সংখ্যালঘু। শুক্রবারে জুমার নামাজের সাথে সাধারণ ওয়াক্তের নামাজের মুসল্লীর সংখ্যা তুলনা করে দেখুন। ধরা যাক পার্থক্যটা প্রায় ৮০ ভাগ। মানে শতকরা ২০ ভাগ নিয়মিত ধর্মকর্ম করেন, বাকী ৮০ ভাগ জুমার মুসল্লী। সেই ২০ ভাগও বেহেশতে যাবে তাও নিশ্চিত না। কেননা সেখানে আছে এমন সব ভণ্ড ধার্মিক যারা চুরিতে কঠিন, ধর্মেও কঠিন।
 এই প্রসঙ্গে আমার এক আত্মীয়ের পুরোনো একটা অভিজ্ঞতা তাঁর নিজের মুখেই শুনুন- 'এক সরকারী অফিসে গিয়েছি রোজার দিনে। কাজটার জন্য ঘুষ লাগে, যদিও ওরা বলে স্পীড মানি। লুকোনো কোন টাকা না, টেবিলের উপরেই ফিক্সড রেটে কাজ হয়। আমার কাজটা(জিএসপি সার্টিফিকেট) হয়ে গেছে, টাকা দেবার লাইনে দাঁড়িয়েছি। আরো কয়েকজনও টাকা দেবার জন্য তৈরী। এমন সময় জোহরের আজান দিল। অফিসার বললেন, আজান হয়ে গেছে টাকাটা হাতে দিয়েন না, ড্রয়ারে রাখেন। বলে ড্রয়ারটা খুলে দিলেন। আমরা সবাই টাকাগুলো ওখানে রাখার পর তিনি অজু করে নামাজ পড়তে চলে গেলেন'। 

এদেরকে নিয়ে সৃষ্টিকর্তা কী করবেন সেটা তিনিই জানেন। কিন্তু আমরা জানি এরকম অনেকের টাকায় মসজিদ তৈরি হয় এবং কেউ একটা মসজিদ তৈরী করলে কেয়ামত পর্যন্ত তার কবর আজাবে ছাড় আছে এবং শেষ বিচারের দিনে বিশেষ সুবিধা প্রাপ্তির কথা বলা আছে। যাই হোক সেটা আমার বিবেচ্য বিষয় না। কিন্তু আমি দেখলাম আস্তিক সমাজেও বিরাট বৈষম্য। বাকী ৮০ ভাগের কী হবে? তাদের শুধু বিশ্বাসটা আছে কিন্তু কোন আমল নাই, পাঁচ ওয়াক্ত নামাজ নাই। আমল মানে ধর্মকর্ম সঠিকভাবে পালন করা। তাদের জন্য কি বেহেশতের দরজা খোলা থাকবে? গড নোজ্।
 একসময় এরকম কথা বললে গালি শুনতে হতো কমিউনিস্ট বলে। এখন শুনতে হবে নাস্তিক। আর আপনি যদি ব্লগিংয়ের সাথে জড়িত হন, তবে তো হয়েই গেলো! ব্লগার আর নাস্তিক শব্দ দুটো এখন দু'জন দু'জনার, আশেপাশে কেউ নেই, কিচ্ছুটি নেই। নাহ, ভুল বললাম। আছে, আশেপাশে কোপ মারার জন্য উৎ পেতে আছে প্রবল অনুভূতির ঠিকাদার। সত্যিকার নাস্তিক হওয়া কিন্তু কঠিন সিদ্ধান্ত। যিনি নাস্তিক তিনি দুটো  বিপদ মাথায় নিয়ে থাকেন। একটা হলো ইহকালের, আরেকটা পরকালের। ইহকালের বিপদটা হলো সংখ্যালঘু হওয়া এবং মাথার উপর যে কোন সময় চাপাতির হুমকি নিয়ে ঘোরা। আর পরকালের বিপদ হলো যদি ‘শেষ বিচারের দিন’ ব্যাপারটা সত্যি হয়, তাহলে অবিশ্বাসের দায়ে নিশ্চিত দোজখ প্রাপ্তি। দায়সারা নাস্তিকতা (মডারেট নাস্তিক) আবার অপেক্ষাকৃত সহজ। স্বর্গ নরক কোন কিছুতে বিশ্বাস না করে ইহকালটা আরাম করে কাটিয়ে মরে যাবার পর ঘাসপাতার সাথে মিশে গিয়ে অস্তিত্বের বিনাশ হবার মতো সুখ আর কি আছে। ধর্মের মতে মৃত্যু পরবর্তী প্রথম ধাক্কা মাটির চাপ। এতোদিন মধ্যাকর্ষণের চাপে যে মাটির উপর হেঁটেছেন, মাটি সেই চাপের প্রতিশোধ নেবে একটা মড়াৎ চাপে। যেহেতু মৃত্যু একবার হয়ে গেছে, আর মরার সম্ভাবনা নেই। তারপর শুরু হবে কঠিন সওয়াল-জবাব। দুনিয়াতে যা করেছেন তার হিসেব নেবার পালা, তারপর কেয়ামত তক ভয়াবহ কবর আজাব। সুতরাং কবরেই একদফা নরকবাস হয়ে যাবে। নাস্তিক বা অবিশ্বাসী হলে এসবে ভয় পাবার কোন কারণ নেই। সুতরাং নাস্তিক হওয়াটা এদিক দিয়ে সুবিধাজনক। এরকম নাস্তিকের সংখ্যা মনে হয় পৃথিবীতে বেশী। পৃথিবীর অনেক দেশে ‘নো রিলিজিয়ন’ পরিচয় প্রকাশের স্বাধীনতা চালু আছে। দক্ষিণ কোরিয়ার উদাহরণ দেই। ওখানে ধর্মের পরিসংখ্যানে দেখা যায় ৪৬ ভাগ ধর্মহীন, ২৩ভাগ বুড্ডিস্ট, ৩০ভাগ খ্রিস্টান। ধর্ম নিয়ে কোন মারামারি আছে ওখানে? নেই। কেননা কর্মই ধর্ম এসব দেশে। অস্ট্রেলিয়ায় ২০১১ আদমশুমারী মতে ৩১% এর বেশি সংখ্যক মানুষ ধর্মে বিশ্বাস রাখে না। মার্কিন যুক্তরাস্ট্রে ৩৩% মানুষ ধর্মে বিশ্বাস করে না(২০১২'র হিসাব মতে)এরকম আরো অনেক দেশ আছে যেখানে ধর্ম গুরুত্ব হারাচ্ছে।
 আমি আস্তিক সমাজের অধিকারী হলেও খানিকটা সেই জুমার মুসল্লী ধাঁচের মানুষ। স্কুলের ধর্মশিক্ষা থেকে স্বর্গ নরক বিষয়ে একটা সুবিধাজনক আইডিয়া পেয়ে গেছি। সেই কারণেই আমি ৮০ ভাগের দলে ভিড়ে গেছি। ছোটবেলা থেকে শুনে আসছি খুব বেশী ধর্ম পালন না করেও যদি শুধু ঈমান ঠিক রাখা যায় তাহলেও বেহেশতে যাওয়া সম্ভব। তবে তার আগে কিছুকাল দোজখে কাটিয়ে যেতে হবে দুনিয়াতে সারাজীবনের পাপের প্রতিফল হিসেবে। তাতে আমি রাজী। আমার আলটিমেট ডেসটিনি যদি বেহেশতের দিকে যায়, তাহলে কিছুকাল কষ্ট করতে অসুবিধা কি! তাছাড়া, মরলেই তো আর ওপারে আমার জন্য ৭২টা হুর অপেক্ষায় থাকছে না, একজন ঈমানদার পুরুষের জন্য যেমনটা থাকবে, কাজেই অত তাড়া কিসের। পৃথিবীতে পাপহীন মানুষ ক'জন আছে। একটা বড় অংশের বেহেশতের রাস্তা তো সেই দোজখের গলি হয়েই যাবে। সুতরাং বিশ্বাসগুলো যদি আমি ঠিকঠাক রেখে দুনিয়ার কাজকর্ম বিজ্ঞানসম্মতভাবে করি, তাহলে দুই কূলই রক্ষা হলো।
 কিন্তু ধর্ম পালন নিয়ে কেউ আমাকে ফতোয়া দিলে বিরক্ত হই। আমাকে হেদায়েত করার দরকার নাই। আমি নিজের ভালো নিজেই বুঝি। এমনকি আমি যদি স্বেচ্ছায় নরকবাসও করতে চাই, আপনি বলার কে? সব ধর্মেই তো স্বর্গ নরক দুটো ব্যাপারের কথা বলা আছে। সবাইকে যদি পিটিয়ে বেহেশতে নিয়ে যেতে চান, তাহলে দোজখবাস করবে কে? পৃথিবীতে পাপী মানুষের সংখ্যা যে অন্ততঃ অর্ধেক হবে সেটা তো সৃষ্টিকর্তাই ঠিক করে রেখেছেন। নইলে ৮ বেহেশতের বিপরীতে ৭ দোজখ সৃষ্টিই করা হতো না। সুতরাং একজন অবিশ্বাসীকে পিটিয়ে কতল করে আপনি কি খোদার উপর খোদকারী করছেন না? বর্তমান পৃথিবীতে যতোগুলো হানাহানি, হিংসাত্মক নৈরাজ্য তার মধ্যে সিংহভাগই হলো ধর্মোন্মাদদের জন্য। দুঃখের সাথে বলতে হয় আমার ধর্ম এগিয়ে আছে এক্ষেত্রে।
 বিশ্বাস একটি কঠিন ব্যাপার। বিশ্বাস দিয়ে মানুষ অসাধ্য সাধন করতে পারে। বিশ্বাসের মাত্রার উপর নির্ভর করে সে কতোটা করতে পারবে। বিশ্বাসের সাথে আগুনের তুলনা করা যায়। আগুন আলোর উৎস আবার আগুন ধ্বংসেরও সূত্র। আগুনটা কার হাতে আছে তার উপর নির্ভর করে সে কি আলো হবে না দাবানল হবে। যারা কেরোসিন কুপিতে পড়াশোনা করে তারা অবশ্যই জ্ঞানের সাধক। আবার যারা কেরোসিন আগুনে মানুষ পোড়ায় তারা নিশ্চিত অন্ধকারের সাধক। বিশ্বাসও খানিকটা সেরকম। কঠিন ধর্মবিশ্বাস দিয়ে কেউ নিজের স্বর্গপ্রাপ্তি নিশ্চিত করতে পারে। আবার আমার ধর্মবিশ্বাসে কেন বাকীরা সামিল হয়নি সেই কারণে যখন আমি তাদের উপর আক্রমণ করি, তখন আমি পৃথিবীতেই একটা নরক তৈরী করি। দোষটা বিশ্বাসের নয়, দোষটা আমার। মানুষের মঙ্গলের নিমিত্তে ধর্ম তৈরী হয়েছিল, ধর্মের মঙ্গলের জন্য মানুষ সৃষ্টি হয়নি। কিন্তু এখন ধর্মের মঙ্গলের জন্য হরদম মানুষ খুন করা হয়। যারা খুন করে তারা হয়তো বিশ্বাস করতে পারে না যে ধর্মের সুরক্ষা করার জন্য একজন মহা মহা শক্তিমান বিশ্ববিধাতা রয়েছেন। যদি সেই বিশ্ববিধাতার উপর বিশ্বাস না থাকে তাহলে সেই খুনীও নাস্তিক। যে নেতার আদর্শ ঠিক নেই সেই নেতার প্রতি বিশ্বাস রেখে যদি কেউ প্রাণও দেয় তাতে মানব সমাজের কোন মঙ্গল হয় না। কিন্তু যে প্রাণ দিল তার বিশ্বাস এতই কঠিন ছিল সে ভুলটাকেই সত্য বলে ধারণ করে সিদ্ধান্ত নিয়েছিল। মানুষের চরিত্রের মৌলিক একটা অংশ নিজের সিদ্ধান্তকে সঠিক বলে বিশ্বাসে প্ররোচিত করে। ভুল সিদ্ধান্তে অটল থাকা প্রচুর মানুষ আছে পৃথিবীতে। তাদের বিশ্বাস এতটাই কঠিন যে পুনর্বিবেচনা করার কোন সুযোগই তারা দিতে চায় নি। ভুল জেনেই মরে যায়। ভুল বিশ্বাসে মরে যাওয়া লোকদের জন্য করুণা ছাড়া আর কিছু নেই।
 আমার মতে, পৃথিবীতে যতগুলো অপ্রয়োজনীয় কাজ আছে তার একটি হলো ধর্ম নিয়ে গবেষণা করা। মানুষ যখন অসভ্য ছিল তখন ধর্মটাই ছিল একমাত্র শিক্ষার আলো যা দিয়ে মানুষকে বর্বরতা থেকে রক্ষা করা হতো। কিন্তু বর্তমান পৃথিবী ধর্ম দিয়ে শাসিত হবার যোগ্য নয়। জ্ঞান বিজ্ঞানে মানুষ এত বেশী এগিয়ে গেছে, দেশ শাসন করার এতো চমৎকার সব সংবিধান হয়ে গেছে, এখন দেশ শাসন করার জন্য ধর্মের কোন প্রয়োজন নেই। ধর্ম নিয়ে রাজনীতির ব্যাপারটা পরিত্যাগ করা তাই বুদ্ধিমানের কাজ। দেশের প্রচলিত আইন মেনে চললেই সব ঠিক থাকে। পৃথিবীর সবচেয়ে কম অপরাধপূর্ণ দেশের মধ্যে একটাও ধর্মশাসিত নয়। কিন্তু পৃথিবীর সবচেয়ে দুর্নীতিবাজ অপরাধী দেশগুলো সব ধার্মিক বিশ্বাসীতে পরিপূর্ণ। তাতে বোঝা যায়  পরকালের লোভ দেখিয়ে মানুষকে ফ্যানাটিক বানানো গেলেও, পরকালের ভয় দেখিয়ে মানুষকে খুব বেশী লাইনে আনা যায় না।
 ধর্মে অবিশ্বাসীরা ধর্মের খুঁত, ধর্মগ্রন্থের মধ্যে উগ্রতা আবিষ্কার কিংবা ধর্মপ্রবর্তকের মধ্যে লাম্পট্য নিয়ে অপ্রয়োজনীয় গবেষণা বাদ দিয়েও কিন্তু ধর্ম নিয়ে প্রশ্ন তুলতে পারেন। ধর্মের আচারে যদি কোন অবিচার থাকে সেই অবিচারের প্রতি প্রশ্ন তোলা উচিত। কেননা ধর্ম ঈশ্বরপ্রদত্ত বলা হলেও হাজার বছরের মনুষ্য সঞ্চালনায় সেটির আদিরূপ কতটুকু অক্ষত আছে সেটি একমাত্র ঈশ্বরই বলতে পারেন। ফতোয়া দিয়ে কথিত শান্তির ধর্মকে হিংস্রধর্মে রূপান্তরিত করলে তার জন্য সমাজ প্রশ্ন করতে পারে কেন এবং কেন? যৌক্তিক কারণেই প্রশ্নগুলো আসতে পারে। প্রশ্ন তোলা মানেই নাস্তিকতা বা ধর্মবিরোধিতা নয়।
 অথচ প্রশ্ন করবার চর্চাটা আমাদের সমাজে সেভাবে উৎসাহ দেয়া হয় না কেন জানি। যে কারণে ছোট বেলায় যে শিশু সব কিছুতেই বিস্মিত প্রশ্ন করতো ওটা কি? সেটা কেন? বড় হতে হতে সে জেনে যায় তার বিস্ময়ের কার্য কারণগুলো, যে কারণে শিশুতোষ কৌতুহলে সে আর এটা ওটা নিয়ে প্রশ্ন করে অন্যের কাছ থেকে উত্তর খুঁজতে চায় না। এটা যেমন একটা কারণ হতে পারে প্রশ্ন না করার পেছনে। আরেকটা কারণ প্রশ্ন করাকে উৎসাহ দেয়ার আগ্রহ নেই সমাজ আচরণে। ধর্ম সংক্রান্ত প্রশ্নের বেলায় সেটা আরো বেশি রক্ষণশীল। আরো বেশি বিরুদ্ধ মনোভাবের স্বীকার। যে বিষয়ে প্রশ্ন তুলে জানবার আগ্রহকে রুদ্ধ করা হয় সে বিষয়ে পরিপূর্ণ জ্ঞানার্জন কতটুকু সম্ভব সত্যিকার অর্থে?
জন্ম সূত্রে মুসলিম হবার কারণে ইসলাম ধর্ম আমার বিশ্বাসের ভিত্তি। পবিত্র কোরান মজিদ আমার জীবন বিধানের পরিপূর্ণ জ্ঞানভাণ্ডার। এমন একটা ধারণা নিয়েই বড় হওয়া। কিন্তু সে জ্ঞান আমাকে নিতে হয় ভিন্ন একটা ভাষা শিখে, যেটা আমার মাতৃভাষা না। ছোটবেলা থেকেই শুনে এসেছি আমার আল্লাহ, পুস্পিতার ভগবান, ম্যাকের ঈশ্বর সবার সব ভাষাই তিনি জানেন। অথচ কোরান শিক্ষাকালে যখন মনের ভেতর থাকা প্রশ্ন মুখে জানতে চেয়েছিলাম আরবিতে কেন পড়তে হবে? কেন আমার মাতৃভাষায় পড়া হবে না? নিজের ভাষায় না পড়লে তো আমি একবর্ণও বুঝতে পারবো না কি পড়ছি! 'এই মেয়ে বেশি কথা বলে। আল্লার কিতাব তাঁর ভাষাতেই পড়তে হয়।' চোখ পাকিয়ে ওস্তাদজী থামিয়ে দিয়েছিলেন। আল্লার ভাষা তবে আমার মাতৃভাষায় না হয়ে কেন জীবন দেয়া বাংলাকে আমার মাতৃভাষা করা হলো? 'একদম চুপ! গুনাহগারী প্রশ্নের উত্তর আমি দেইনা।' ওস্তাদজীর ধমকে চুপসে গিয়ে আল্লাহর ভাষা শিক্ষায় মন দিতে হয়। কিন্তু যে ভাষা আমার নিজের না, সে ভাষার প্রতি কেন জানি সেভাবে মমতা গড়ে ওঠেনি আমার। সে কারণে কিনা জানিনা। এক সময় খতম করা কোরান পড়তে বেশ কষ্ট হয় এখন।
আমি সেভাবে আরবি ভাষায় দক্ষ নই তাই কোরানের বিভিন্ন আয়াতে কি বলা আছে সেটা অন্য ভাষার অনুবাদ না দেখলে আমার পক্ষে বুঝে নেয়া কঠিন। এক্ষেত্রে ইংরেজি কিংবা বাংলার সাহায্য নিয়েই অর্থ বুঝতে হয়। ইংরেজিও আমার মাতৃভাষা না। কিন্তু পড়াশোনার মাধ্যম হিসেবে এর ব্যবহার থাকায় এটা বুঝতে আমাকে আরবির মতো বেগ পেতে হয়না। যদিও আবেগ প্রকাশে এ ভাষা প্রয়োগে তেমন স্বাচ্ছন্দ বোধ করিনা। সেক্ষেত্রে বাংলা আমার স্বাচ্ছন্দ প্রকাশের ভাষা।
যেহেতু তোতা পাখির মতো এক বর্ণ না বুঝেই পড়েছি তাই যথার্থ সাহায্য ছাড়া কোরান মজিদের বিভিন্ন আয়াতের অর্থ বুঝতে আমি অক্ষম। কিন্তু যিনি বা যারা অর্থ বুঝে কোরান পড়েন তারা তো আল্লাহপাক তাঁর পবিত্র গ্রন্হে কী বলছেন সেসব বুঝতে সক্ষম। আল্লাহর ভাষা বুঝতে সক্ষম মানুষেরা অন্যদের শিক্ষা দেবার ক্ষেত্রে নিজের জানা জ্ঞান যে অন্যদের ক্ষেত্রে সঠিকভাবে প্রয়োগ করেন না সেটা বুঝতে রকেট সায়েন্স লাগে না।  যেকারণে হুজুরের নির্দেশ পরকালের অশেষ নেকিলোভী ছাত্র অন্ধভাবে পালন করতে বিন্দুমাত্র দ্বিধা করে না। তার পড়া সূরা কাফেরুনের ৬নং আয়াত 'লাকুম দ্বিনুকুম ওয়ালিয়া দ্বিন।'  'তোমার ধর্ম তোমার কাছে, এবং আমার ধর্ম আমার কাছে' এই সত্য ভাষণ পবিত্র গ্রন্থের পাতাতেই থেকে যায়। কোরানে হাফেজ একজন শফী হজুর কিভাবে সুরা বাকারাহ'র ২৫৬ নং আয়াত 'লা ইক্রাহ্ ফিদ্দীন' (ধর্মের ব্যাপারে কোন জোরাজোরি নেই/ there shall be no compulsion [acceptance of] in the religion)কে পাশ কাটিয়ে বলেন ' নাস্তিক হত্যা করা ওয়াজিব'? তিনি তো শুধু মাত্র খোদার উপরই খোদগারী করছেন না, যে রাস্ট্র ব্যবস্হার ভেতরে তিনি বসবাস করেন তারও বিরুদ্ধাচারণ করেছেন। 'স্বদেশ প্রেম ঈমানের অঙ্গ' ইসলামের এই জ্ঞান তিনি ঠিক কোন ভূমির উদ্দেশ্যে উৎসর্গে আগ্রহী? এমন প্রশ্ন কেন তাকে/তাদের করা হয়না?  রাসুলে করিম(সাঃ) এর সুন্নত কেবল মাত্র চার বিবাহের মধ্যেই সীমাবদ্ধ না। তিনি আরো অনেক কর্তব্য বিষয়ে বলে গেছেন। সৎকাজে উৎসাহ এবং অসৎ কাজে নিরুৎসাহী করবার বিষয়ে তাঁর উপদেশ ছোটবেলার পাঠ্য বই আমাদের জানিয়ে দেয়। হত্যার মত জঘন্য কাজ যদি অসৎ না হয় তবে আর কী হতে পারে ? এমন কাজে কেন মিথ্যা প্রলোভন দেখিয়ে অন্যের অজ্ঞতাকে কাজে লাগানো হচ্ছে? এটা কি সত্যিই ইসলাম স্বীকৃত? যদি নাই হবে তবে ধর্ম প্রাণ(!) এইসব মুসলমানেরা ব্লগিংয়ের দায়ে কিংবা ইসলামকে কটাক্ষ করার ভ্রান্ত অজুহাতে সংশ্লিষ্ট ব্লগ না পড়েই চাপাতি নিয়ে ঝাপিয়ে পড়ে কোন যুক্তিতে? অথচ সেখানে তাদের চোখের সামনে বসে একজন শফি হজুর কিংবা তার মতো আরো কেউ হত্যার মতো অসৎ বিষয়ে ফতোয়া দেন কিভাবে? অসৎ কাজে প্রতিবাদের সততা কেন দেখা যায়না এক্ষেত্রে? প্রশ্ন করতে কেন এতো কুন্ঠা? এক সৃষ্টিকর্তা ছাড়া আর কাউকেই তো ভয় করার কথা না। কিসের ভয়ে তবে চুপ থাকি আমরা? ঈমানদার মুসলমানসকল? কেন ভুলে যাই, অন্যায় যে করে আর যে সে অন্যায় সহ্য করে তারা দু'পক্ষই দোষী?


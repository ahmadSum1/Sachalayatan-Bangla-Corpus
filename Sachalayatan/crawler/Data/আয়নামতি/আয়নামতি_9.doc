 শুভ হোক, মঙ্গল হোক, বিশ্বক্রিকেটে বাংলাদেশ!



চিলতে ইতিহাস ১:
স্হান: শেরপুর জেলার সীমান্তবর্তী গ্রাম কামালপুর।
বকসিগঞ্জ-জামালপুর-টাঙ্গাইল-ঢাকা মহাসড়কের প্রবেশপথ কামালপুরের বিওপিতে ছিল পাকিস্তানীদের শক্তিশালী ঘাঁটি।এই ঘাঁটিতে আক্রমণ করে সেটা নিজেদের দখলে আনতে যে জিনিসটার সবচে' বেশি প্রয়োজন ছিল তার নাম দুর্জয় সাহস।

সময়কাল: ১৯৭১ এর ৩০ জুলাই দিবাগত রাত ৩:৩০ মিনিট। গাইডের ব্যর্থতায় সময় মত অকুস্হলে না পৌঁছাতে পারা, 'আর্টিলারি ফায়ার সাপোর্ট প্ল্যান' ভেস্তে যাবার মাশুল গুনতে হয়েছিল সেদিন সেই আক্রমণে কোণঠাসা হয়ে পড়া বীর মুক্তিযোদ্ধাদের বেশ কয়েকজনের জীবন দিয়ে।

ক্যাপ্টেন সালাউদ্দিন মমতাজ, কামালপুর অপারেশনে অংশ নেয়া অসীম সাহসী বীরদের একজন যিনি নিজের রক্ত লাল সবুজ পতাকাটির জন্য উৎসর্গে এতটুকু ভীত না হয়ে    সহযোদ্ধাদের উদ্দেশ্যে বলে যান: " খোদার কসম তোরা কেউ পিছু হটবি না। ....মরতে হয় শত্রুদের মেরে মর। বাংলাদেশের মাটিতে মর।"

  চিলতে ইতিহাস-২
"We are fighting a just war. We shall win. Pray for us all. I don’t know what to write.. ..there is so much to write about. But every tale of atrocity you hear, every picture of terrible destruction that you see is true. They have torn into us with a savagery unparalleled in human history. And sure as Newton was right, so shall we too tear into them with like ferocity."


ইংরেজি অংশটুকু একটা চিঠির। যা একাত্তরের রণাঙ্গন থেকে শাফি ইমাম রুমী লিখেছিলেন তাঁর ইংল্যাণ্ড প্রবাসী মামা সৈয়দ মোস্তফা কামাল পাশাকে।
পাঠক ভাবছেন এই লেখার সাথে ইতিহাসের স্মৃতিচারণের সম্পর্ক কী? একদম নেই বলছেন? জাতি হিসেবে আমরা বড্ড ভুলোমনা। তাই সময় সুযোগ পেলেই এমন ইতিহাসকে টেনে সামনে আনতে হয়। এ কথা বার বার মনে করিয়ে দেবার জন্য, যে আমাদের এমন লাখো ইতিহাসের চিলতের কোলাজে পাওয়া পতাকা কাদের আত্মত্যাগের দান। কত দামে পাওয়া আমাদের মায়ের ভাষা, আমাদের স্বাধীনতা আর লাল সবুজের ঐ পতাকা।
এই পতাকা নিয়ে যে দলটি বিশ্বের ক্রিকেট দরবারে বাংলা নামের দেশটির প্রতিনিধিত্ব করছে তাদের প্রতিটি পদক্ষেপেই যেন এই ইতিহাসকে ধারণের সততা থাকে, মমতা থাকে। যে মায়ের বদন মলিন হলে সন্তানের চোখে জল আসে, সেসব সন্তানেরা যেন মায়ের মলিন মুখে হাসি ফোটাবার দুর্জয় আকাঙ্খায় অটল থাকে। নিজের ভাষার জন্য পৃথিবীতে খুব কম জাতিকেই বুকের রক্ত দিতে হয়েছে। আমরা সেই গর্বিত জাতি। এমন বীরত্ব গাথাঁর উত্তরসূরী হবার যোগ্যতা পেয়েছি আমরা। বিশ্বকাপ ক্রিকেটে অংশ নেয়া আর ক'টা দেশের আছে এমন গর্ব করার মত ইতিহাস???  বিশ্বকাপের বাইরেও এমন দুর্লভ গর্বের দেশ তেমন বেশি একটা নেই।  খেলা শুরু হচ্ছে এই ভাষার মাসের হাত ধরে...যার ইতি ঘটবে আমাদের স্বাধীনতার মাসে গিয়ে। এমন একটা মুহূর্তে বাংলাদেশের কোটি মানুষের শুভকামনা তোমাদের জন্য।
পৃথিবীর আরো কত উন্নত দেশ আছে যাদের সৌভাগ্য হয়নি এখনও এই খেলাতে অংশ নেবার। তোমাদের হয়েছে। সেজন্য গর্বিত আমরা। হ্যাঁ আমরা গর্ব করিই বলতে পারি... “ঐ যে খর্বাকৃতির ছেলেটি, ও আমার ভাই, ও আমার বন্ধু, সে আমার বাংলাদেশের সন্তান!”

এই বলাতে কতটা গর্ব, কতটা ভালোবাসা মিশে থাকে সেটার সুখ অনুভবের সৌভাগ্য তারা কখনোই পাবে না, সেই সব কুসন্তান যারা বাংলাদেশের আলো হাওয়ায় বেড়ে ওঠে পাকিস্তানের মতো জন্ম শত্রুর গলায় মালা দেবার জন্য হন্যে হয়ে থাকে।  তাদের প্রতি " শোনো ধিক্কার আজ ঘৃণার যেন কখনো ক্ষমা না করে আমার শহীদ মিনার।"  বাংলাদেশকে নিজের দেশ বলাটাও  এদের জন্য নির্লজ্জতার চূড়ান্ত। এসব নির্লজ্জদের সাত কাহনে তোমরা বিভ্রান্ত হয়ো না ভাইয়েরা আমার, বন্ধুরা আমার!
মাঝে মাত্র কিছু ঘন্টা বাকি বিশ্বকাপ ক্রিকেটের পর্দা ওঠার। খেলাও কিন্তু এক রকমের যুদ্ধ। ভেতো বাঙ্গালির পক্ষে যুদ্ধ জয় যে অসম্ভব নয়, একাত্তর তার সবচেয়ে বড় প্রমাণ!
 খেলাতে জয় পরাজয় আছে। জয়ে আত্মহারা হয়ে ভেসে যাবার যেমন সময় পাওয়া যাবে। একইভাবে হেরে গিয়ে মাটির সাথে মিশে যাবারও কিছু নেই। শুধু চাওয়া, খেলেই যেন জয় পরাজয়টা নির্ধারিত হয় ভাইয়েরা! কোনোভাবেই পিছু হটো না প্লিজ! মনে রেখো, মা কিন্তু স্বপ্ন দেখছেন, তাঁর খোকারা টগবগিয়ে রাঙা ঘোড়ায় চেপে যুদ্ধ শেষে ফিরে আসবে রাঙাধূলো উড়িয়ে। চেয়ে আছেন সালাউদ্দিন, তিনি তাঁর জ্বলজ্বলে চোখ মেলে অধীর হয়ে তাকিয়ে আছেন তাঁদের সন্তানেরা জয়ের জন্য কোনো কাপূর্ণ্য দেখাচ্ছে কিনা!
আমাদের প্রতিটি সূর্যোদয় আর সূর্যাস্তে দেশের জন্য জীবন দেয়া সালাউদ্দিন, রুমী, আজাদের মত লক্ষ শহীদ ঘাসের সবুজ হয়ে, পতাকার লাল নিয়ে বার বার ফিরে আসেন এই বাংলায়, ধানসিঁড়িটির তীরে। তোমরা ফিরে এসো খেলা শেষের একটা সুন্দর সমাপ্তি নিয়ে। এই আগুনে পোড়া সময়ের বাংলাদেশের কোটি প্রাণ তোমার জন্য শুভকামনা জানাচ্ছে। পৃথিবীর বিভিন্ন প্রান্তে ছড়িয়ে থাকা প্রতিটা বাংলাদেশি একটাই পতাকার প্রতি তীব্র ভালোবাসা নিয়ে তোমাদের জন্য প্রার্থনায় নতজানু জেনো। শুভ হোক! মঙ্গল হোক!! 
 সূত্র:
১। "বিজয়ী হয়ে ফিরব নইলে ফিরবই না" মেজর কামরুল হাসান ভূঁইয়া
২। উইকি 
৩। ইউটিউব


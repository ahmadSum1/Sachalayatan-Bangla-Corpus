যেসব সিনেমার দৃ্শ্যে আলোড়িত হই!



কতো কতো সিনেমা দেখা হয়েছে এপর্যন্ত। তার কোনোটি দেখে কষ্টে চোখ ঝাপসা হয়ে গেছে, কোনোটি ডুকরে উঠতে বাধ্য করেছে, আবার কোনোটি দেখে হাসতে হাসতে খুন হতে হয়েছে। কোনোটির রোমান্টিক ভাবের জোয়ারে মন ভেসে যেতে চেয়েছে  
আমি ভীষণ রকম রোমান্টিক সিনেমার ভক্ত বলে দাবী করলেও কেনো জানিনা বিষাদের সিনেমাগুলোই আমার বেশি দেখা হয়। আমার এক বন্ধুর অভিযোগ, আমি নাকি দুঃখ খুঁজি তাই ওরকম সিনেমায় ঝোঁক আমার। মনে মনে 'কইছে তোরে' বললেও প্রতিবাদ তেমন করিনা। বলছিলাম আমার দেখা যেসব সিনেমা আমাকে আলোড়িত করেছে তার কথা। সবগুলোর কথা তো আর বলা সম্ভব নয়, তবে সে মহাভারত হয়ে যাবে। তবে কিস্তিতে পর্ব আকারে লেখতে পারলে বেশ হতো। কিন্তু এতে যে ধৈর্য্য, পরিশ্রম আর সবচে বড় কথা পর্ব লেখাবার জন্য যে মেধার দরকার আমার কোনোটাই নাই। তাই ছোট্ট করে একপর্বেই খেইল খতমের ইরাদা। জানিনা এতে কতোজন বিরক্ত হবেন। কতোজন বিরক্তি চেপে ভদ্রতা করে বলবেন, 'বেশ লেখেছেন' ভদ্রতা আসলেই বড় বালাই! আসুন দেখি কয়েকটা ছুঁয়ে যাওয়া ছবির দৃশ্য।
১.
প্রথমেই যে সিনেমার কথা মনে পড়ছে সেটি হলো 'লাইফ ইজ বিউটিফুল'। আমার দেখা ১০টি সবচেয়ে প্রিয় সিনেমার তালিকায় এটি আজীবন থাকবে। অসাধারণ এই সিনেমার প্রতিটা দৃশ্যই মনে রাখবার মতো। তবে প্রায় শেষ পর্যায়ে সেই দৃশ্য মনকে ভীষণ রকম আলোড়িত করেছে। যেখানে এক বাবা তার শিশু সন্তানের কাছ থেকে যুদ্ধকালীন অনাচার লুকোবার জন্য মরিয়া, খেলাচ্ছলে ছেলেকে ভুলাতে চান, মর্মান্তিক পুরো সিগমেন্টটাই। শেষদৃশ্যে জশোয়া যখন মিত্রবাহিনীর ট্যাঙ্ক দেখে "ইটস্ ট্রু!" বলে ওঠে কান্না চেপে রাখা সত্যই দায় হয়। পরের দৃশ্যে মাকে খুঁজে পাওয়া এবং ব্যাকগ্রাউন্ডে বড়বেলার জশোয়ার বলে যেতে থাকা কথাগুলো কান্নার তোড়ে ভেসে যাচ্ছে তখন........."দিস ওয়াজ হিজ গিফ্ট টু মী.........."
 ছবিটা এখানে দেখুন......................."
২.
এটি সুন্দরী মোনিকা বেলুচ্চির ছবি, 'ম্যালেনা' যেখানে এক কিশোর যে কিনা মোনিকার গোপন প্রেমিক হিসেবে মোনিকাকে সবর্ত্রই অনুসরণে ব্যস্ত থাকে। ছবিটির শেষ দৃশ্যে দেখা যায় যে শহর একদা মোনিকাকে তাড়িয়ে দিয়েছিলো সেখানে সে ফের ফিরে আসে স্বমহিমাতেই এবং সওদাপাতি নিয়ে বাড়ি মুখো মোনিকার হাত ফস্কে পড়ে যাওয়া সওদা তুলতে সাহায্যে ছুটে আসে সেই গোপন প্রেমিক। ফিরে যাবার মুখে কিশোর মোনিকাকে শুভবার্তা জানিয়ে সাইকেল নিয়ে বিপরীত মুখে যেতে থাকে। ব্যাকগ্রাউন্ডে শুনতে পাই মন কামড়ে বসা সংলাপ যা চোখের কোণে অজান্তেই এনে দেয় জলবিন্দু! আমি ভীষণভাবে আলোড়িত হই সে সংলাপে....... আমি তা নাই বলি, বরং দেখে নেয়া যাক আমার খুব প্রিয় বিষন্ন সেই সংলাপ সেই ছবিটাতেই।
৩.
এরপর আগাগোড়া অসহ্য-মর্মান্তিক যাতনায় ভরা একটি মুভি, যেটি দেখে আমার খাওয়া হয়নি সেরাতে!  মুভীর নাম 'গ্রেভ অব দ্যা ফায়ার ফ্লাইজ'। এ ছবির পরতে পরতে মর্মান্তিক দৃশ‍্য ছড়ানো। যেমন, ক্ষুধার্ত বোনের জন্য ভাইয়ের টমেটো-মিষ্টিআলু চুরির দৃশ্য। এবং সে অপরাধে ধরে নিয়ে যাওয়া ভাইয়ের খোঁজে দাঁড়িয়ে থাকা মুমুর্ষ বোনের উৎকন্ঠিত প্রতীক্ষা এবং ডাক্তারের চিকিৎসা নেবার কথা বলাতে ভাইয়ের কান্নায় ভেঙ্গে পড়া.....' যা বুকের কান্নাকে সশব্দে বের হতে বাধ্য করে।
ছবিটা দেখতে এখানে ক্লিক করুন।
৪.
বাংলা দ্রুপদী সিনেমা বলতেই আমার কাছে অনেক অনেক সিনেমার মুখ পেরিয়ে দুটো সিনেমা সব সময়ই এগিয়ে থাকে। একটি সত্যজিৎ রায়ের 'পথের পাঁচালী' অন্যটি ঋত্বিক কুমার ঘটকের 'মেঘে ঢাকা তারা'। 'পথের পাঁচালী' আমি খুব ছোটবেলায় আমার বাবাইয়ের সাথে বসে দেখি। সেকারণেও এটি একটি স্মৃতিময় ছবি হিসেবে এগিয়ে থাকে। এবং প্রিয় ১০টির তালিকায় নাম লেখিয়ে রাখে সৃষ্টি শৈলির  জোরেই! এর কতো কতো দৃশ্যই না মনে গভীরভাবে রেখাপাত করে। এখনো এর আবেদন আমার কাছে একটুও পুরনো মনে হয়না। এখনো অপু দূর্গার কাশবন পেরিয়ে রেলগাড়ি দেখতে যাবার অবাক দৌড়ে নি্জেও কখন যে সামিল হয়ে যাই টেরটিও পাইনা। একইভাবে, মৃত বোনের চুরি করা পুঁথির মালাটি নিয়ে শ্যাওলাভরা পুকুরে ফেলে দেয়া এবং বোনের চুরি গোপনে প্রকৃতির সহমর্মিতায় মালাটি ডুবে গিয়ে শ্যাওলার আবার পূর্বাস্হায় ফিরে এসে দূর্গার অপকর্ম গোপনের দৃশ্য আজও আমাকে কাঁদায় সমান ব্যথায়।
ছবিটা এখানে।
৫.
'মেঘে ঢাকা তাঁরা' মধ্যবিত্তের সংকীর্ণতা, টানাপোড়েন, নিজেকে নিঃস্ব করে পরিবারকে দিয়ে যাবার এমন সমন্বয় আজকাল আর তেমন করে দেখা যায় না। নিজেকে উজাড় করে দিয়ে বিনিময়ে শূণ্যহাতে মৃত্যুর মুখোমুখি দাঁড়িয়ে থাকা নীতা'কে অপরিচিতা মনে হয়না একটুও। বড্ড মমতায় তাকে দিদি বলে গর্ব করতে ইচ্ছে করে। আবার "দাদা আমি বাঁচবো! দাদা আমি বাঁচবো বলে" আত্মচিৎকার করতে থাকা বোকা দিদিটার জন্য চোখের জল ধরে রাখাও দায় হয়ে পড়ে। কিংবা শেষ দৃশ্যে নীতার দাদা পথে দাঁড়িয়ে পড়ে অন্য আরেক মেয়ের মাঝে তার বোন নীতাকে দেখতে থাকার দৃশ্য মনকে কেমন বিবশ করে দেয়।
ছবি দেখতে এখানে ক্লিক করুন।
৬.
'তারে জামিন পাড়'  একটি চমৎকার সিনেমা। অন্যদের কাছে কতোটা আবেগের জানিনা, আমার কাছে ছবির যেখানে ঈষাণকে বোর্ডিংস্কুলে রেখে আসা হয় সে সিগমেন্টে গান বাজতে থাকে একটি, যা এতো কষ্টের, এতো মন খারাপের কী বলবো! এটি যখন দেখি তখনও মা বেঁচে!...তখনই সইতে পারিনি। এত্তো বুড়ি হয়ে গেছি তারপরও ঐ ছোট্ট শিশুটির কষ্ট নিজের বুকেও বাজতে শুনেছি সমান যাতনায়। দেশে থাকা মায়ের জন্য মনটা কেমন যে হু হু করেছে বলার না! এখন ব্যক্তিগতভাবে হারিয়ে ফেলবার আবেগটা এতোবেশি জড়িয়ে গেছে যে, এই দৃশ্য দেখবার সাহস আমি আর রাখিনা..............।
ছবিটা এখানে।
৭.
"ধোবিঘাট" কিছুদিন আগে দেখা অনবদ্য এই সিনেমার কিছু দৃশ্যও মনে বেশ দাগ কেটেছে। আমি আলোড়িত হয়েছি। চারটি প্রধান চরিত্রের হাত ধরে ক্রমশঃ এগিয়ে যেতে যেতে একটি শহরের ভাঁজে ভাঁজে থাকা অনেক গল্প বলে যাবার একটি চমৎকার সিনেমা এটি। আঁকিয়ে আমীর খান(অরুন) যখন তার পর্ববর্তী ভাড়াটিয়া মেয়েটির( ইয়াসমিন)ভিডিও চিঠি দেখতে দেখতে ছবি আঁকতে থাকে এবং মেয়েটি তার ভাইকে উদ্দেশ্য করে জানিয়ে দেয় এটিই তার শেষ চিঠি। আমীরের থমকে যাওয়ার সেই প্রতিক্রিয়া কিংবা ভিডিও করতে থাকা মেয়েটি যখন প্বার্শবতী বাকহীন বয়স্কা মহিলাকে দেখে বলে,' কুছ্ হুয়াহোগা ইনকি সাথ্.......' মনটা কেমন গুমড়ে ওঠে। আর শেষ দৃশ্যে ধোপা মুন্নার কাছে যখন সাই(shai) আঁকিয়ে আমীরের নতুন বাড়ির ঠিকানা জানতে চায় এবং ক্ষোভে ফেটে পড়া মুন্না তার কাছে ঠিকানা নেই বলে অস্বীকার করাসহ পরবর্তীতে চলন্ত গাড়ি থামিয়ে সাইয়ের হাতে আমীরের ঠিকানা গুঁজে দেয়া আর ক্ষণিকের জন্য সাইয়ের চোখে জলের আভাস....মুন্না এগিয়ে গিয়ে মিশে যায় শহুরে ভীড়ে, এগিয়ে যেতে থাকে সাইয়ের গাড়ি' এ দৃশ্যে বড় বেশি আলোড়িত হই আমি!
ছবিটা এখানে।
-আয়নামতি


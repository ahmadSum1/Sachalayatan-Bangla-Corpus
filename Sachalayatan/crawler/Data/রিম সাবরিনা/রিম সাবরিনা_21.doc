শৈশব শৈশব



মনে পড়ে ...
গাঁয়ের খুব কাছ ঘেঁষে এঁকে বেঁকে চলে নদীর বুকে
সাজনা গাছটার বড় ডাল থেকে বিরাট ঝপাং লাফ;
কখনো সারাদিন এক দঙ্গল ছেলের সাথে একাত্মা হয়ে ঘুড়ি ওড়ানো,
কখনো বা তাদের সাথেই লাটাইয়ের মালিকানা নিয়ে ব্যাপক বিবাদ;
মাঝে মাঝে ভর দুপুরে আমবাগানে একটা চোরা হানা
পেয়ারাবাগানও রেহাই পেত না এক আধ দিন;
মুঠো মুঠো রোদ্দুর হাতে পুড়ে ক্ষেতের আল ঘেঁষে ছুটে যেতাম
এক গাঁ থেকে আরেক গাঁ কিংবা তেপান্তরের পানে;
আজ যখন ধূলোয় ভরা কৃত্রিম শহরে হেঁটে হেটে ক্লান্ত আমি
তখন কোত্থেকে এক অবোধ ব্যথা মুচড়ে ওঠে
সব ফেলে মন ছুটে যায় সেই শৈশবে
শৈশব, আমার সোনালি রূপালি সূতোয় বোনা শৈশব।
--রিম সাবরিনা;৮।৪।২০১০


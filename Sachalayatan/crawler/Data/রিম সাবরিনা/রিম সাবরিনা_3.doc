এক জোড়া কবিতা...



সংগ্রাহক 
রংচটা একটা বিকেলকে কাঁচের বোতলে পুরে শোকেসে রেখে দিয়েছি,
ধূসর কোনো মেঘলা আকাশ গুড়ো করে রেখেছি রূপার অ্যাশট্রেতে ,
জোছনার মৃত আলোকে বন্দী করেছি মেহগনী কফিনে,
নীলচে শকুনের স্টাফ করা শব সাজানো ঘরের এক কোনে,
এক খন্ড জমাট বাধা লাভা এনেছি জ্যান্ত আগ্নেয়গিরি থেকে ,
আরো কিছু জিনিস খুঁজছি,
এই যেমন ধবধবে সাদা ইউনিকর্ন, নিশ্চুপ উপগ্রহ
আর কি যেন একটা..
ঠিক মনে পড়ছে না।
--রিম; ১৫।২।২০১০

এক জোড়া পাখা ছিল
সবাই যখন ঘুমের দেশে
নামিয়ে আনতাম কাঠের আলমারি থেকে
চুপিচুপি চলে যেতাম পাশের বাড়ির ছাদে
শোঁ করে নিচে পড়তে পড়তে সাঁই করে ছাড়িয়ে যেতাম জাড়ুল গাছের মাথা
ভূবন চিলের মত উড়তাম মধ্যাহ্ণের আকাশে
তাই দেখে সত্যি চিলদের কি ভীষণ বিরাগ আমার প্রতি
মাঝে মাঝে না সূর্যের কাছাকাছি চলে গিয়ে ইকারুসকে খুঁজতাম
মোমের পাখায় ভর দিয়ে বেচারা কত কষ্ট করেই না উড়ছে
আবার কখনো এক খন্ড মেঘের উপর পা ঝুলিয়ে বসে ক্ষণিকের বিরতি নিতাম
বিমানের নিশানায় আচমকা লুকাতাম গাঢ় মেঘগুলোর আড়ালে
অনেকদিন হল পাখাজোড়া খোয়া গেছে
ইচ্ছেমত উড়ে বেড়াবার পাখা আমার
কে যে নিল জানি না 
এখন আমি বাধ্য হয়ে হাঁটতে শিখেছি
মাইলকে মাইল হেঁটে দেখে আসি মাঠ ঘাট নদী শহর
তবুও ঘুরে ফিরে কেবলই মনে পড়ে
আমার রংধনু রঙা পাখা দুটোকে।।
--রিম; রাত ১.৫০
১।৪।২০১০


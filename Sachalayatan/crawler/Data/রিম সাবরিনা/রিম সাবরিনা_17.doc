তেপায়া



তেপায়া
                      ১
পটলের দোলমা দিয়ে ভাত খেতে খেতে আমি,
তোমার রূপোর গ্লাসে রাখা চাঁদের আলোয় দিলেম এক চুমুক;
আর অমনি হয়ে গেলাম উথাল পাথাল পূর্নিমা।।
                  				২
বাম হাতটাকে কেতরে বেকিয়ে ডান চোখটা ট্যারা করে,
ফার্মগেটের ট্রাফিক সিগনালে আসন গেড়েছি;
বিরক্ত লুলা ফকিরের পাশে আমি এক শখের ভিখারী।।
                 				৩
দোকানদার মহিলাকে প্রায় বুঝিয়ে এনেছে আমি নাকি ভাল জাতের মরিচ চারা,
কেন কেউ বোঝে না আমি যে হতে চাই অশ্বথ বৃক্ষ;
থাকব গৌতমের অপেক্ষায়, ভাতের সাথে নাকে পানি আসা ঝাল হবার জন্যে নয়।।
-রিম সাবরিনা
(দন্তস্য রওশন লিখেছে “অনুকাব্য”, নির্মলেন্দু গুণের আছে “মুঠোফোনের কাব্য”। মনে হল, আমারও একটা কিছু থাকা চাই। এই তিন লাইনের মাথামুন্ডুহীন পঙক্তিগুলোর নাম প্রথমে দিয়েছিলাম "ত্রিশঙ্কু"; পরে বদলে নাম রেখেছি “তেপায়া”।) 				


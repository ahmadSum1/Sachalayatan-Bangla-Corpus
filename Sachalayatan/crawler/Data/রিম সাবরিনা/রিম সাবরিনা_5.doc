পাখি সব করে রব




ভয়াবহ মাথা ধরেছে সেই বিকাল থেকে। দাঁত ব্যথার সাথে এর একটা যোগ থাকতে পারে, ঠিক বুঝছি না। যেই কাজটা হাতে নিয়েছিলাম , কিছুতেই সেটায় আর মন বসানো যাচ্ছে না। অনেক ভাবে চেষ্টা করে এখন হাল ছেড়ে দিয়েছি। একদম অন্য কিছু ভাবতে হবে। প্রিয় কিছু। তাহলে যদি এই অদ্ভূত ব্যাথাটা একটু কমে। 
আমার জানালা দিয়ে অনেক পাখি দেখা যায়। গুনে দেখেছি প্রায় দশ এগারো রকমের পাখি থাকে সামনের বিশাল গাছটায়। গতকাল পর্যন্ত আমার ধারণা ছিল ওটা একটা জারুল গাছ। আজকে দেখি গাছটায় ছোট ছোট শিমুল ফুল ফুটেছে। হাতির বাচ্চা কি কখনো গরু হয়? হয় না। অতএব গাছ বিষয়ক আমার অনুমান ভুল হয়েছে। কোনকালেও গাছটা জারুল গাছ ছিল না। শিমুল গাছকে জারুল ঠাউরে বৃক্ষসমাজকে অপমান করেছি। এটা ঠিক হয় নি। শিমুল ফুলেরা যদি এখন আমাকে মাফ করে দেয় কোনভাবে তাহলেই রক্ষা। 
পাখির কথা বলছিলাম। পাখির একটা লিস্ট করে ফেলা যেতে পারে। কারণ ঢাকা শহরে খুব বেশি জায়গায় একসাথে এত পাখি দেখা যায় না।
পাখিপুখির লিস্টিঃ
১। চড়ুই
২। কাক (সংখ্যায় কাক-চড়ুই বেশি বলে তাদেরকে সবার উপরে স্থান দেয়া হল।)
৩। হলদে পাখি
৪। কাঠঠোকরা (দুই রকমের কাঠঠোকরা দেখা যায়। একটা সোনালি, মাথায় কি সুন্দর একটা লাল টকটকে ঝুঁটি! আরেকটার গায়ে সাদা-কালো ফোটা ফোটা দাগ আছে।)
৫। কোকিল
৬। ঘুঘু
৭। পেঁচা (রাতের বেলা যাদের দাম্পত্য কলহে আমার মাথা ধরে যায়।এত ক্যাঁচক্যাঁচও এরা করতে পারে।আল্লাহ বুঝে শুনেই এদের দিনকানা করে দিয়েছেন।নইলে এদের হাউকাউয়ের জালায় টেকা যেত না)
৮। মাছরাঙা ( এটা কোন সাধারণ মাছরাঙা না।পিঠটা অসাধারণ গাঢ় নীল আর বুকের দিক সাদা।এ্যত্ত সুন্দর, মনে হয় কপ্ করে খেয়ে ফেলি)
৯। দোয়েল
১০। শালিক
১১। ময়না
১২। টিয়া 
কোথা থেকে প্রচুর টিয়া পাখি চলে এসছে।মোটা সোটা সবাই।গলায় মারাত্মক জোর।সারাদিন এরা গজগজ করে নিজেদের ভেতর।আমি খুবি বিরক্ত হই।আগে তো এত টিয়া ছিল না।তাহলে কি পাখিওয়ালারা টিয়া ধরা বন্ধ করে দিয়েছে? কাজটা তাদের মোটেও উচিত হয় নি। 
মাঝে মাঝে মনে হয় জংগলে আছি।চারিদিকে নানান জাতের কিচিরমিচির।যতই রাগ দেখাই, পাখিগুলির অস্তিত্ব আমি খুব উপভোগ করি। একটু আগে এ্যত্ত বড় একটা ঝি ঝি পোকা বাসায় ঢুকে পড়েছে।কেমন মামা বাড়ি মামা বাড়ি ভাব চলে এসেছে বাসায়। 
আর লিখতে ইচ্ছা করছে না।থামি এখানেই।
--রিম ; ১০।৪।২০১০ 


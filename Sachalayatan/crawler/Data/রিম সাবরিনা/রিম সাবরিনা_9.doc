রাত




রাত জাগার প্রতি এক ধরনের আকর্ষন কাজ করে। অলস বসে থাকি কিংবা গান শুনি। আর তুচ্ছ ব্যাপার নিয়ে ভাবি। কেমন একটা অপার্থিব শান্তি শান্তি ভাব ভর করে মনে। মাঝে মাঝে হিসেব মেলানোর অপচেষ্টা চালাই। খুব একটা লাভ হয় না তাতে। কারন জীবনের ক্যালকুলাসটা নিউটন সাহেব আবিষ্কার করেন নি, করেছেন স্রষ্টা নিজে।
আজকে অবশ্য একা বসে নেই। কয়েকজনকে জোগাড় করে দল ভারি করে ফেলেছি। এই দলে আছে তিনটা টিকটিকি আর একটা তেলাপোকা। কিন্তু একটু আগে তেলাপোকাটাকে আগ্রহ হারিয়ে আলমারির নিচে আশ্রয় নিতে দেখলাম। অলসতা তার কাছে বাহুল্য। যে কারনে অনেক সৃষ্টি নিঃশেষ হয়ে গেলেও সে টিকে থাকবে বহুকাল। প্রকৃতি তার অলস সন্তানদের বঁচিয়ে রাখে না। বির্বতন নিয়ে টিকটিকিদের মতামত জানতে পারলে খারাপ হত না। কিন্তু ভাষাগত সমস্যা আছে। মুশকিল! ভাব বিনিময়ের বিকল্প খুঁজে বের করতে হবে। 
অক্টোবর, ২০০৯


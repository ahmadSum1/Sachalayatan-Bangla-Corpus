বৃষ্টি এবং তারপর 



বৃষ্টি এবং তারপর
শাড়ির আঁচলে এক মুঠো কাচ পোকা লুকিয়ে,
আজ বের হয়েছিলাম শহরটা দেখবো বলে। 
একদিনের বৃষ্টি রঙে রাঙানো এই চিরকালের ধুলির শহর
ব্যস্ত গাড়ি আর উড়ন্ত রিকসার পালে বারো মাসি হাওয়া
শাহবাগের মোড়ে টগর নামের মেয়েটার বেলি ফুলের মালা বেচা
হাইকোর্টের ফুটপাতে পাগলা ফকির এর আজব প্রলাপ
আর আমার খালি পায়ের উদাস পথচলা 
শর্মা হাউসে গরম কফিতে সাবধানী চুমুক
ফুলার রোড এর ফুটপাথে অলস গল্পের গুনগুন
পরে থাকা ঝালমুড়ির ঠোঙার দিকে কাকের চতুর চোখ
জলে ভেজা রাধাচুড়া আর কৃঞ্চচুড়ার মুখোমুখি দাড়িয়ে
আর আমার শুধু হেটে চলে যাওয়া 
পিচ ঢালা পথে আজ যেনো একটু বেশী কালো
উত্তর-এর ঠান্ডা বাতাস
পশ্চিম এর ঘুম ঘুম সুর্য
একটা দুটা বাদুরের আনাগোনা
হাতের কাচ পোকাদের শুন্যে ছুড়ে
অবশেষে ক্লান্ত পায়ে আমার ঘরে ফেরা 
শহর তুমি মাঝে মাঝে এমন এলোমেলো বৃষ্টিতে ভিজো
কাচ পোকাদের ডেকে নিয়ে আবার বেরিয়ে পড়ব তোমাকে দেখতে। 


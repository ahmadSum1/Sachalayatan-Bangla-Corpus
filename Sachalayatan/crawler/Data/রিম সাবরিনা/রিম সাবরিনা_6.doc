শিয়ালের দুঃখ



শিয়ালের দুঃখ
--রিম সাবরিনা
এক যে ছিল হালুম মামা
করত বনে বাস,
হরিণ শিকার ছেড়ে হঠাৎ শুরু
করল ঘাসের চাষ।
বিরাট এক মিটিং ডেকে
জানিয়ে দিলো হেঁকে,
এখন থেকে শিকার টিকার
এক্কেবারে বন্ধ;
তাই শুনে শেয়াল মশাই
খেপে রাগে অন্ধ।
মজার মজার শিকার ছেড়ে
ঘাস খাবো মেপে?
আর নাকের ডগায় খরগোশেরা
ঘুরবে ফুলে ফেপে??
ধ্যাত্তেরিকা, বলল শিয়াল
থাকবো না এই দেশে,
এতদিন শিয়াল থেকে
গরু হবো শেষে?
এই না বলে,
গোটা কতক লুঙ্গি-জামা
পুটলিটাতে বেঁধে,
মনের দুঃখে শিয়াল মশাই
চলল কেঁদে কেঁদে। 


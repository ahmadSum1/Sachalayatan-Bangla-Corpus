রিম বেগমের হেঁসেল থেকেঃ মচমচে বেগুন ভাজা!



রিম বেগমের হেঁসেল থেকেঃ মচমচে বেগুন ভাজা!
এর চেয়ে সহজ রান্না দুনিয়াতে আর নাই। ব্যক্তিগতভাবে আমি একজন অলস মানুষ। অনেক ধৈর্য আর সময় নিয়ে রান্না করা আমার ধাতে নেই। তাই চটজলদি আইটেমের দিকে ব্যাপক ঝোঁক। আমার মত অলস মানুষদের উদ্দেশ্যে এই রেসিপিটা দেয়া। তবে নন-অলসদেরও রেসিপি ট্রাই করতে বাধা নাই।     
যা করতে হবেঃ
১। একটা বেগুন গোল গোল করে কাটতে হবে। স্লাইসগুলি যেন খুব বেশি মোটা বা বেশি পাতলা না হয় খেয়াল রাখলে ভাল আর কি।
২। সামান্য লবন আর হলুদ দিয়ে টুকরোগুলি মেখে রাখতে হবে।
৩। একটা বড় বাটিতে আন্দাজমতো ময়দা নিয়ে তাতে লবন, গোল মরিচের গুড়া, পেয়াজ কুচি, কাঁচা মরিচ কুচি আর সামান্য চিনি মেশাতে হবে।
৪। ওয়েস্টার্ন ফ্লেভার আনার জন্যে সয়া সস আর টমেটো সস দেয়া যেতে পারে। এর সাথে বিট লবন যোগ করলে স্বাদ আরো বেড়ে যাবে। আর আধা চা চামচ লেবুর রস দিতে পারলে তো কথাই নেই। দারুন ঘ্রাণ আসবে।
৫। অল্প পানি নিয়ে বেগুন বাদে সবকিছু ভাল করে মিক্স করে নিতে হবে।
৬। খোলা বড় ফ্রাইং প্যানে অনেকখানি তেল ঢেলে একটু গরম করে নিতে হবে।
৭। বাটির মিক্সচারে বেগুনের টুকরাগুলি ভাল করে এপিঠ ওপিঠ ডুবিয়ে গরম তেলে ছেড়ে চুলার আঁচ মাঝারি করে ফেলতে হবে। মাঝারি আঁচে ভাজলে বেগুনের ভেতরের কাচা কাচা ভাবটা চলে যায়।
৮। তেলতেল চুপচুপে খাবার খেতে কার ভাল লাগে! নামিয়ে আনার ঠিক আগে যদি আঁচটা বেশ বাড়িয়ে দেয়া যায় তাহলে বাড়তি তেলটা ঝরে যাবে। 
ব্যস হয়ে গেল একটা মজার আইটেম। সব মিলিয়ে আনুমানিক ২০ মিনিট লাগবে। এগপ্ল্যান্ট ফ্রাই অনায়াসে দুপুরে বা রাতে ভাতের সাথে খাওয়া যেতে পারে। আবার সন্ধ্যায় চায়ের সাথেও গরম গরম মচমচে ফ্রাইগুলি অসাধারণ লাগবে। অন্তত আমার তাই ধারণা। 
বি.দ্র. খেতে ভাল না হলে কোনভাবেই আমাকে দোষারোপ করা যাবে না। 


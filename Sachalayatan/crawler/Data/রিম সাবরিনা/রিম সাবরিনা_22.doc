যুদ্ধ যুদ্ধ খেলা



যুদ্ধ যুদ্ধ খেলা
একবিংশ শতাব্দীতে এসে মানুষ মারার নিষ্ঠুর খেলাটা এখনো কেন আমরা ভুলে যেতে পারি না? কোথায় রোগ-শোক-জরার বিরুদ্ধে যুদ্ধে নামার কথা, তা না করে এখনও আমরা নিজেরা নিজেদেরকে মারছি। কালোর প্রতি সাদার বিদ্বেষ, মুসলিমের প্রতি খ্রিস্টানের আক্রোশ দেখতে দেখতে কি কখনও আমরা ক্লান্ত হই না? আমি হয়তো খুব বেশি মাত্রায় অজ্ঞ। রাজ রাজড়াদের সুচতুর রাজনৈতিক ছক্কাগুলোকে বড় বেশি অহেতুক মনে হয় আমার কাছে। তাই আফগানিস্তান যুদ্ধকে মনে হয় একটা পুরোপুরি অনর্থক যুদ্ধ। শুনেছি সেখানে মার্কিন রাষ্ট্রপতি বারাক ওবামা নাকি আরো ত্রিশ হাজার সৈন্য পাঠানো চুড়ান্ত করেছেন। অদ্ভূত ব্যাপার হল, খবরটা শুনে যাদের পাঠানো হচ্ছে, সে সৈনিকেরাই বিচলিত। কারণ তারা এতদিনে জেনে গেছে, আফগানিস্তানে মার্কিন সৈন্যের মৃত্য হয় খুব অবীরোচিতভাবে। হয় সে মারা যাবে রাস্তার ধারে পুঁতে রাখা গাড়ি বোমায়, কিংবা “ফ্রেন্ডলি ফায়ারে”। যারা যোদ্ধা তারা মরতে ভয় পায় না। তারা ভয় পায় অকারণ যুদ্ধে বীরত্বহীন মৃত্যকে। 
এই ত্রিশ হাজার সৈন্য খুব বিমর্ষ মন নিয়ে আফগানিস্তানে যাবে। পরিবারগুলো এক অজানা আতংক মনের ভেতর লুকিয়ে বিদায় দেবে তাদেরকে। বিন লাদেনকে ধরার খোঁড়া অজুহাতে যে আজগুবি খেয়ালি যুদ্ধ শুরু করেছিলেন বুশ নামের এক অতি বুদ্ধিধর রাষ্ট্রনায়ক, ওবামা তারই যোগ্য উত্তরসুরী হিসেবে নিজেকে প্রমান করতে যাচ্ছেন আর কি। এতে দোষের কি আছে? দোষ কিছুই না। নইলে পৃথিবীর আর কেউ কিছু বলছে না কেন? কারণ আমাদের সয়ে এসেছে। হাজার হাজার আফগান নারীর সন্তান হারানোর আর্তনাদ আমাদের কানে আসে না। দিনে দিনে বেড়ে চলা পঙ্গু শিশুদের সংখ্যা আমাদের বিচলিত করে না। ধূসর এই দেশটার মানুষগুলো ইঁদুর কপাল নিয়ে দুনিয়ায় এসেছে। কষ্ট তো তাদের পেতেই হবে। আমি কেন যেন মানতে পারি না তাদের অবশ্যম্ভাবী মৃত্যকে। মানুষ না মেরে কি কোন রাজনীতি হয় না? নাকি আমরা এখনও সভ্যতার সেই স্বাভাবিক পর্যায়ে পৌঁছাই নি। আমি ঠিক বুঝতে পারি না। 
মার্কিনি আগ্রাসনের চাপে পিষ্ঠ হয়ে ইরাক নামের দেশ তো ইতোমধ্যে ধূলিস্মাত হয়ে গেছে। মার্কিন মুখোশের আড়ালে ইসরাইল ফিলিস্তিনিদের ফসফরাস বোমায় উড়িয়ে দিচ্ছে। ইরানও একই পরিণতির আশংকায় দিন কাটাচ্ছে। চাঁদ থেকে পৃথিবীর দিকে তাকালে চীনের প্রাচীর দেখা যায় বলে গর্ব ছিল আমাদের। এখন চাঁদ থেকে এই নীলাভ গ্রহের দিকে তাকালে গোলাবারুদের হলকা দেখা যাবে। আমাদের গর্ব না হলেও নীলাভ গ্রহের অলিখিত মালিকদের ঠিকই গর্বে বুক ফুলে উঠবে। 
-রিম সাবরিনা
(বেশ কয়েক মাস আগে লেখা)


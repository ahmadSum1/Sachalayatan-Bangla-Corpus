আমার ভাল লাগা



<> 
শীতের দিনে তীব্র কুয়াশার ভেতর এলোমেলো ভাবে হেঁটে যাই
ঘাসের চূড়ায় ভোরের স্বচ্ছ শিশির ,
আর ভুল করে জেগে ওঠা পাড়ার সাদাকালো কুকুরট্‌
ওরা আমার সাথী হয়;
আমার ভালই লাগে।
ঝাঁ ঝাঁ রোদে হাঁটাহাঁটি পুরোনো অভ্যাস
মনের জীবাণূগুলো মেরে ফেলি প্রখর তাপে,
বেঁচবে বলে এক ঝুড়ি লাল গোলাপ নিয়ে
আট-নয় বছরের ছেলেটা আমার পিছু নেয়,
চারটা টাকার বিনিময়ে কিনে নেই দুটো ফুল
ছেলেটার চোখ খুশিতে উদ্বেল;
আমার ভালই লাগে।
মাঝে মাঝে শহরে নামে এক-আধটা ঝুম বৃষ্টি,
রিক্সার হুড ফেলে বসে থাকি মগ্ন হয়ে,
দেহের ক্লান্তি শ্রান্তি গ্লানি মুছে যাক মুখর ধারায়
চুল মানে না খোঁপার অর্গল;
কপাল চুঁইয়ে পড়ে মুক্তোদানা
আমি যেন বঙ্গোপসাগরের জলকন্যা,
অস্ফুট হাসি খেলে যায় ঠোঁটের কোণে;
আমার ভালই লাগে।
এক একটা রাত সোডিয়াম আলোয়ে রাঙানো,
তার সাথে যোগ হয় ক্ষয়ে যাওয়া চাঁদের স্নিগ্ধতা,
রাজপথের বুকে হেঁটে চলি একা;
মনের অসুখগুলো ভাসিয়ে দিয়ে আলোর ভেলায়,
হালকা পায়ে, ফিরে আসি ঘরে;
আমার ভালই লাগে।।
-রিম সাবরিনা; ১৭।১১।০৯


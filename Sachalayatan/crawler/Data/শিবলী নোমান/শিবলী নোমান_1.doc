আফগান যুদ্ধের জন্য আরো টাকা ঢালার পরিকল্পনা ওবামার



আফগান যুদ্ধের জন্য আরো টাকা ঢালার পরিকল্পনা রয়েছে মার্কিন রাষ্ট্রপতি বারাক ওবামার। সেই সঙ্গে অতিরিক্ত আরো ৪ হাজার ট্রুপ  সেখানে পাঠাতে যাচ্ছে যুক্তরাষ্ট্র। আজকের ওয়াশিংটন পোস্ট খবরটি ছেপেছে তাদের স্টাফ রাইটার ক্যারেন ডি ইয়াং এর বরাতে।
ওবামার এই পরিকল্পনার একজন জ্যেষ্ঠ প্রশাসনিক কর্মকর্তার উদ্ধৃতি দিয়ে পত্রিকাটি বলেছে, অতিরিক্ত ৪ হাজার সৈন্য পাঠানো হবে আফগান সেনাদের প্রশিক্ষক ও পরামর্শক হিসেবে। ওবামা দায়িত্ব নেবার পর দু'মাস পর্যবেক্ষণ শেষে এই পরিকল্পনা হলো। নাইন এলভেনের সাড়ে ৭ বছর পরেও আল কায়েদার নেতৃত্ব এবং সংগঠনটিকে নিশ্চিহ্ন করে দেয়া যায় নি-- এটাই এখন মার্কিন যুক্তরাষ্ট্রের বড় মাথাব্যথা। যুক্তরাষ্ট্রের সেই কর্মকর্তা বলেছেন, কান্দাহার ছেড়ে জঙ্গিরা এখন পাকিস্তানের কোন এক অজ্ঞাত জায়গায় আশ্রয় নিয়ে নতুন নতুন ফন্দি আটছে। ওবামা পাকিস্তানে আল কায়েদাকে নিশ্চিহ্ন করার জন্য একটি সহজ, সংক্ষিপ্ত ও পরিস্কার পরিকল্পনা নিয়েছেন। ওবামা তার এই পরিকল্পনা শিগগির হোয়াইট হাউসে বাছাই করা কিছু সামরিক কর্মকর্তা, কূটনীতিক, উন্নয়ন কর্মকর্তা ও বেসরকারি সহায়তা সংস্থার সামনে তুলে ধরবেন।
প্রতিবেদনটিতে জানানো হয়েছে, শুধুমাত্র আফগানিস্তানেই এখন যুক্তরাষ্ট্রের এক মাসের সামরিক খরচ প্রায় দুই বিলিয়ন মার্কিন ডলার। ওবামার নতুন পরিকল্পনা বাস্তবায়িত হলে আফগানিস্তান ও পাকিস্তানে যুক্তরাষ্ট্রের খরচ উল্লেখযোগ্য পরিমাণ বাড়বে।


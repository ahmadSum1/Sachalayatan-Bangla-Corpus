আমাদের চিকিৎসা ব্যবস্থা নিয়ে কিছু কথা 




আমাদের দেশে চিকিৎসাসেবার মান নিয়ে আমরা সবাই কম বেশি শঙ্কিত। সাধারণ মানুষের চেয়েও নব্য ডাক্তারদের এ ব্যপারে শঙ্কা বেশি, নব্য ডাক্তার বললাম এই কারণে যে যারা পুরানো হয়ে যান তারা প্রকৃতির নিয়মেই আস্তে আস্তে অভ্যস্ত হয়ে যান। যে কোন মেডিকেল কলেজ থেকে পাস করা ইন্টার্ন ডাক্তারের চেয়ে জনস্বার্থে নিবেদিত প্রাণ মানুষ খুব কমই পাওয়া যাবে। এ সমস্ত ডাক্তারদের একটা বড় অংশ আসে মধ্যবিত্ত , উচ্চ মধ্যবিত্ত শ্রেণী থেকে, হটাত করে মানুষের দুঃখ দুর্দশা দারিদ্র্যের চরম রূপটা দেখে তাদের ভিতরে অনেক বড় ধরনের আলোড়ন হয়। তাই ইন্টার্ন ডাক্তাররা ১৪ ঘণ্টা কাজ করেও ক্লান্ত হয় না, নিজেদের পকেটের টাকা বাঁচিয়ে ফান্ড করে ওষুধ বিলায়, রোগীদের নিয়ে গিয়ে পরীক্ষা করিয়ে নিয়ে আসে(যে দায়িত্বটা ওয়ার্ড বয়দের ), নিজেরা দাড়িয়ে থেকে রোগীদের ওষুধ খাওয়ায়(যে দায়িত্বটা নার্সদের ), ওটি থেকে বাড়তি (যেটা ওই রোগীর আর কাজে আসবে না )হেক্সিসল, গজ, ব্যন্ডিজের মত জিনিসটুকুও সযত্নে নিজের কাছে রেখে অন্য গরিব রোগীদের ড্রেসিং করে (এবং অনেক সময় অপ্রয়োজনীয় ওই জিনিসটুকুও রোগীরা খোঁজ নেয় এবং আমি এ কথাও শুনেছি যে ওগুলো নিয়ে বিক্রি করে আমরা টাকা বানাব, দুঃখ পেয়েছি কিন্তু থেমে যাইনি ) , রক্তের দরকার হলেই হাসিমুখে এগিয়ে আসে। কিন্তু এই ডাক্তাররাই আস্তে আস্তে দিন কে দিন মনুষ্যত্ব হারাতে হারাতে কেন অমানুষ হয়ে পড়ে ( আমাদের দেশের জনগণ এবং মানবাধিকার কমিশনের চেয়ারম্যানের ভাষ্যমতে ) সেটা নিয়ে আমাদের অবশ্যই গবেষণা করার প্রয়োজন রয়েছে। 
    এম বি বি এস পাস করার পর প্রায়ই শুনতে হয় মাত্র তো শুরু। এরপরের যাত্রাপথ টা বন্ধুর অবশ্যই কিন্তু সেটা ঠিক কতটা বন্ধুর লিখে আসলে সেটা খুব বেশি বুঝান যাবে না। পোস্ট গ্রাজুয়েশন করাটা শুধুমাত্র পড়াশুনার উপর নির্ভর করে না, সেখানে থাকে রাজনীতি, তৈল বাজি, টাকা আর ক্ষমতার দৌড়ে কে কত দ্রুত দৌড়াতে পারে তার প্রতিযোগিতা। অধিকাংশ ক্ষেত্রেই দ্রুত নিজের পায়ে দাঁড়ানোর একটা পারিবারিক চাপ থাকে। এ সব কিছুর পরও যারা ধৈর্য ধরে সৎ থাকে তারা শুধু পিছিয়েই থাকে তা না যারা এগিয়ে যায় তাদের দুর্নীতির দায়ও তাদের মাথা পেতে নিতে হয়। প্রথম প্রথম সবাই চেষ্টা করে এই নিয়ম টাকে ভাঙ্গতে তারপর জীবনযাপনের চাপ একটা একটা করে বাড়ে আদর্শ নৈতিকতা এই শব্দগুলো একটু একটু করে অচেনা হয়, একসময় হয় নিজে অন্যায় করে অথবা অন্যায়ের সাথে আপস করে নেয়, কিন্তু সেটা আমাদের দেশে কোন শ্রেণীর মানুষ করে না? এই বাস্তবতা আমাদের কাররই কাম্য না কিন্তু অমানুষ বলে গালি দিয়েই তো এই বাস্তবতা পরিবর্তন হবে না। এর মধ্যেও অনেকেই ভাল কাজ করছে, করার চেষ্টা করছে, তাদের জন্য শুভকামনা জানানটাও আমাদের কর্তব্য। 
     এমবিবিএস পাস করার পর একদল সরকারি চাকরিতে ঢুকে আর একদল পোস্ট গ্রাজুয়েশন ট্রেনিং এর নামে সরকারি হাসপাতাল গুলোতে বিনা বেতনে খাটে। অনারারি করার সময় একজন ডাক্তার কে নুন্নতম ৪২ ঘণ্টা হাসপাতালে সময় দিতে হয়। এরপরে তাকে অন্য ক্লিনিক বা বেসরকারি হাসপাতালে কাজ করতে হয়, মূল্য ৮ ঘণ্টা ডিউটি ৫০০ টাকা।কারন সরকারি হাসপাতালের যাওয়া আসার ভাড়াটা অন্তত জোগাড় করতে হবে। তাই এদের জীবন তিন ভাগে বিভক্ত হয়ে যায়। মর্নিং, এভেনিং, নাইট। একবেলা সরকারি হাসপাতাল, একবেলা ক্লিনিক, একবেলা বাসা। এরমধ্যে পড়াশুনাও করতে হয় সময় বের করে। আর যারা সরকারি চাকরি করে তাদেরও আছে নানা না পাওয়ার অভিযোগ। অন্য যে কোন সরকারি চাকুরের চেয়ে ডাক্তাররা কম সুবিধা ভোগ করে। এরপরও তারা বেতন বাড়ানো অথবা সুযোগ সুবিধা আদায়ের জন্য আন্দোলন করেনা ,কাজ বন্ধও রাখে না। আন্দোলন করে যখন শারীরিকভাবে লাঞ্ছিত হয়। তাই একজন ডাক্তার কে দিয়ে একটা হেলথ কমপ্লেক্স চালাতে হলে তাকে তার প্রাপ্য নিরাপত্তা, কাজের পরিবেশ, সুযোগ সুবিধা দিতে হবে। অন্যথা এ সমস্যা কখনই ঠিক হবে না। পোস্ট গ্রাজুয়েশনের দুঃখজনক প্রক্রিয়া শেষে একজন ডাক্তারকে প্রতিষ্ঠিত হতে কমপক্ষে ১০ বছর সময় লাগে।সবাই এরপরও হয় না, জিতে যাওয়া লটারির মত আমরা শুধু প্রতিষ্ঠিতদেরই দেখতে পাই। বাকিদের খোঁজ রাখি না। এই ১০-২০ বছরের বিদঘুটে প্রক্রিয়াতেই ডাক্তাররা বোধকরি মনুষ্যত্ব হারিয়ে ফেলে। তাই এই প্রক্রিয়ার অসংগতিগুলোকে ঠিক না করে শুধু গালি দিলে কাজের কাজ কিছুই হবে না।
    আমাদের আর একটা বড় সমস্যা হল চিকিৎসার ক্ষেত্রে রেফারেল সিস্টেম না থাকাটা। একজন রোগী সামান্য পেটে ব্যথা , ঠাণ্ডা কাশিতেও প্রফেসরদের দেখায়। এজন্যই একদিকে জুনিয়র ডাক্তাররা রোগী পায় না, অন্যদিকে স্যাররা চেম্বারে সময়ের অভাবে রোগীর সাথে ঠিকমতো কথাও বলতে চান না। সরকারি ভাবেই নিয়ম করে রেফারেল সিস্টেমে অভ্যস্ত করতে হবে সবাইকে। 
    আমাদের দেশের রোগীদের ৩ ভাগে ভাগ করা যায়, এক ভাগ দুস্থ যারা পাবলিক হাসপাতালগুলোতে আসে চিকিৎসা নিতে, আর এক ভাগ মধ্যবিত্ত যারা বিভিন্ন প্রাইভেট হাসপাতালের দ্বারস্থ হয় আর এক দল সামান্য হাঁচি কাশি হলেও সিঙ্গাপুর অস্ট্রেলিয়াতে দৌড়ে যায়। এই উচ্চবিত্ত শ্রেণীরা তাদের টাকাটা এদেশে খরচ করলে সেটা চিকিৎসা ব্যবস্থার উন্নয়নে কাজে লাগত। কারণ একটা ব্যাপার তো পরিষ্কার স্বাস্থ্য সেবা বিনামূল্যে দেয়া সম্ভব না ,তার জন্য খরচটা কাউকে না কাউকে বহন করতে হবে সেটা সরকার হোক অথবা জনগণ। 
    আমাদের পাবলিক হাসপাতাল গুলোতে ডাক্তার আর নার্সের সংখ্যাটা ভয়ঙ্কর ভাবে অপ্রতুল। বাংলাদেশে প্রতি ৩০১২ রোগীর জন্য একজন ডাক্তার, নার্স দরকার ২ লাখ ৮০ হাজার , আছে ২২ হাজার, প্রতি ২৬৬৫ রোগীর জন্য একটা করে বেড আছে এদেশে (সরকারি হিসাব মতে ) এই ডাক্তার নার্সদের ভিতর আবার একটা অংশ আছে যারা নিজেদের আখের গোছাতেই বেশি ব্যস্ত থাকে। তাই যারা কাজ করতে চায় বা কাজ করছে তাদের জন্য সেটা কতখানি দুরূহ আমাদের ভেবে দেখা উচিৎ। 
     পরীক্ষা নিরীক্ষা ছাড়া চিকিৎসা করাটা বর্তমান যুগে শুধু অসম্ভব না অনুচিতও । কিন্তু সরকারি হাসপাতাল গুলোতে অনেক যন্ত্রপাতিই নেই, যা আছে তা যত্নের অভাবে নষ্ট হয়ে পড়ে আছে, ঠিক যেগুলো আছে সেগুলোতেও কাজ করার মত টেকনিশিয়ান নেই। আর বেসরকারি হাসপাতাল গুলোতে অথবা ডায়াগনস্টিক সেন্টারগুলোতে পরীক্ষা নিরীক্ষার মানের চাইতে খরচটা খুব অতিমাত্রায় বেশি। উদাহরণস্বরূপ বলা যায় রক্তের cbc  পরীক্ষা করতে সরকারি হাসপাতালে নেয় ৫০ টাকা আর ঢাকার যে কোন বেসরকারি হাসপাতাল বা ডায়াগনস্টিক সেন্টারে রাখে ৪০০ থেকে ৫০০ টাকা। আলট্রাসনগ্রাফি অফ অ্যাবডোমেন করতে রাখে ১২০০ থেকে ১৪০০ টাকা যেখানে সরকারি হাসপাতালে রাখে ৪৫০ টাকা, রক্তের গ্রুপ পরীক্ষা করতে রাখে ২৫০ টাকা যেটা সরকারি হাসপাতালে রাখে ২০ টাকা। যে পরীক্ষা করতে ২০ টাকারও কম খরচ হয় সেটা করতে কেন ২৫০ টাকা রাখতে হবে, কেউ এই প্রশ্ন টা করে না, বরং যে ডাক্তার রোগ নির্ণয়ের জন্য পরীক্ষা করতে পাঠায় তাকে গালি দেয়াটা সহজ। কিছু ডাক্তার এর সাথে জড়িত, তারা কমিশন খায় , এদের খুঁজে বের করে শাস্তি দেয়া উচিৎ। পাশাপাশি ডায়াগনস্টিক সেন্টার গুলো কেমন দাম রাখবে সেটা সরকার থেকেই নির্ধারণ করে দেয়া উচিৎ। তাদের অসততার জন্য সবাইকে সাধারণ মানুষের সন্দেহের মধ্যে পড়তে হচ্ছে । আমাদের এই ব্যাপারগুলো নিয়ে সচেতন হওয়ার সময় এসেছে।
    আমাদের চিকিৎসার মুল উপকরণ ওষুধ। আমাদের হাসপাতাল গুলোতে বেড অনুযায়ী ওষুধ সাপ্লাই থাকে। কিন্তু রোগী থাকে সবসময়ই তার ৫ গুন। এই বাড়তি রোগীদের ওষুধ দিতে না পারার দায় ডাক্তারদের ঘাড়েই বর্তায়। এর মধ্যে আবার কিছু অসাধু ডাক্তার, নার্স, স্টোর কিপার ওষুধ নিয়ে ব্যবসা করে আঙ্গুল ফুলে কলাগাছ হয়। প্রয়োজনমত ওষুধের সাপ্লাই, কঠোর নীতিমালা এবং সেটার বাস্তব প্রয়োগ ছাড়া এ সমস্যা সমাধান সম্ভব না। ওষুধের দামের ব্যাপারেও সরকারের কঠোর কোন নীতিমালা নেই অথবা তার প্রয়োগ নেই। এক এক দোকানি এক এক রকমের দাম রাখে নিজেদের ইচ্ছে এবং সুবিধামত। কিছু দামি স্যালাইন আছে যেগুলোর দাম দোকানিরা রোগীদের অজ্ঞানতা আর অসহায়ত্বের সুযোগে ইচ্ছেমত বাড়ায় কমায়। রোগীদের ভোগান্তি যত বাড়ে তারা ডাক্তারদের ব্যপারে তত বেশি বীতশ্রদ্ধ হয়। কিছু ডাক্তারের আর একটি ভয়ংকর অসদাচরণ হল বিভিন্ন ওষুধ কোম্পানির কাছ থেকে টাকা খেয়ে তাদের ওষুধই অন্ধের মত লেখা , সেটা ভাল হোক বা খারাপ, রোগীর সামর্থ্যের মধ্যে থাকুক অথবা না থাকুক। এদের বিরুদ্ধে অবশ্যই অতিসত্বর ব্যবস্থা নেয়া উচিৎ , তাতে অন্য ডাক্তারদের সম্মান টা বাঁচে। 
    আমাদের ডাক্তার দের সম্পর্কে সবচেয়ে বড় অভিযোগ হল তাদের আচরণ কথাবার্তা। কিছু কিছু ডাক্তারের আচরণ আসলেই দুঃখজনক। ডাক্তারদের মধ্যে এক ধরনের professional cult  ঢুকিয়ে দেয়া হয় ছাত্র জীবনেই। সমাজের অতিভক্তি, বাবা মায়ের অতি উচ্ছ্বাস এসবের সাথে যোগ হয়। কিন্তু পাস করার পর প্রত্যাশার সাথে প্রাপ্তির পার্থক্যটা এত বেশি প্রবল যে অনেকের মধ্যেই হতাশা, রোগীর সাথে দুর্ব্যবহারের প্রবণতা তৈরি হয়। প্রতিক্রিয়ায় সাধারণ মানুষও হয়ে উঠে ডাক্তারের ব্যাপারে অসহিষ্ণু। এভাবেই একের সাথে অন্যের সম্পর্ক টা দিন কে দিন নষ্ট হচ্ছে। তাতে ক্ষতি দু দলেরই। 
    চিকিৎসাসেবা নিয়ে অধিকাংশ মানুষেরই ধারনা পরিষ্কার না। হাসপাতালে রোগী নিয়ে আসলে তারা মনে করে রোগী দেখা, ওষুধ খাওয়ানো, খাবার সরবরাহ, বিছানা পরিষ্কার রাখা, রোগীকে বাথরুমে নিয়ে যাওয়া সহ বাথরুম পরিষ্কারের দায়িত্বটাও ডাক্তারের। ডাক্তার চিকিৎসাসেবার একটা অংশ, অন্য অংশগুলো ঠিক না থাকলে রোগীদের মতই তাদেরও ভোগান্তি সহ্য করতে হয়। হাসপাতালে ওয়ার্ড বয় বা খালাদেরও সংগঠন আছে এবং তাদের অধিকাংশই কাজ করতে আগ্রহী না। তাই যারা করে তাদের পক্ষে প্রতিটা কাজ সুষ্ঠু ভাবে করা সম্ভব হয় না। এজন্য ডাক্তার রোগী দেখে ওষুধ লিখে দিলেও রোগীরা ওষুধ পায় না ঠিকমতো, নার্সিং সেবা পায় না, নোংরা পরিবেশে থেকে ইনফেকশন বাড়ে, একটা ইনফেকশন নিয়ে ভর্তি হয়ে আরও ২ টা বাঁধায়,পরীক্ষা নিরীক্ষার রিপোর্ট ঠিক হয় না অথবা টাকার অভাবে করতে পারে না , হাসপাতালে বেড না পেয়ে ফ্লোরে পড়ে থাকে এবং এ সমস্ত কিছুর জন্য ডাক্তারদেরই দায়ী মনে করে। 
    সরকারি হাসপাতালে কাজ করতে গিয়ে আর একটা সমস্যা খুব চোখে পড়েছে, দালাল নামক কিছু ভয়ানক মানুষ হাসপাতালের ইমারজেন্সিতে ঘুরে বেড়ায়, যারা গরিব , মূর্খ, অসহায় রোগীদের বুঝিয়ে শুধু যে বেসরকারি হাসপাতালে নিয়ে যায় তা না, কিছু কিছু ক্ষেত্রে ব্যপারটা আরও ভয়াবহ। বেসরকারি হাসপাতালে নিয়ে গেলে রোগীরা পথে বসে কিন্তু চিকিৎসা পায় ঠিকই। কিন্তু এরা নিয়ে যায় এমন কিছু যায়গায় যেখানে নামের আগে ডাক্তার বসিয়ে কিছু অমানুষ রোগীদের চোখ, কিডনি, লিভার কেটে রাখছে। আমার নিজের ব্যক্তিগত অভিজ্ঞতা হল ইন্টার্ন এর সময় আমি এক রোগী পেয়েছিলাম যে জমি বিক্রি করে হাসপাতালে আসার পথে তাকে এক দালাল বুঝায় যে সরকারি হাসপাতালে চিকিৎসা হয় না, তারপর তাকে এক নার্সিং হোমে নিয়ে যেয়ে চোখের অপারেশনের নাম করে লেন্স খুলে রেখে দেয়। পরবর্তীতে সে হাসপাতালে ভর্তি হয় সর্বস্ব হারিয়ে। চিকিৎসা সম্পর্কিত কোন বিষয়ে দালাল জাতীয় কোন কিছুর অস্তিত্ব যেন না থাকে কঠোর আইনপ্রয়োগের মাধ্যমে সে ব্যবস্থা করতে হবে । 
   আমাদের অধিকাংশ রোগীরাই ছুটির সময় লিখে দেয়া ওষুধের কোর্স শেষ করে না। গরিব মানুষ করে না টাকার অভাবে আর সচ্ছলরা করে না জ্ঞানের অভাবে। একটা বড় অংশ ফার্মেসির দোকানদার, কবিরাজ এদের কাছে চিকিৎসা করিয়ে শেষ মুহূর্তে আসে ডাক্তারের কাছে। যে দেশে প্রত্যেকেই ডাক্তার সে দেশের ডাক্তারদের জন্য চিকিৎসা দেয়াটা কতটা কষ্টকর তা একমাত্র যারা সেই চেষ্টা করে তারাই বুঝতে পারবে। 
   চিকিৎসা দেয়া আর স্বাস্থ্য-ব্যবস্থা পরিচালনা করা এক জিনিস না। এ জন্য পৃথক বিদ্যা আছে। মেডিকেল এন্থ্রপলজি বিষয়ে বিশেষজ্ঞ আমাদের দেশেরই অনেকে আছেন কিন্তু তাদেরকে কাজে লাগানোর কোন উদ্যোগ নেই। বিসিএস এ পাবলিক হেলথ প্রফেশনালদের জন্য কোন পদ নেই। স্বাস্থ্যমন্ত্রী কেন হতে হবে একজন ডাক্তারকেই ? এ বেহাল ব্যবস্থা পরিবর্তন করতে হলে যাদের যে কাজ তাদেরকে দিয়েই সে কাজ করাতে হবে। 
   আমাদের শিক্ষা ব্যবস্থার ক্ষেত্রে বেসরকারি শিক্ষা প্রতিষ্ঠানের ভূমিকা অবশ্যই গুরুত্বপূর্ণ। কিন্তু আমাদের দেশে প্রাইভেট মেডিকেল কলেজের নামে যে বাণিজ্য চলছে তাতে আর এক দশক পর চিকিৎসাসেবার মান কোথায় গিয়ে দাঁড়াবে সেটা এখনই ভেবে দেখা দরকার। গত ১৬ বছরের মধ্যে আমাদের দেশে বেসরকারি মেডিকেল কলেজ হয়েছে ৫৩ টি। গত তিন বছরেই হয়েছে ২৬ টি যেগুলোর অধিকাংশই মানসম্মত না। এভাবে মেডিকেল শিক্ষাব্যবস্থা ধ্বংস করে স্বাস্থ্যসেবার মান কিভাবে বাড়ানো যাবে?
    আর একটা বিষয় আমাকে খুব ভাবাচ্ছে , সেটা হল গত কয়েক বছর ধরেই মেডিকেল ভর্তি পরীক্ষার প্রশ্নপত্র ফাঁস হয়ে যাচ্ছে। আমি যখন ভর্তি পরীক্ষা দিয়েছিলাম আমার এক বন্ধু জানিয়েছিল ৫ লাখ টাকা হলেই প্রশ্ন পাওয়া যাবে। ৫ লাখ টাকা যোগাড়ের চেয়ে পড়াশুনা করাটাই আমার বেশি সহজ মনে হয়েছিল। গত বছর শুনেছি ৫০ হাজার টাকাতেই প্রশ্ন পাওয়া গেছে। ( এ সম্পর্কে আমার কাছে ব্যক্তিগত ভাবে কোন সুনির্দিষ্ট প্রমাণ নেই, কিন্তু বেশ কিছু ছাত্রের কাছে আমি এ ব্যাপারে শুনেছি) কয়েক বছর আগে একবার পরীক্ষা বাতিলের আন্দোলনও হয়েছে সারা দেশ ব্যাপী। গত ২০১১ তেও র‍্যাব পরীক্ষার আগের রাতে কিছু প্শ্নপত্র উদ্ধার করেছে । আর কয়েকদিন পর হয়ত কয়েকশো টাকাতেই প্রশ্ন পাওয়া যাবে। আগে কিছু ডাক্তার পাস করে বের হয়ে দুর্নীতি করত এখন মেডিকেলে ঢুকার জন্যই দুর্নীতি শুরু হয়ে গেছে। এরা পাস করে বের হয়ে কি করবে আমার কল্পনার বাইরে। সরকার এবং আইন শৃঙ্খলা বাহিনীর এ ব্যপারে আর একটু সচেতন হওয়ার প্রয়োজন রয়েছে।
   আমাদের দেশের সাংবাদিকদের সৃজনশীলতার কথা আমরা সবাই কম বেশি জানি। কোন কিছু সম্পর্কে লেখার জন্য তাদের সেটা দেখার দরকার হয় না, তারা বেশ কল্পনা করে নিতে পারে। যদি কল্পনার সাথে বাস্তবতা মিলে যায় তাহলে ঠিক আছে নয়ত তাদের কীর্তিকলাপে একসময় কল্পনাটাই বাস্তব বলে মনে হয় সাধারণ মানুষের কাছে। তাই সাংবাদিকরা যখন ডাক্তারদের সম্পর্কে লিখে সেটাতে বাস্তব সমস্যার ছোঁয়া কমই থাকে। অবশ্যই অনেক ভাল মানের সাংবাদিক আছেন এদেশে, কিন্তু তাদের মাথা ঘামানোর জন্য আরও বড় বড় সমস্যাও আছে। তাই এই এটা নিয়ে কথা বলার কেউ প্রয়োজন বোধ করছে না যদিও কথা বলাটা খুব বেশি দরকার। 
    আমাদের বর্তমান সমাজে প্রতিটা পেশার লোকের মধ্যেই পচন ধরেছে। ডাক্তাররাও সেটা থেকে রেহাই পাবে না এটাই স্বাভাবিক। কারণ ঈশ্বর কাউকে ডাক্তার বানিয়ে পাঠাননি, মানুষদের মধ্যেই কেউ কেউ ডাক্তার হয় তাই মানুষের যাবতীয় দোষ গুন তার মধ্যে থাকবেই। পচনরোধে আমাদের সবার সম্মিলিত প্রচেষ্টা প্রয়োজন। যে দোষী তাকে বিচার করে শাস্তির ব্যবস্থা করাটা যেমন জরুরি তেমন যে ভাল কাজ করছে , করতে চাচ্ছে তাকে ভাল কাজের ক্ষেত্র তৈরি করে দেয়া এবং ভাল কাজের জন্য প্রশংসা করাটাও জরুরি। একজন ভাল ডাক্তার হওয়াটা অনেক বেশি কষ্টের কাজ, অনেক অনেক সাধনা করতে হয় অনেক বছর ধরে। সেই কষ্ট, সাধনা কে আবেগের বসে অপমান করে বসলে ক্ষণিক কিছু তৃপ্তি হয়ত পাওয়া যায় কিন্তু তাতে সমস্যা গুলো বাড়বেই। ভবিষ্যৎ প্রজন্মের কেউ হয়ত আর কখনও ডাক্তার হতেই চাইবে না।
(লেখাটা একেবারেই আমার ব্যক্তিগত অভিজ্ঞতা থেকে লেখা। সমস্যার ব্যাপকতা আরও অনেক বেশি। আশা করি অন্য অনেকেই সে ব্যাপারে আরও ভাল জানবেন এবং লিখবেন। ) 
 ধূসর জলছবি


ডিজিটাল কাচ্চা-বাচ্চা 



১.
এক সহকর্মীর ছেলের গল্প শুনি মাঝে মধ্যেই। তার বয়স দুই বছর। সে একদিন তার বাবার মোবাইল চার্জার নিয়ে তার পেনিসের মাথায় ঢুকানোর চেস্টায় ব্যাস্ত। বাসার লোকজন তো সব অবাক। 
কি করছ তুমি?  
কেন, আমি তো তার্জ( চার্জ ) দেই। 
২.
দুই আত্মীয় পিচ্চিকে নিয়ে খাচ্ছি। একজনের বয়স ১৮, অপরজন সাড়ে তিন । হটাৎ পিচ্চিটা খাওয়া থামিয়ে বড় কাজিনকে বলছে 
'এহ, আপু, তুমি এত তাড়াহুড়ো করে খাও কেন? আনস্মার্ট লাগে দেখতে। তোমার খাবার তো কেউ নিয়ে যাচ্ছে না, আস্তে আস্তে খাও।' 
৩.
আমার ৬ বছরের মামাতো ভাই বাসায় এসে পটপট করে কথা বলেই চলছে। 
আমার শাশুড়ি বললেন 'ছেলেটা তো খুব পাকনা' 
তারও সরল স্বিকারক্তিমূলক উত্তর 'আরে আন্টি, আমরা ডিজিটাল বাচ্চাকাচ্চাতো তাই!'  
৪.
এক পুচকি কাজিন, কথা শুরুর পর থেকেই পাকনা পাকনা কথা বলে সারাক্ষণ। যখন তার বয়স তিন, তার পাকনা কথায় অতিষ্ঠ হয়ে একদিন আমি বললাম 
'এত বুদ্ধি নিয়ে তুমি রাতে ঘুমাও কিভাবে?'
তার ঝটপট উত্তর 'রাতে বুদ্ধি বাবাকে দিয়ে দেই' 
'বাবাকে কেন?' ( আমি কিছুটা থতমত ) 
এবারও ঝটপট উত্তর 'বাবার বুদ্ধি কম তো'
একটু থেমে যোগ করে 'মামনি বলেছিল।'  
৫.
আমার ৫ বছরের খালাতো বোনের সাথে আমার কথপোকথন চলছে দিন কয়েক আগে।  
বোন- 'আপু শোনো, নিয়োরা হল কিরনমালা আর আমি হলাম পাখি'
আমি- 'কিরনমালা কে আর নিয়োরা সেটা কেন ? '
বোন- 'কিরনমালা রাজকন্যা, সবচেয়ে শক্তিশালী, সব রাক্ষস খোক্কোস আর ডাইনিদের মেরে ফেলে' 
( গুড, আমিতো মহাখুশি, এমন মেয়েই তো চাই আমার ) 
আমি- 'আচ্ছা, ফাইন, এখন বল পাখি কে আর তুমি সেটা কেন?'
বোন- 'পাখি হল খুব সুন্দরী আর সবচেয়ে বড়লোক বাড়ির বউ।' 
৬. 
আমার মেয়ের বয়স ৬ মাস ৭ দিন। তাকে গত কয়েকদিন  যাবত খিচুড়ি খাওয়াচ্ছি। প্রথমদিন গাই গুই করলেও যতটা ঝামেলা করবে ভেবেছিলাম ততটা সে করেনি।
দ্বিতীয় দিন থেকে খাওয়াতে গেলে সে প্রথমে চুপচাপ কয়েক চামচ খায় তারপর দুই ঠোঁট একত্রে লাগিয়ে মুখ বন্ধ করে রাখে আর মাথা ক্রোমাগত ডান বাম নাড়িয়ে না করতে থাকে, যেভাবে আমরা কোন কিছুতে না বলি। একদম প্রথমে আমি ভাবলাম সে খেলছে এভাবে। কিন্তু যতবার চামচ সামনে নেই সে তাই করে, চামচ সরালেই চুপ। এবং এরপর থেকে যতবার খাওয়াই, কিছুক্ষণ খেয়েই সে মাথা নেড়ে না করে দেয় !  
কথা শেখার আগেই যখন সে না করতে শিখেছে তখন আর চিন্তা কি ! তাই আপাতত নিশ্চিত(!!!) আছি।


নারী নারীর শত্রু” নাকি পুরুষ-তন্ত্রের হাতিয়ার 



আমাদের সমাজে নারীর প্রতি বৈষম্যমূলক আচরণের অভাব নাই। এই ধরনের আচরণের প্রবক্তা পুরুষেরা হলেও কম বেশি পুরুষ নারী সবাই এটাকে চালু রাখতে পুরুষতান্ত্রিক সমাজের প্রতি নিজ নিজ কর্তব্য পালন করে নিষ্ঠার সাথে। খুব প্রচলিত একটা কথা, ধারনা যেটা আমার জীবদ্দশায় বোধকরি সবচেয়ে বেশিরভাগ শুনা প্রবচনগুলোর একটা তা হল “নারীরাই নারীর শত্রু” আমার কাছে এই প্রবচনটাকেও ভয়াবহ রকমের পুরুষতান্ত্রিক স্টেরিওটাইপিং মনে হয়। এই এক ধারনাকে প্রচলিত রেখে কত মেয়েকে যে কতভাবে অত্যাচার করা হচ্ছে তার হিসাব বের করা সত্যিই কঠিন। 
সুবিধাবাদী পুরুষেরা এটাকে ব্যবহার করে, সুবিধাবাদী নারীরাও এটাকে ব্যবহার করে। নিজের সমস্ত আচরণ দিয়ে যেই পুরুষ ক্রমাগত আশেপাশে থাকা মেয়েদের শোষণ করে তারাও দিনশেষে বলে “ তোমরা মহিলারাই মহিলাদের শত্রু” আবার সমাজের যাবতীয় স্টিগ্মা দিয়ে আবধ্য মেয়েটা যে নিজেই সময় বুঝে পাশের মেয়েটার প্রতি শোষিতের আচরণ করে সেও বলে “ মেয়েরাই মেয়েদের শত্রু” অন্য দেশের কথা জানিনা কিন্তু আমাদের দেশে খুব ছোটবেলাতেই কিছু মুখস্থ বচন শিখানো হয় যা থেকে আমরা আর আজীবন বের হতে পারি না। নারী নারীর শত্রু সেরকমই এক মুখস্থ বচন, আমার জন্মলগ্ন থেকেই শুনে আসছি। যাদের মুখে মুখে কথাটা ফিরে তার নিজেরাও কখনও চিন্তা করে দেখেননা তারা এটা কেন বলছে।  
এখন দেখা যাক কথাটা আমরা কেন বলি। যখনই কোন মেয়ে আরেক মেয়ের ব্যাপারে সহানুভুতিহীন কোন আচরণ করে বা কোন মেয়েকে আঘাত করে আমরা বলি নারীরাই নারীর শত্রু। তাহলে এখন স্বাভাবিকভাবেই প্রশ্ন আসে পুরুষেরা কি কখনও কোন পুরুষকে আঘাত করে না? সমাজে খুন রাহাজানি, শোষণ সব কি শুধু নারী নারীর বিরুদ্ধে করে, অথবা পুরুষ নারীর বিরুদ্ধে করে, পুরুষ পুরুষের বিরুদ্ধে কোন অন্যায় করে না? আমিতো উল্টোটাই দেখছি জীবনভর। পৃথিবীতে যত অন্যায় শোষণ নিপীড়ন তার সাথে পুরুষের একাংশের সম্পৃক্ততা সবচেয়ে বেশি। আমিতো দেখি অত্যাচারী ক্ষমতাবান কিছু পুরুষই দুনিয়াটাকে নিজেদের কব্জায় রেখে সবাইকে শোষণ করে বেড়াচ্ছে। সেই শোষিত দলের মধ্যে নারী যেমন আছে পুরুষও সমভাবেই আছে। এককভাবে নারী বা এককভাবে পুরুষ নেই। তাহলে পুরুষ পুরুষের শত্রু এই  কথাটা প্রচলিত হয় না কেন? 
কারণ সম্ভবত এই যে আমরা ধরেই নেই পুরুষ মাত্রই অত্যাচারী, শোষক। নারী মাত্রই শোষিত। পুরুষ শোষিত হচ্ছে এ ব্যাপারটা যেমন আমাদের কাছে বোধগম্য হয় না তেমন নারী অত্যাচার করছে সেই কথাটাও অস্বাভাবিক লাগে। ঝামেলা ঠিক এখানেই। আমরা শোষক শোষিতের এই সুপ্রাচীন গ্যাঞ্জামটার ভিতরও জেন্ডার ডিস্ক্রিমিনেশন টেনে নিয়ে আসি। আমরা খুব সহজ একটা কথা বুঝি না বা বুঝতে চাই না তা হল ভাল মন্দ কখনও লিঙ্গ হিসেব করে হবে না। মানুষের আদি সারভাইবাল ইন্সটিংট বলে টিকে থাকার লড়াইয়ে দরকার হলে অপরকে ল্যাং মার। আমাদের পুরুষ নারী সবার মধ্যেই সেই ইন্সটিংট সমভাবেই আছে। সভ্যতা আগানের সাথে সাথে মেধা, মনন দিয়ে আমরা আদিমতা ঝেড়ে ফেলতে চাচ্ছি, মানবিক গুণাবলী বিকশিত করে দুনিয়াটাকে বসবাসের জন্য আর একটু সহনীয় করতে চাচ্ছি। তারই ধারাবাহিকতায় আমরা ভাল চিন্তা করছি, অপরকে ভালবাসছি, উপকার করছি। কিন্তু এর সাথে নারী পুরুষের কোন সম্পর্ক নেই। ক্ষমতা হাতে দিলে কিছু পুরুষ যেমন সেটার অপব্যবহার করবে কিছু নারীও সেটা করবে।  সেক্ষেত্রে পুরুষ যদি পুরুষের শত্রু হয়ে না যায় তাহলে নারী কেন নারীর শত্রু হবে? 
নারীকে এমন কোন নৈতিকতার ট্যাবলেট গুলে খাওয়ান হয় না যে সে কোন অন্যায় করতে পারে না। খারাপ হওয়ার ক্ষমতা যতটুকু পুরুষের ঠিক ততটুকুই নারীর ।আমাদের দেশে মেয়েদের পদে পদে পায়ে বেড়ি বেঁধে রাখা হয় তাই নিজের ভাল গুন প্রকাশ করার ক্ষমতাও তাদের যেমন কম থাকে দোষ প্রকাশের ক্ষমতাও কম থাকে। আবার ঠিক তেমন ভাবে পুরুষকেও ধরেই নেয়া হয় সে খারাপ হবে। নারী কাপড় কম পড়লেই পুরুষ রেইপ করবে এটাও সেই ধারনা থেকেই আসছে। পুরুষ মাত্রই জঘন্যতম রেপিস্ট এই চিন্তা পুরুষেরাও করে। অথচ এই ভালো খারাপের পুরো সংজ্ঞাটাই সমাজের তৈরি, এখানে নারী পুরুষের বায়োলজিক্যাল কোন ব্যখ্যা নেই। তাই কোন মেয়ে কোন মেয়েকে শোষণ করছে এটা দেখে এত অবাক হওয়ার কিছু নেই। যে খারাপ মানুষ যে শোষণ করবে, যে মানবিক গুণাবলী সম্পন্ন সে করবে না। আর যে দুর্বল তার উপর শোষক শ্রেণী অত্যাচার করবে( মেয়েরা তুলনামূলক বেশি দুর্বল তাই মেয়েরা অত্যাচারিত বেশি হয়, কিন্তু দুনিয়া-জুড়ে দুর্বল ছেলেরাও কম অত্যাচারিত হয় না)  এখানে নারী পুরুষ বলে আলাদা কোন ব্যাপার নেই।  
নারীর প্রতি এই বৈষম্যের জন্য যদি কেউ দায়ী থাকে সেটা  হল পুরুষ-তন্ত্র। কিন্তু এখানেও বেশিরভাগ মানুষের ধারনায় গণ্ডগোল আছে। পুরুষ-তন্ত্র শব্দটাতে পুরুষ আছে বলেই এই তন্ত্রের নাম উল্লেখ করার সাথে সাথে আমরা পুরুষ আর নারী এই দুই ভাগে দুনিয়াটাকে ভাগ করে ফেলি। আমরা ভাবি পুরুষ এই তন্ত্রের প্রবক্তা, এটার ধারক বাহক আর নারী এই তন্ত্রের গিনিপিগ, অত্যাচারিত শোষিত সত্তা। তাই পুরুষ যা অত্যাচার করে সেটাকে খুব স্বাভাবিক মনে হয়,  নারী নারীর প্রতি অত্যাচার করলেই মনে হয় “আরে, এটাত করার কথা না, মেয়ে হয়ে মেয়ের উপর শোষণ, নাহ, মেয়েরাই মেয়েদের শত্রু” কিন্তু ব্যাপারটা কি আসলে তাই? 
পুরুষ অবশ্যই এই তন্ত্রের প্রবক্তা কিন্তু দুনিয়া-জুড়ে সকল পুরুষই এই তন্ত্রের ধারক এই চিন্তায় ভুল আছে। পুরুষ-তন্ত্র একটা প্রক্রিয়ার নাম। এটা কোন একক পুরুষের সৃষ্টি না আবার এককভাবে এটার ধারক বাহক শুধু পুরুষ এই ধারনা আমার কাছে কখনই সঠিক মনে হয় নি। এই প্রক্রিয়ার সাথে পুরুষ নারী দুজনেই সংযুক্ত এবং হাজার বছর ধরে উভয়েই এই প্রক্রিয়াটাকে সচল রেখে আসছে। আমি ব্যক্তিগত ভাবে এটাও বিশ্বাস করি না যে পুরুষ-তন্ত্রে শুধু নারীরা ক্ষতিগ্রস্ত হয়। হ্যাঁ, অবশ্যই নারীরা বেশি ক্ষতির স্বীকার হচ্ছে কিন্তু পুরুষদেরও কম ভুগতে হয় কি? পুরুষ-তন্ত্রই পুরুষকে মানুষ হতে দেয় না, মাংস-লোভী পুরুষ বানিয়ে রাখে। পুরুষ-তন্ত্রই পুরুষকে বলে তোমাকে আঘাত পেলে চিৎকার করতে হবে, কাঁদতে তোমার মানা। পুরুষ-তন্ত্রের কারণেই সম্ভবত পৃথিবীটা অত্যাচারী ছেলেদের দখলে। চারপাশ দেখে আমার মনে হয়েছে যেই ছেলেটা দুর্বল, অসফল, ভালো মানুষ তার জন্যও পৃথিবীটা ঠিক ততখানি শক্ত যতখানি একটা মেয়ের জন্য। এই তন্ত্রের দ্বারা উভয়েই যেমন ক্ষতিগ্রস্ত হচ্ছে আবার এটার সাথে উভয়েই তেমন যুক্ত। তাই একটা নারী পুরুষ-তন্ত্রের ধারক বাহক হিসেবে অন্য নারীকে অত্যাচার করতেই পারে। সমস্যাটা কোন একক নারীর না সমস্যাটা আমাদের সমাজের মূলে। পুরুষ-তন্ত্রের বিষবৃক্ষ ধরে নাড়া না দিয়ে এই সমস্যার সমাধান করা যাবে বলে মনে হয় না।   
 
পুরুষতন্ত্রে নারী সিদ্ধান্ত নেয় না নারীর ভুমিকা সিদ্ধান্তের প্রণয়নে। নারী কেমন হবে সেই সিদ্ধান্ত যেমন পুরুষের তেমন নারী কি করবে সেই সিদ্ধান্তও কিন্তু পুরুষের্। জন্মানোর পর সমাজের প্রক্রিয়াকরণের মাধ্যমেই আমরা সমাজের কাছে গ্রহনযোগ্য নারী পুরুষ হয়ে উঠি। এই প্রক্রিয়ায় সিদ্ধান্ত পুরুষের কিন্তু বাস্তবায়নের সাথে পুরুষ নারী উভয়েই যুক্ত। এখানে নারী নারী হিসেবে যুক্ত না যুক্ত পুরুষতন্ত্রের বাহক হিসেবে। এই সহজ কথাটা বুঝলেই অনেক ঝামেলা মিটে যেত। 
নারী হলেই নারীর জন্য সহানুভূতিশীল হবে এই ধারনাটাতেও গণ্ডগোল আছে। যে সহানুভূতিশীল সে যে কারও প্রতিই হবে আর যে না সে হবে না। অভিজ্ঞতাও এখানে একটা ফ্যাক্টর। যে যেই ঝামেলা ভোগ করেনি সে সেটা বুঝে না। এ কারণে আমার সহকর্মী মেয়েটা আমাকে যত ভালো বুঝে আমার পাশের বাসার ভাবী বা অনেক প্রিয় বোনও অনেক সময় বুঝে না কারণ তার কাছে সম্ভবত সমস্যাগুলো অচেনা। অনেকে আবার একই ধরনের অবস্থার ভিতর থেকেও বুঝে না কারণ তার কাছে মনে হয় এটাই স্বাভাবিক। সমাজের রীতিনীতিগুলোকে আমরা এমনভাবে আমাদের মনে গেঁথে নেই বা গেঁথে দেয়া হয় যে এর অন্যথা কিছু ঘটলে সেটাকেই ভুল ভাবি, নিজেদের রীতিনীতিগুলিকে প্রশ্ন করতে পারার ক্ষমতাকে খুব সুকৌশলে খুব ছোটবেলাতেই নষ্ট করে দেয়া হয়। এবং সেটা নারী পুরুষ উভয়েরই। তাই আমরা বেশিরভাগ মানুষই অনেক বড় বড় পাশ দিয়ে অনেক বিদ্বান হয়েও চিন্তা করার ক্ষমতাকে নিজেদের আয়ত্তের ভিতর আনতে পারি না। 
আর আমাদের দেশের মেয়েদের জন্য বই পড়া বদগুণ, চিন্তা করা বেয়াদবি, কথা বললেই মুখরা প্রতিবাদ তো দুরের কথা, ঘর থেকে বের হলে চরিত্রহীন, আত্মবিশ্বাসী হলে সে নষ্টা মেয়ে। এরকম ট্যাবুর ভিতর বড় হয়ে মেয়েরা আরেকজনের মতের, আদর্শের, জীবনের ব্যাপারে সহানুভূতিশীল হবে, অন্যের সিদ্ধান্তকে গুরুত্ব দিতে শিখবে এটাই তো আমার অস্বাভাবিক লাগে মাঝে মধ্যে।   
খেয়াল করলে দেখা যায় সমাজে নারী পুরুষ নির্বিশেষে সকলেরই সমাজ টিকিয়ে রাখার ( স্টেরিও-টাইপ গুলিকে আবহমান রাখা) ক্ষেত্রে টাস্ক ভাগ করে দেয়া আছে। গ্রামের মোড়লরা, হুজুররা যেমন কোন মেয়েকে স্কুলে যায় বলে, মুখে মুখে কথা বলে বলে, কাউকে ভালবাসে বলে দোররা মেরে সমাজ টিকিয়ে রাখার কাজ করে তেমন মহিলারা পাশের বাড়ির মেয়েটা কি করল, কি পড়ল, কার সাথে কথা বলল এসদের হিসেব রেখে সমাজ টিকিয়ে রাখার দায়িত্ব পালন করে। যে কারণে পাড়ার মুদি দোকানে বসে পাড়ার আঙ্কলরা হিসেব করে কোন ছেলে ভালো বেতন পায়, কোন মেয়ে শরীরের কতখানি বের করে কাপড় পরে ঠিক একই কারণে পাড়ার অ্যান্টিরা হিসেব কষে কার কবে বিয়ে হবে, বাচ্চা হবে, কেন হবে না। এরা এটা করে কারণ এরা এটাকে নিজেদের দায়িত্ব মনে করে। এদের সাথে কথা বললেই বুঝবেন এরা ভাবে এরা সমাজটাকে উচ্ছন্নে যাওয়ার হাত থেকে বাঁচিয়ে রেখে কোন মহৎ কর্ম সম্পন্ন করছে। এক্ষেত্রে নারী পুরুষ কোন ব্যাপার না। অল্প কিছু মানুষ ছাড়া সবাই মোটামুটি সমাজের তৈরি এই ভয়াবহ দুঃসহনীয়  প্রক্রিয়াটার সাথে যুক্ত। 
শাসকরা তাদের হাতিয়ার হিসেবে সবসময় শোষিতদেরই বেশি ব্যবহার করে আসছে। যে কারণে ইংরেজদের পেয়াদা, লাঠিয়াল হিসেবে দেশি লোকেরাই কৃষকদের অত্যাচার করত সেই একই কারণে নারীরাই নারীদের শত্রু হয়ে ঘরে বাইরে অত্যাচারে সাহায্য করে, ইন্ধন যোগায়। একজন নারী যখন আরেকজন নারীকে অত্যাচার করে তখন সে নারী হিসেবে করে না, করে পুরুষ-তন্ত্রের ধারক হিসেবে। আবার অবস্থাভেদেও প্রতিটি মানুষের অবস্থান বদল হয়। যেমন মেয়ের মা হলে সে শোষিতের দলে আবার সেই একই মা ছেলের মা হিসেবে শোষক। মজার ব্যাপারটা হল পুরুষ-তন্ত্র নারীকে হাতিয়ার হিসেবে ব্যবহার করে আবার তারপর নিজেরাই বলে দেখ তোমরা মেয়েরাই কিন্তু মেয়েদের শত্রু। এটাকেও আমার পুরুষ-তন্ত্র টিকিয়ে রাখার আর একটা দারুণ কৌশল মনে হয়। 
নারী পুরুষের ভিতর সমতা, সাম্যবস্থা তৈরি করা ছাড়া সমাজের সত্যিকারের উন্নয়ন সম্ভব না। আর সেটা তৈরি করতে হলে সবার আগে পুরুষ-তন্ত্রের প্রচলিত ধ্যান ধারনাগুলোকে নিয়ে নতুন করে চিন্তা করার দরকার আছে বলে মনে করি। পুরুষ-তন্ত্র শুধু মেয়েদের অত্যাচার করেই ক্ষান্ত হয় না , পুরুষ নারীকে পরস্পর পরস্পরের বিপক্ষে দাড় করিয়ে রেখেই ক্ষান্ত হয়না, নারীকেও পরস্পর পরস্পরের বিপক্ষে দাড় করিয়ে রাখে। এতে অল্প কিছু সুবিধাবাদী, শোষক শ্রেণী ( সে পুরুষ হোক অথবা নারী) ছাড়া বাকি সবাইই ক্ষতিগ্রস্ত হয়। হয়ত নারীরা বেশি হয় কিন্তু পুরুষেরাও কম হয় না। পুরুষ-নারী এভাবে না ভেবে আমরা ভালো-খারাপ, শোষক-শোষিত, মানুষ-অমানুষ এভাবে ভাবা কেন শুরু করি না ? আমি সবাইকে বলব একবার হলেও অন্তত সেটা ভেবে দেখতে। 
এই সমস্যার সত্যিকারের সমাধান হওয়া নিশ্চয়ই অনেক সময়সাপেক্ষ কিন্তু শুরু করতে হবে এখনই। এবং সেটা শুরু করতে হবে নিজেকে দিয়ে। প্রথমে নিজের চিন্তায় বদল আনার চেষ্টা করতে হবে। আর যারা চিন্তা করার ক্ষমতাসম্পন্ন তাদের চিন্তাগুলিকে আরও ছড়িয়ে দিতে হবে। এ বিষয়ে লেখালেখি করতে হবে, কথা বলতে হবে। অনেক চিন্তা ভুল হবে, অনেক ভাবনা পরবর্তীতে বোকামি মনে হবে কিন্তু যতক্ষণ না পর্যন্ত আমরা প্রাণ খুলে কথা বলা শুরু করছি ততোক্ষণ পর্যন্ত কিছুই হবে না।
আপনি নারী হন বা পুরুষ যে কোন ভালো, মন্দ, ন্যায়, অন্যায়, অসঙ্গতি দেখলেই যখন পুরুষ নারী এই ব্যখ্যায় না যেয়ে মানুষ অমানুষ এই ব্যখ্যায় যাবেন বুঝবেন সেদিনই আমরা এই সমস্যা সমাধানের দরজায় পৌঁছে গেছি। সমস্যা অনেক কিন্তু সমাধান কিন্তু একটাই সেটা হল সবাইকে মানুষ ভাবতে হবে। এবং শুরুটা করতে হবে নিজেকে দিয়েই।
ফুট নোট- লেখাটির কিছু অংশ চরম উদাস দার লেখায় মন্তব্য হিসেবে ছিল।


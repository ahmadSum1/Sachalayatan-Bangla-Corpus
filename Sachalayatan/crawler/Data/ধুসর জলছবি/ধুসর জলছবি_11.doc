অনুবাদ প্রচেষ্টা -১ 



প্রশ্ন 
      সূচির ছোটো ভাইটার জন্ম নেয়ার পর থেকেই , সে তার বাবা মায়ের কাছে অনবরত আবদার করছে বাবুটার সাথে সে কিছুক্ষণ একা থাকতে চায়। তার বাবা মা ধরে নিলো অন্য আর সব চার বছরের বাচ্চাদের মতই সেও ছোটো ভাইটাকে নিয়ে ঈর্ষান্বিত এবং একা পেলেই সে হয়ত উল্টাপাল্টা কিছু করবে। তাই তারা প্রথমে রাজি হল না।  		
     কিন্তু পরবর্তীতে যখন সূচি হিংসাত্মক কোন আচরণই করল না বরং উল্টো সে তার ভাইটাকে নিয়ে অনেক বেশী উৎফুল্ল, স্নেহপরায়ণ। তখন তার বাবা মা ভাবল দেখাই যাক না একটু পরীক্ষা করে সে কি চায় । তারা সূচিকে বাচ্চাটার সাথে একা রেখে গেল, কিন্তু বেডরুমের দরজাটা কিছুটা খোলা রেখে যাতে তারা দেখতে পায় সে কি করছে । 
হটাৎ ইচ্ছে পূরণের আনন্দে যারপরনাই খুশী হয়ে , সূচি দুই পায়ের আঙ্গুলে ভর দিয়ে দোলনায় উকি দিয়ে বাচ্চাটার উপর ঝুঁকে খুব গম্ভীর হয়ে প্রশ্ন করল- 
    “ বলতো আল্লাহ আসলে দেখতে কেমন, কারণ আমি প্রায় ভুলে যেতে বসেছি ”। 
ইচ্ছাপূরণের উপায় 
          মৃত্যুর পরে জীয়ান নিজেকে একটা চমৎকার সাজান গোছান প্রাসাদে আবিষ্কার করল , যেখানে সে সারাজীবন ধরে যত স্বাচ্ছন্দ্য আর সৌন্দর্যের কথা কল্পনা করেছে তার সব কিছুই উপস্থিত । আপাদমস্তক সাদা ধবধবে পোশাক পরা এক ব্যক্তি এসে তাকে জানাল 
  “আপনি এখানে যা চাবেন তাই পাবেন , যে কোন খাবার, যে কোন ধরণের সুখ, আনন্দ , বিনোদন। "
          আনন্দে আত্মহারা হয়ে জীয়ান বেচে থাকতে যা যা করার স্বপ্ন দেখেছে তার সবই করা শুরু করল । এরপর অনেকটা বছর পরমানন্দে ডুবে থেকে একদিন আবার সে সেই সাদা পোশাক পরিহিত ব্যক্তিটিকে খুঁজে বের করল। 
    "আমি যা যা করতে চেয়েছি সবই করা হয়েছে , এখন আমার এমন একটা কাজ দরকার যাতে নিজেকে প্রয়োজনীয় মনে করতে পারি"। 
  সাদা পোশাকের লোকটি উত্তরে বলল “ আমি খুবই দুঃখিত , কিন্তু এই একটা মাত্র জিনিসই আমি আপনাকে দিতে পারব না, কারণ এখানে করার মত কোন কাজ নেই। " 
  “কি জঘন্য” রাগে কিড়মিড় করে উঠল জীয়ান “ তার মানে কি আমাকে অনন্তকাল ধরে এরকম একঘেয়ে ক্লান্ত জীবন বয়ে বেড়াতে হবে? ইস, এর চেয়ে যদি আমি জাহান্নামেও যেতাম ! 
   সাদা পোশাকের লোকটি এবারে তার খুব কাছে এসে অস্বাভাবিক নরম গলায় জিগ্যেস করল
  “ আপনার তাহলে কি ধারণা স্যার, আপনি এখন কোথায় ?” 				
সবচেয়ে বড় পাথর 
     শিক্ষক ক্লাসে ঢুকেই একটা বড় কাঁচের জগ টেবিলে রাখলেন। এরপর ব্যাগ খুলে কমলা লেবু আকৃতির দশটা পাথর বের করলেন এবং তাদেরকে একের পর এক জগটার মধ্যে ভরে ফেললেন । যখন জগটা পাথর দিয়ে কানায় কানায় ভরে গেল তিনি তার ছাত্রদের জিগ্যেস করলেন 
  "জগটা কি পরিপূর্ণ ? "
  তারা সবাই মেনে নিলো যে এটা পরিপূর্ণ। যাই হোক , শিক্ষক অন্য একটা ব্যাগ থেকে এবার কিছু নুরি-পাথর নিলেন । জগটাকে মৃদু ঝাঁকিয়ে বড় পাথর গুলোর ফাকে ফাকে বেশ অনেকগুলো নুরি-পাথরের জায়গা করে ফেললেন। 
  "এবার কি এটা পরিপূর্ণ ?" 
   ছাত্ররা জানাল, হ্যাঁ, এবার এটা নিশ্চিতভাবে পরিপূর্ণ । এবারে শিক্ষক তার বালি ভর্তি তৃতীয় ব্যাগটা খুলে জগের ভিতর ঢালা শুরু করলেন। পাথর আর নুরি-পাথরের ফাঁকের সমস্ত খালি জায়গা বালি দিয়ে ভরে গেল । 
  শিক্ষক বললেন “ ঠিকাছে, এবার জগটা পুরোপুরি পরিপূর্ণ। তোমাদের কি ধারণা আমি তোমাদের সামনে কি প্রমাণ করার চেষ্টা করলাম? "
 একজন ছাত্র বলল “ এটাই যে ব্যস্ততা কোন ব্যাপার না , চাইলেই সবসময় নতুন কিছু করার জন্য সময় বের করা যায় । " 
  শিক্ষক বললেন “ পুরোপুরি না। এই ছোট প্রমাণটা দিয়ে আমরা এটাই বুঝি যে, আমাদের সবসময় বড় পাথরগুলোই আগে রাখতে হবে, নয়ত পরবর্তীতে তাদের জন্য আর জায়গা খালি থাকবে না। ”
  “ আমাদের জীবনের সবচেয়ে মূল্যবান জিনিসটা কি? যেই পরিকল্পনাগুলো আমরা ভবিষ্যতের জন্য মুলতবী রেখেছি , যেই দুঃসাহসিক অভিযানগুলোতে আমরা যেতে চেয়েও যাইনি, নাকি সেই ভালবাসাটা যাকে পাওয়ার জন্য আমরা লড়তে ব্যর্থ হয়েছি। নিজেকে প্রশ্ন কর কোনটা সেই বড় পাথর যা তোমার মধ্যে স্রষ্টার অগ্নিশিখাকে জীবন্ত রাখতে পারে ,খুঁজে বের কর এরপর তোমার সিদ্ধান্তের জগে তাকে ভরে ফেল,এবং সেটা এখনি, কারণ খুব শীঘ্রই সেখানে তার জন্য আর কোন জায়গা খালি থাকবে না । "
 মূল গল্প - পাওলো কোয়েলহো ।  


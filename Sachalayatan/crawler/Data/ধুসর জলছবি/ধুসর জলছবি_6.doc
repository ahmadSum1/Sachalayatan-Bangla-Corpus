কিছু টুকরো স্মৃতি 



১. 
সার্জারি ওয়ার্ড এ ইন্টার্ন করছি। এক মুরুব্বী রোগী ভর্তি , সত্তরের উপরে বয়স, যার কাছে ফলো-আপ দিতে গেলেই সকাল বিকাল সবাইকে উপদেশ শুনতে হচ্ছে। তো এক সন্ধ্যায় আমি গেলাম তার খবরাখবর নিতে। ফলো-আপের মাঝে সে আমাকে নানা প্রশ্ন করছে, 
তোমাদের বাড়ি কই?  
ঢাকা। 
তুমি কি পাস দিয়ে ডাক্তার হয়ে গেছ না এখনও পড় ?
ডাক্তার হয়ে গেছি। 
আলহামদুলিল্লাহ, তোমার বাবা মা কি করে ?
চাকরি করে।
তোমার বিয়ে হইছে?
না, হয়নি। ( এটা মোটামুটি কমন একটা প্রশ্ন, প্রতিদিন একবার করে শুনতে হত) 
কেন হয়নি? তোমার বাবা মা তোমারে এত খরচা করে পড়াল, আর বিয়েটা দিল না ? (মুরুব্বী মোটামুটি বিস্ময়ে হতবাক)  
আমারে কেউ বিয়া করতে চায় না। (আমি যতটা সম্ভব মুখ মলিন করে বললাম )
চিন্তা কইর না , আমি তোমার জন্য দয়া করব, তোমার অনেক বড় ঘরে বিয়ে হবে। তবে একটা কথা মনে রাখবা, এই যে ডাক্তার হইছ, এত মানুষের সেবা করতেছ, আল্লাহ অবশ্যই তোমারে সওয়াব দিবে তবে দুনিয়ায় সবচেয়ে বড় সওয়াব হল স্বামী সেবা করা, স্বামী রে ঠিকমত সেবা করলে বেহেস্তের রাস্তা তোমার জন্য খুইলা যাইবে। 
 ২. 
আমরা দুই বান্ধবী চর্ম ও যৌন বিভাগের আউট ডোরে ডিউটি দিচ্ছি। এক পুচকে ছেলে বড়জোর ১৫/১৬ বছর বয়স ভিতরে ঢুকে আমাদেরকে দেখেই ইতস্তত করা শুরু করল। বেচারার জন্য লজ্জা পাওয়াটা স্বাভাবিক। সবসময় আমাদের সাথে সিনিয়র এক ভাইয়া থাকে কিন্তু সেই সময়ে ভাইয়া এক ভর্তি রোগীকে দেখতে গেছে। তো বেচারা কে আমরা বললাম, লজ্জা পাওয়ার দরকার নেই, আমরা মেয়ে না ডাক্তার, আপনি বলেন আপনার কি সমস্যা?  
সে অনেকক্ষণ আমতা আমতা করে বলল ‘আমার বামের টা ডানের চেয়ে বড়’।  
আমরা তো অবাক , কিসের বাম ডান!
 কিছুক্ষণ খুঁচিয়ে প্রশ্ন করে যা বুঝলাম তা হল, তার বাম টেস্টিকলটা ডানটার চেয়ে কিছুটা বড়। এবং সে ভয়াবহ চিন্তিত। তাকে বললাম, “এটা কোন সমস্যা না, এরকম অনেকেরই থাকে”।  
সে হটাৎ করে লজ্জা টজ্জা ভুলে রাগী পুরুষ মানুষ হয়ে গেল, ‘ আপনারা কি করে জানলেন অনেকেরই থাকে, এটা কোন সমস্যা না, আপনাদের আছে ?”   
আসলেই তো, আমরা কী করে জানব!!! 
৩. 
আমাদের সাইকিয়াট্রি তে ক্লাস চলার সময় স্যার এক রোগীর হিস্ট্রি নিতে বলল। খুবই ভদ্র চেহারার শান্ত শিষ্ট এক রোগী। মধ্যবয়স্ক, সুন্দর কাপড় চোপড় পরা, আরামে বসে বসে পান চিবুচ্ছে। আমরা গিয়ে তার সাথে কথা বার্তা শুরু করলাম। কি করে , কই থাকে, কি সমস্যা, ইত্যাদি ইত্যাদি। সে জানাল তার কোন সমস্যাই নেই। তাকে তার চার বউ মিলে ষড়যন্ত্র করে হাসপাতালে নিয়ে এসেছে। আমরা ততক্ষণে মোটামুটি একটা রহস্য গল্পের গন্ধ পেয়ে গেলাম। নানা ভাবে বের করে চেষ্টা করলাম, কেন তাকে নিয়ে ষড়যন্ত্র, মোটিভ কি তার বউদের? সে বার বারই বলে আমার বউ গুলো ভাল না , আমার সুখ সহ্য করতে পারে না। 
কোনভাবেই যখন রহস্যের সমাধান হচ্ছে না, এমন সময় তার অল্প বয়স্ক ছোট বউ এসে পড়ল। সে এসে জানাল উনাকে এর আগেও একবার হাসপাতালে ভর্তি করানো হয়েছে। কারণ সে কিছুদিন পর পর একটা করে বিয়ে করতে চায়, না করতে দিলেই পাগল হয়ে যায়। বউ,বাচ্চাদের মারে, জিনিস পত্র ভাংচুর করে। এভাবে ৪ টা বিয়ে করার পর এখন বউরা একজোট হয়ে তাকে পাগলামি চাপলেই হাসপাতালে ভর্তি করে রাখে। 
(কারও বহুবিবাহ করার খায়েশ থাকলে এই ঘটনা হতে শিক্ষা নিতে পারেন)
৪. 
অর্থোপেডিক্স  ওয়ার্ড এ ইন্টার্ন এর সময় এক রোগীর পা অ্যাম্পুটেশন করতে হবে। আমাদের দুই জনের উপর দায়িত্ব পড়ল রোগী সহ রোগীর লোককে বুঝিয়ে বলার। আমরা রোগীর বিছানার পাশে তার বর সহ পরিবারের আরও কিছু লোককে ডেকে বুঝিয়ে বলার চেষ্টা করলাম, তার কি হয়েছে, কেন পা কেটে ফেলতে হবে, না কাটলে আরও কী কী সমস্যা হতে পারে। সব শুনে রোগী বেচারি চোখ বড় বড় করে তাকিয়ে আছে, চোখ ভর্তি পানি, দেখে মনে হচ্ছে, সে কাঁদবে কি কাঁদবে না সিদ্ধান্ত নিতে পারছে না।  এমন সময় হটাৎ তার স্বামী হাউমাউ করে কপাল চাপড়ে কান্না শুরু করল। আমরা তো থ। ভাবলাম বেচারা আসলে বউ কে খুবই ভালবাসে ।
আর এদিকে রোগীর শ্বশুর আর বড় ভাই এসে বরটাকে ধরে কান্না থামানোর চেষ্টা করছে আর বলছে, ‘কাঁদিস না বাবা, ভেঙ্গে পরিস না, তোকে আর একটা বিয়ে করাব ।” এভাবে ছোট বেলায় আমার বাবা বলত খেলনা ভেঙে গেলে, কাঁদে না মামনি, তোকে আর একটা কিনে দিব। 
মেয়েটাকে সেদিন কাউকে সান্ত্বনা দিতে দেখিনি। বাকি কয়দিন এই মেয়েটার সামনে আমি যেতে পারতাম না। গেলেই কেন যেন হাউমাউ করে কাঁদতে ইচ্ছে হত।  
 কিছু মজার ঘটনাই লিখতে চেয়েছিলাম। লিখতে লিখতে কখন যেন মন খারাপের ঘটনায় চলে এসেছি, যা লিখতে চাই না আসলে। হাসপাতালে কাজ করতে গেলে সবসময়ই কোন না কোন দুঃখের নাটক দেখতে হয়, তার মধ্যে কিছু কিছু এত বেশি দুঃসহ যে কোন পরিচালক কখনও সিনেমা নাটকে সেটা তুলে ধরতে পারবে না, কোন অভিনেতা পারবে না অভিনয় করে ঠিকমত ফুটিয়ে তুলতে। আবার এর মাঝেই কিছু কিছু মজার ঘটনা ঘটে, কিছু বিরক্তিকর ঘটনাও ঘটে। হাসপাতালে কয়েকদিন কাটালে ধৈর্য শেখা যায়, বেঁচে থাকার প্রতি মানুষের আগ্রহ কতটা সীমাহীন হতে পারে সেটা বুঝা যায়। সবচেয়ে বেশি যেটা জানা যায়,তা হল প্রবল হতাশার মাঝেও কিছু মানুষ কত অবলীলায় হাসিমুখে যুদ্ধ করে যেতে পারে অনেক সময় জিততে পারবে না জেনেও। অনেকে বলে হাসপাতালে গেলে হতাশ লাগে, আমি বলি হাসপাতালই আসলে আশান্বিত হওয়ার, শেখার সবচেয়ে বড় জায়গা। কারও যদি বেঁচে থাকাটা কখনও খুব দুঃসহ মনে হয়, কিছুদিন গিয়ে কোন হাসপাতালে মানুষ দেখে কাটিয়ে দেখতে পারেন!


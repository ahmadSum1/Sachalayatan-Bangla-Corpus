স্কেচ খাতা থেকে: দাগ নিয়ে আলোচনা



গোড়ার কথা : 
মূলত তাদের জন্যই লেখার চেষ্টা করব যারা ক্লাস বা কাজের ফাঁকে আঁকছেন কিন্তু দিকনির্দেশনার অভাবে মনমতো পথে এগোতে পারছেন না। আমার উদ্দেশ্য তাদের কাছে আঁকাআঁকির বিস্তারিত নিয়ম ও মাধ্যমগুলোর বিভিন্ন বিষয়ে খুঁটিনাটি যতদূর সহজে সম্ভব তুলে দেওয়া। যদি উপকারে আসে, তৃপ্তি পাবো।
আমি নিজে কার্টুন আঁকি, গল্পের ইলাস্ট্রেশন করি, ক্যারিকেচার করি, এবং সুযোগসুবিধেমতো গ্রাফিক্স ডিজাইনও করি। ভেবে দেখলাম, যে মানের কার্টুন, ইলাস্ট্রেশন, ক্যারিকেচার করতে চাই তার জন্য প্রয়োজনীয় বেসিক ‘gesture drawing’, ‘anatomy’, ‘character design’ এগুলো আমার এখনো সেভাবে শেখা হয় নি। তাই নতুন করে প্র্যাক্টিস শুরু করছি, আমি আমার স্কেচ খাতায় যা আঁকব এবং নিজে যেভাবে বুঝবো সেভাবেই তুলে ধরবো। বেসিক লাইন ড্রয়িং, কন্সেপ্ট ড্রইং, থেকে অ্যাডভান্স ফটোশপ ও ইলাস্ট্রেটরের এর কাজ পর্যন্ত যাবো পর্যায়ক্রমে। 
আঁকতে যা লাগবে:
১. স্কেচ খাতা থাকলে ভালো তবে আমি A4 পেইজে প্র্যাক্টিস করতে পছন্দ করি, কারণ পেইজটা নিজের নিয়ন্ত্রণে থাকে। আপনারা A3 স্কেচ খাতা কিনতে পারেন।
২. পেন্সিলের 2H, H, HB, 2B, 4B, 5B, 6B, 8B বলতে বুঝায় হাল্কা দাগ থেকে গাঢ় দাগ। যতো H বাড়বে শিষ ততো শক্ত হবে, ভোঁতা হবে দেরিতে, তাই সূক্ষ্ম কাজ ও হাল্কা কাজ করতে সুবিধে। HB মাঝামাঝি। B যতো বাড়বে দাগ গাঢ় হবে শিষ ততো নরম হবে, মোটা আর গাঢ় দাগ দিতে সুবিধে। আমি 4B দিয়ে প্র্যাক্টিস করি। আপনারা HB, 2B অথবা 4B ব্যবহার করতে পারেন। 
৩. ইরেজার: প্রথমে যেকোনো একটা দিয়ে শুরু করতে পারেন। তবে ইরেজারের ক্ষেত্রেও 2B, 4B আছে। চুইঙ্গামের মতো নরম ইরেজারও আছে। 4B নরম ইরেজারটা কিনতে পারেন। আঁকাআঁকির সরঞ্জাম ভালো ও সস্তায় কেনার দোকান জানা আছে। জানতে চাইলে জানাবো।
আজকের প্রসঙ্গ: দাগ
সব ধরনের আঁকা দাগ দিয়েই শুরু হয়। দাগের ওজন ও গতি ঠিক থাকলেই দাগ ভালো লাগে। দাগের একঘেয়েমি দূর করতে দাগ টানার দিক ও ওজনের পরিবর্তন করা হয়ে থাকে। কিছু রিয়েলিস্টিক ছবিতে গম্ভীর অনুভূতি আনতে দাগের ওজন সমান রাখা হয়। উদাহরণস্বরূপ সত্যজিৎ রায়ের ইলাস্ট্রেশানগুলো দেখতে পারেন। তবে সব দাগের মাপেই সব অনুভূতি দেওয়া সম্ভব সেটা নিয়ে আলোচনা করবো যখন ‘ক্যারেক্টার ডিজাইন’ প্রসঙ্গে কথা হবে। দাগ টানার সময় পেন্সিল্টা আস্তে করে ধরে একটানে সহজ ভাবে টান দিয়ে আঁকতে হবে। দাগের ওজন পরিবর্তনেরর জন্য পেন্সিলের চাপ বারাতে কমাতে হবে। ছবির ১ ও ২ নং দাগের দিক একই হলেও ওজনে পার্থক্য আছে। সবুজ দাগ দিয়ে বুঝিয়েছি দাগ টানার দিক। লাল দাগ দিয়ে বুঝিয়েছি দাগ দুই পাশে সমান হলে একঘেয়ে অথবা গম্ভীর অনুভূতি আসে।
[img=auto][/img]
অ্যাকশান লাইন :
‘Action line’ শব্দটি মনে রাখবেন। অ্যাকশান লাইন মানে হলো যে ক্যারেক্টারটি আঁকবেন তার কাজের ভঙ্গি এক দাগে প্রকাশ করা। হতে পারে ক্যারেক্টারটি দাঁড়ানো, হতে পারে দৌড়াচ্ছে, হতে পারে লাফ দিচ্ছে। নিচের ছবিতে উদাহরণ দিচ্ছি। ২টি ভিন্ন অ্যাকশান লাইন দিয়ে শুরু করলাম। ১নং ক্যারেক্টারটি উড়ে যাচ্ছে ও ২নং ক্যারেক্টারটি ধীর গতিতে যাচ্ছে। সবুজ দাগ দিয়ে দাগ টান দেওয়ার দিক নির্দেশ করছি।ক্যারেক্টার কীভাবে ডিটেইল করবো এটা পরে অবশ্যই আলোচনা করবো আপাতত ‘অ্যাকশান লাইন’ ব্যপারটি বুঝাতে চাইছি।
[img=auto][/img]
উপরের কোনোকিছু বুঝতে সমস্যা হলে প্রশ্ন করতে পারেন। পরের লেখাতে ‘gesture drawing’ নিয়ে আলোচনা করবো। কেউ যদি বাড়ির কাজ নিতে চান নিবেন। আমার ই-মেইলে পাঠালে আমি দেখে দিতে পারবো। 
[img=auto][/img]


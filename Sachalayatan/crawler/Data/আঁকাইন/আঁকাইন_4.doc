স্কেচ খাতা থেকে : স্টিক-ফিগার Vs জেসচার ড্রইং;  পর্ব- ১



গোড়ার কথা: 
এই সিরিজ এর প্রথম অধ্যায় আমরা আকাঁআঁকির সরঞ্জাম ও অ্যাকশন লাইন নিয়ে জেনেছি। আজকে জানবো কী করে একটা ক্যারেক্টারের কাঠামো দাঁড় করাতে হয়। অ্যানাটমির জটিলতা এড়িয়ে কীভাবে সঠিক ও সহজভাবে মানুষ আঁকা শুরু করা যায়। ‘অ্যাকশন লাইন’ কী জিনিস যাদের এখন পড়া হয়নি, এখানে গিয়ে দুই-চার লাইনে লেখা আছে পড়ে জেনে নিন আবার। যারা আঁকতে ভয় পাচ্ছেন যে তাদের আঁক/দাগ লাইন সোজা হয় না তাদের জন্য বলি, চোখ বন্ধ করে এঁকে যান। দাগের ব্যাপার আমরা পরে দেখব। আগে জিনিসগুলো বুঝি।
আঁকতে যা লাগবে: 
স্কেচ খাতা অথবা A4 কাগজ,পেন্সিল এবং ইরেজার। 
আজকের প্রসঙ্গ: স্টিক-ফিগার Vs জেসচার ড্রইং
মানুষ আঁকতে হলে শিল্পীরা এই দুইটির একটি দিয়েই আঁকা শুরু করেন স্টিক-ফিগার অথবা জেসচার, অনেকে দুইটি মিশিয়েও কাজ করেন। তবে, শুধু ঝানু আর্টিস্টরা জেসচার দিয়ে আঁকা শুরু করেন, কারণ স্টিক-ফিগারের ব্যাপারস্যাপার তাদের মাথায় থাকে। কেউ শুধু স্টিক-ফিগারেও আঁকতে ভালোবাসেন। আমি তাদের মধ্যে একজন যারা দুইটা মিলিয়ে আঁকে। আমরা স্টিক-ফিগার দিয়ে আঁকা শুরু করব। স্টিক-ফিগার ও জেসচার আঁকার উদ্দেশ্য হলা কম সময় সহজে ক্যারাকেটারের ভঙ্গি, অবয়ব ও কাঠামো তৈরি করা, যাতে শিল্পী পুরো ছবিটিই আঁকার আগে বুঝতে পারেন যা আঁকছেন ঠিক আছে এবং ভুল হলে তা দ্রুত ঠিক করতে পারেন। এর আরেকটি উদ্দেশ্য হলো রাস্তাঘাটে বসে প্র্যাকটিস করতে কম সময়ে মানুষ আঁকা যায় এবং পরে বাসায় ফিরে ডিটেল করা সম্ভব হয়। নিচে স্টিক-ফিগার ও জেসচার আলাদাভাবে বর্ণনা করছি।
স্টিক-ফিগার: এর সহজ মানে মানুষের শরীরের কাঠামো/হাড়ের অবস্থান কাঠিদাগের মাধ্যমে প্রকাশ করা। ‘স্টিক-ফিগার’ মানুষের কাজের ভঙ্গি সঠিক ও সহজভাবে আঁকতে সাহায্য করে। কেউ লাফ দিলে অথবা দৌড় দিলে তার ভঙ্গি কী হবে অথবা হবে না এটা খুব ডিটেল আঁকার আগেই আমরা স্টিক-ফিগার এঁকে বুঝে ফেলতে পারি। নিচের ছবিটিতে স্টিক-ফিগার আঁকার ধাপ বিস্তারিত আঁকা আছে, ছবিটির নিচে একের পর এক বর্ণনা দিচ্ছি আপনারা ছবি দেখে মিলিয়ে পড়ে নিন।
[img=auto][/img]
১.
M আর F আলাদা করে পুরুষ ও মেয়ে বোঝানো হয়েছে। স্টিক-ফিগার আঁকতে সবসময় অ্যাকশন লাইন দিয়ে শুরু করব। মানুষের শরীরে ৮টি জোড়া থাকে M ফিগারে সেই ৮টি জোড়া চিহ্নিত করেছি। (i) মাথা ও মেরুদণ্ডের জোড়া। (ii) হাতের সাথে কাঁধের জোড়া (iii) হাতের কনুইয়ের জোড়া (iv) হাতের কব্জির জোড়া (v) কোমরের এই জোড়াটি মেরুদণ্ড থেকে এসে কোমরের হাড়ের সাথে যুক্ত হয়েছে। এখানে মনে রাখতে হবে পুরুষের এই হাড়টি খুব বেশি দৃশ্যমান হয় না। কিন্তু শুধু মেয়েদের এই হাড়টি একটু বাইরের দিকে থাকে, F ফিগারটিতে হাড়টি গোলাপি রঙ দিয়ে চিহ্নিত করেছি। (vi) উরু ও কোমরের জোড়া (vii) হাঁটুর জোড়া (viii) পায়ের পাতা/গোড়ালির সাথে পায়ের জোড়া। খেয়াল করে দেখবেন দাগ কোন দিকে বাঁক নিয়েছে, কোনটা বড় বা কোনটা ছোট। বুকের অংশ প্রায় দুইটা মাথার আকারের থেকে অল্প ছোট হবে।
F ফিগারে আমি চিহ্নিত করেছি আঁকার পর্যায়। স্টিক-ফিগারের কোন অংশের পর কোন অংশ আঁকলাম তাই চিহ্নিত করেছি (i-xii পর্যন্ত)। 
২.
M ও F ফিগারের মাঝে দুইটি দাগ আছে, একটি কমলা ও একটি হলুদ। হলুদ দাগটার ব্যাপারে আগেও বলেছি এটি হলো ‘অ্যাকশন লাইন’ যেটা দ্বারা ক্যারেকটারের গতি ও কাজ এক দাগে প্রকাশ করা হয়।
কমলা দাগটি হলো ‘প্লাম্ব লাইন’ বা ভারবাহী দাগ। স্টিক-ফিগার আঁকার সময় এই দাগটি আঁকার প্রয়োজন নেই, শুধু বোঝার সুবিধার্থে এটি দেওয়া। কমলা দাগটি নির্দেশ করে, শরীরের ভারসাম্য ও ভর। প্লাম্ব লাইন ভূমি থেকে ৯০ ডিগ্রি হয়ে উপরে উঠে যাবে। 
৩.
ছুটন্ত অবস্থায়  স্টিক-ফিগার কীরকম হবে দেখান হলো। 
৪.
পাশ থেকে একটি স্টিক-ফিগার দেখান হলো। এখানে মানুষের মেরুদণ্ডের বাঁক কীরকম হয় সেটা দেখানো হয়েছে। 
৫.
স্টিক-ফিগারের মাথার আকার অনেকটা ডিমের মতো। তবে আমরা যেভাবে আঁকি তা হলো, একটি চোঙার উপর একটি বৃত্ত জুড়ে দিলে মানুষের মুখসহ মাথা হয়ে যায়। যে ব্যাপারটি খেয়াল রাখতে হবে, মানুষের ঘাড় শুরু হয় কানের নিচ থেকে।
৬.
পিঠের এই মেরুদণ্ডের অংশটাই আমরা মধ্যরেখা বা অ্যাকশন লাইন হিসেবে চিনি। সবুজ দাগ টেনে, দাগ টানার দিক নির্দেশ করা হলো।
জেসচারের উপর স্টাডি করতে নিয়ে নিচের ছবিটি আঁকা হয়েছে। এটি বিদেশি একজন আর্টিস্টের স্টাডি, এটা দেখে আমি এর পরের ছবিতে স্টিক-ফিগার আঁকা প্র্যাকটিস করি। আপনারাও, দেখে দেখে আঁকতে পারেন।
[img=auto][/img]
নিচের ছবিটিতে আমি প্রথমে অ্যাকশন লাইন এঁকে পরে স্টিক-ফিগার এঁকেছি। আপনারা উপরের ছবি দেখে নিচের ছবির মতো করে স্টিক-ফিগার আঁকবেন।
[img=auto][/img]
নিচে ‘Andrew Loomis’ এর বই থেকে স্টিক-ফিগার প্র্যাকটিসের দুইটি ছবি
[img=auto][/img]
[img=auto][/img]
স্টিক-ফিগার শেষ। আগামী পর্বে জেসচার নিয়ে লিখে এই অধ্যায় শেষ করব। উপরের যা যা আছে এঁকে ফেলবেন। নিচে বাড়ির কাজ দিচ্ছি। 
বাড়ির কাজ :
নিচের জেসচার ছবি গুলো থেকে থেকে স্টিক ফিগার বের করুন। উপরের ছবিগুলোসহ এইগুলো এঁকে মেইল করুন। শুধু উপরের জেসচারে আঁকা ব্যালেন্সের ছবিটা বাদে।
[img=auto][/img]
[img=auto][/img]
বাড়ির কাজ যেভাবে দিবেন: স্ক্যানার থাকলে স্ক্যান করে দিবেন। না থাকলে ক্যামেরা দিয়ে ছবি তুলে দিবেন। একটাও না থাকলে কোনোদিন যদি দেখা হয় অপেক্ষায় থাকলাম। যাদের ফটোশপ নেই আজকেই ইন্সটল করেন। আমাদের কাজে লাগবে। 
যাদের ফটোশপ আছে তাদের জন্য আজকের ফটোশপ টিপস দিচ্ছি. তোলা ছবি অথবা স্ক্যান করা ছবি ফটোশপ এ খুলে Ctrl + Alt + Shift + S  একসাথে চাপ দিলে Save for web and device নামে একটি উইন্ডোও খুলবে সেখানে GIF থাকলে সেটাকে JPG করে সেইভ করতে হবে। এই পদ্ধতিতে ছবির আকার না কমলেও ওজন অনেক কমে যায়।
পাঠাবেন এই ঠিকানায় : r.hasan.artworkঅ্যাটgmail.com
*ই-মেইলে সচল এর নাম উল্লেখ করে দিলে ভালো হয়।
[img=auto][/img]


পিছনে বসার ফজিলত




সৌজন্যতা বিনিময় শেষে এক আত্মীয়া প্রশ্ন করলেন আকস্মিক ভাবে,
ক্লাশে তুমি কোথায় বস?
আমি বল্লাম, কেন? বরাবরই পিছে।
যুক্তি ছড়ালাম এই বলে:
পিছে বসার অনেক উপকার আছে;
পিছে বসলে সতীর্থদের ফলো করা যায়, কে কত টুকু অমনোযোগী।
কার চুম্বক ক্ষেত্রের বিস্তৃতি কতটুকু তা এঁচে নেয়া যায় ছাত্র-ছাত্রীর দৃষ্টির ক্রসকানেকশন দেখে।
শিক্ষকতাকে কে ব্রত হিসাবে নিতে পেরেছেন,
দ্বায়িত্বে কে খলিফা ওমর - সে ষ্টাডির সুযোগ পিছন থেকেই মেলে।
শিক্ষকের চামুচে মাপা সিলেবাসী বক্তৃতা
মগজে ঢোকার প্রবেশ পথ না পেয়ে যখন আলস্য ধরায়,
তখন ঝিমুনি যোগে নাতি-দীর্ঘ ঘুমও দেয়া যায়, সেখানে বসে।
‘মাস গেলে টাকা পাই’- এই দর্শনে যারা বিশ্বাসী,
শ্রেণীকক্ষে পাঠদানে যথেষ্ট লালা ব্যায় না করে যারা তা রেখে দেয়
নিজ ডিস্পেন্সারীতে ছাত্রের সার্জারী করার জন্য;
তাদের ক্লাশে দুষ্টুমি প্রতিভার বিকাশ ঘটান যায় পিছে বসেই।
মনটা যখন ক্লাশের গোটাল-আকর্ষণের বৃন্তচ্যুৎ হয়,
বাইরের হাতছানি যখন কিছুতেই পায়ে ঠেলা যায় না,
পিছন দরজার প্রয়জনের ঋণাত্মক ও জায়েজ কারণ খোজা যায় তখন।
তাছাড়া  পি –
তিনি থামিয়ে দিয়ে বল্লেন, ঢের হয়েছে
এবার বল তোমার রেজাল্টের খবর কি?
অতবড় ভূমিকার খুব সংক্ষেপে উপসংহার টেনে,
আস্তে বল্লাম:
ও – ওটাও – পিছে।


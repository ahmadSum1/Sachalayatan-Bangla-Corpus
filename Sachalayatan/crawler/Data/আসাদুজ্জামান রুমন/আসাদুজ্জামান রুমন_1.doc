শেখ হাসিনাঃ আপনি প্লীজ প্রধানমন্ত্রীত্ব গ্রহন করবেন না...



সর্বমোট ভোটারের ৩০ শতাংশ ছিলো এবার প্রথমবার ভোটার। যাদের কাছে আওয়ামীলীগ না বরং সময়ের দাবী হয়ে উঠেছিলো আমাদের সর্বোচ্চ অর্জন মুক্তিযুদ্ধের বিরোধীতাকারী আর তাদেরকে আশ্রয় করে ক্ষমতালোভী গোষ্ঠীকে ঠেকানো। যদি তাদের সামনে আওয়ামীলীগ ছাড়া ভালো ও যোগ্য কোনো অপশন থাকতো তাহলে তারা তাদের সেই ভোট কোনোমতেই আওয়ামীলীগের পক্ষে যেতো না। কারণ কেবল বিএনপি না সময়-সুযোগে এই আওয়ামীলীগও যুদ্ধাপরাধী গোষ্ঠী জামাতের সঙ্গে আঁতাত করেছে অতীতে। একই টেবিলে পাশাপাশি বসে ম. র. নিজামী, মুজাহিদ প্রমুখ কুখ্যাত রাজাকারের সঙ্গে মিটিং করেছে। রাজাকার-বিএনপি জোট ঠেকানোর সাথে সাথে তাদের মন থেকে এটাও উবে যায়নি যে আওয়ামীলীগ এবারে জোট পাকিয়েছে গণতন্ত্রের হন্তারক স্বৈরাচারের জাতীয় পার্টির সাথে। এই সেই জাতীয় পার্টি যার প্রধাণ হু. মু. এরশাদ ইতোমধ্যেই ঘোষণা দিয়েছেন ক্ষমতায় গিয়ে ব্লাসফেমী আইনের প্রয়োগ ঘটানোর প্রয়াস করবেন। ১১ / ১ এর পর গণতন্ত্র আর স্বাধীনতার গৌরব রক্ষায় সচেষ্টতার ঘোষক আওয়ামীলীগ মুক্তিযুদ্ধের উদ্দেশ্য পরিপন্থী এই ব্লাসফেমী আইনকে কী ভাবে নেবে সেটাই এখন দেখার বিষয়! 
 পঁচাত্তরে বঙ্গবন্ধুকে সপরিবারে হত্যার পর শেখ হাসিনা সাধারণ মানুষের ধর্মীয় ও 'শাসক নয় সেবক' সেন্টিমেন্টকে কাজে লাগিয়ে ৯৬-এ ক্ষমতারোহন করে। মুক্তিযুদ্ধের স্বপক্ষের শক্তি হিসেবে আওয়ামীলীগের কাছে বাংলাদেশের মানুষের প্রত্যাশা বেড়ে যায়। কিন্তু পরিনামে আওয়ামীলীগ তার কিছুই রাখতে পারে নি। মন্ত্রীসভা থেকে শুরু করে মহল্লা পর্যায়ের নেতাদের অতিরিক্ত বাড়াবাড়ির সাথে যোগ হয় স্বয়ং শেখ হাসিনা'র লাগামহীন বাতচিৎ। প্রসঙ্গতঃ উল্লেখ করছি, ক্ষমতায় থাকাকালীন বিবিসি'র সঙ্গে এক সাক্ষাৎকারে তিনি ইংরেজীর বদলে প্রতিবেশী এক দেশের ভাষা ব্যবহার করেন। বিভিন্ন ভাষায় দখল থাকতেই পারে তাঁর, কিন্তু আন্তর্জাতিক মিডিয়ায় সার্বজনীন ভাষা ছেড়ে আমাদের ভাষার মতোই সমান গুরুত্ববহনকারী অন্যকোনো ভাষা ব্যবহার একজন রাস্ট্রপ্রধাণ হিসেবে তাঁকে মানায় না। তিনি নিজের দেশের তৃণমূল নাগরিকের কথা না ভেবে নামকরা সব বিশ্ববিদ্যালয়ের অনারারী দার্শনিক ডিগ্রী অর্জনে মনোনিবেশ করেছেন। নিজের দলের নেতারা একাত্তরে নেতৃত্ব দিয়ে যে দেশকে মুক্ত করেছিলেন, ৯৬-এ এসে সেই দেশকেই ধর্ষণ করেছেন সাধ্যমতো, সেদিকে তিনি ভ্রুক্ষেপ করেন নি। তাঁর সে সময় বোধকরি ছিলো না। তিনি ব্যস্ত ছিলেন "বঙ্গবন্ধুর সোনার বাংলা" গড়ার কাজে। এবং সেটা আর যা-ই হোক যে বঙ্গবন্ধুকে আমরা বুকের গহীনে লালন করি সেই বঙ্গবন্ধুর স্বপ্ন ছিলো না। পরিনাম আমরা দেখেছি ২০০১-এ। ইলেকশন ইঞ্জিনিয়ারিং এর পাশ কাটালেও আওয়ামীলীগের ভরাডুবি হয় অষ্টম জাতীয় সংসদ নির্বাচনে। 
 এবার "না" ভোটের অপশন চালু হলেও কার্যতঃ এই "না"-ভোট তেমন কোনো সমাধান আনতে পারতো না। না-ভোট যারা দিয়েছে বা দিতে চেয়েছে তারা সন্দেহাতীতভাবেই সচেতন বাংলাদেশী নাগরিক। তারা বিএনপি-জামাতকে তো পুছেই না বরং ক্ষেত্র বিশেষে আওয়ামীলীগ এরও ধার ধারে না। আদতে এরা একেকজন নিজেকে বাংলাদেশী বলে ভাবে, বাংলাদেশের একেকটা বালুকণা হিসেবে নিজেকে চিন্তা করে, কোনো রাজনৈতিক দলের ধ্বজাধারী নয়। সংখ্যায় এই নাগরিকেরা নেহায়েৎ কম না। কিন্তু তারপরেও তারা এবার তাদের আকাঙ্ক্ষিত "না" ভোটের দিকে না ঝুঁকে নিজের সিদ্ধান্তটা দিয়েছে আওয়ামীলীগকেই। কারণ খুব সরল- যুদ্ধাপরাধীদের বিগত কয়েক বছরের পর্বত সমান ধৃষ্টতা। স্বাধীন বাংলাদেশেই একজন গর্বিত মুক্তিযোদ্ধাকে প্রকাশ্যে লাঞ্ছনা! এই লাঞ্ছনা সেই একজন মুক্তিযোদ্ধার ছিলো না, এই লাঞ্ছনা কেবল জামাতের সেই সম্মেলনেই থেমে থাকে নি। এই লাঞ্ছনা প্রতিটি বাংলাদেশী নাগরিকের, এই লাঞ্ছনা ছড়িয়ে গেছে পুরো ছাপ্পান্ন হাজার বর্গমাইল এলাকার ব-দ্বীপে। নিজামী-কামারুজ্জামানদের মতো হিংস্র হায়েনারা এই স্বাধীন বাংলাদেশেরই নির্বাচনে লাখের উপরে ভোট পায়, এই অপমান থেকে আমাদের বাঁচান আপনি শেখ হাসিনা। 
 ২৯ ডিসেম্বরের ঐতিহাসিক বিজয় সম্পূর্ণ নয়। এই অসম্পূর্ণ বিজয়ও আওয়ামীলীগের নয়, আওয়ামীলীগকে এই বিজয়ের অংশীদার করা হয়েছে কেবল। বিজয়ের শুরুটা করেছে কেবল বাংলাদেশের মানুষ। এই বিজয়কে সামনে এগিয়ে নিয়ে পূর্ণরূপ দিতে হবে আওয়ামীলীগকেই।
 বাংলাদেশের মানুষ স্মৃতিবিস্মৃত নয়, এটা যেমন আমাদের সর্বোচ্চ জাতিগত অর্জন মুক্তিযুদ্ধকে এই কিছুদিন আগেও "সিভিল ওয়্যার" বলে চালিয়ে দেওয়া রাজাকার মুজাহিদ গংদের জন্য একটা মেসেজ ঠিক তেমনি এটা আওয়ামীলীগ তথা শেখ হাসিনার জন্যও। মনে রাখবেন মাননীয় শেখ হাসিনা, এই বাংলাদেশের মানুষেরাই বঙ্গবন্ধুকে বুকের ভেতর লালন করে নিজের দেশের লাল-সবুজ পতাকার পাশাপাশি, পরম শ্রদ্ধায়। আপনার কাছে করজোর নিবেদন, সেই শ্রদ্ধার অপমান করবেন না। আপনার এখন সুযোগ বঙ্গবন্ধুর পাশে আপনার প্রতিকৃতি স্থায়ীভাবে মানুষের মনে বসানোর। গণভবনের আরাম উষ্ণ কক্ষ কিংবা প্রধানমন্ত্রী ভবনের চরম নিরাপদ হোয়াইট প্রিমিসেসে আপনার জন্য রক্ষিত আরামদায়ক গদি-ই যেনো শেষ গন্তব্য না হয় আপনার। আপনার অবস্থানে খুব সাধারণের মতো পদক্ষেপ না নিয়ে দৃষ্টান্ত স্থাপন করুন। রাস্ট্রীয় ক্ষমতার বলয়ের বাইরে এসে দেখার চেষ্টা করুন চারপাশ। দেখুন আপনার দল কী উদ্দেশ্য নিয়ে একাত্তরে বাংলাদেশ নামক রাস্ট্রটির জন্মের জন্য মরিয়া হয়ে উঠেছিলো। ক্ষমতায় আরোহনের আগে ভাবুন একটিবার, যে কাজ বঙ্গবন্ধু করতে পারতেন, তাঁর যোগ্য কন্যা হয়ে ক্ষমতায় আসীন না হয়েও সেই কাজটি আপনি সম্পন্ন করতে পারেন কি-না! বঙ্গবন্ধু বাহাত্তর পরবর্তী যে ভুল গুলো করেছিলেন চাটুকারদের দ্বারা পরিবেষ্টিত হয়ে, সেই একই ভুল আপনি করতে যাবেন না ৯৬-০১ অনুকরণে- একাত্তরকে বুকে ধারণ করা এক মুক্তিযোদ্ধোত্তর প্রজন্মের প্রতিনিধি হিসেবে এই দাবী জানাই আপনার কাছে। বিচারের কাঠগড়ায় দাঁড় করান সেইসব হায়েনাদের যারা বাংলা মায়ের কোল খালি করেছিলো পাকি হানাদারদের দোসর সেজে। মনে রাখবেন, এই একটি ইস্যুকে সামনে রেখেই "না" ভোটের অপশন থাকা সত্ত্বেও আওয়ামীলীগের অনেক 'ডিসকোয়ালিফাইড' প্রার্থীকে নির্বাচিত করেছে বাংলাদেশের মানুষ। করেছে শুধুমাত্র আপনার হাতকে শক্তিশালী করার জন্য। ক্ষমতার মসনদে থেকে যদি বাংলাদেশের মানুষের এই আকাঙ্ক্ষা পূরণে সক্ষম না হোন তাহলে নেমে আসুন মসনদের মোহ থেকে। আসুন সাধারণ মানুষের কাতারে- যেমনটা বঙ্গবন্ধু এসে দাঁড়িয়েছিলেন। তাদের দাবীকে 'ভ্যালিড' রূপ দিন। ব্যাঙের ছাতার মতো গঁজিয়ে ওঠা মৌলবাদকে প্রতিহত করুন, নিরাপত্তা দিন দেশীয় ঐতিহ্য-সংস্কৃতির, নির্ভিগ্নে দেশে ফেরার নিরাপত্তা নিশ্চিত করুন কাঠমোল্লাদের ফতোয়ায় নিষিদ্ধজনের। কঠোর হাতে দমন করুন ধর্মের নামে রাজনীতির। নিজের দলের নেতা-এমপি-মন্ত্রীদের আখের গোছানোয় বাঁধা দিয়ে শীতের রাতে স্টেডিয়াম এলাকায় বস্ত্রহীন মানুষের সাথে গতি করুন দেশের অবহেলিত জনের। দেখবেন এদেশের মানুষ আপনাকে মাথায় তুলে রেখেছে। নির্বাচনের আগে আপনাকে নির্ঘুম রাত কাটাতে হবে না ফলাফলের কথা চিন্তা করে। জনগণই তাদের যোগ্য নেতার উত্তরসূরীকে খুঁজে নেবে। এটা একটা প্রমিজ মাননীয় শেখ হাসিনা। 


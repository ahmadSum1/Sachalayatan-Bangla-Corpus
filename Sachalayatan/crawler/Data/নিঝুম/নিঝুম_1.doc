এই লেখাটি আপনাদের জন্যে...



মুক্তিযোদ্ধা জনাব এ যে এস এম খালেদ
কি করে শুরু করব তা-ই অনেকক্ষণ ধরে বুঝে উঠতে পারছিলাম না ।  কেন যেন আমার এই আটাশ বছরের ফেলে আসা জীবনে এই প্রথমবারের মত মনে হচ্ছে সত্যিকার অর্থেই একটি যুদ্ধের সামনা সামনি এসে দাঁড়িয়েছি । এই লেখাটি লিখতে গিয়ে অনেকবার সরে দাঁড়িয়েছি ।  লুকাতে চেয়েছি, পালিয়ে বাঁচতে চেয়েছি  । কি এক অজানা শঙ্কায়,অস্বস্তি আমাকে বার বার ঘিরে ধরছিলো , বুঝতে পারছিলাম না । কোনভাবেই পারছিলাম না গুছিয়ে লিখতে ।  কি বলব কিংবা কি বলতে চাই তা গুলিয়ে ফেলেছি বার বার  । একবার শুরু করি তো আরেক বার কেটে দেই । এক লাইন লিখি তো, কয়েক ঘন্টা আর ল্যাপটপের ধারও মাড়াই না । এই করে চলছিলো আমার  । তারপর… আর পারলাম না । এই লেখাটি আপনাদের জন্যে....
আপনারা আমাদের একজন সচল, জিফরান খালেদ কে নিশ্চই সবাই চিনবেন । জিফরানের বাবা জনাব এ যে এস এম খালেদ  ভয়াবহ রকম এক ক্যান্সারে আক্রান্ত । তাঁর এই অসুস্থতা প্রথম ধরা পড়ে ১৯৯০ সালের  দিকে । তাঁর স্কিনে আক্রান্ত হওয়া এই ক্যান্সারটিকে কিউটেনাস টি সেল লাইফোমিয়া বলে । এটি রক্তের শ্বেত কনিকার এক ধরনের ক্যান্সার  যা রক্তের গতি প্রকৃতি কে স্লথ করে দেয় । গত সতেরো বছর ধরে বিভিন্ন ভাবে এই রোগটির চিকিত্‌সা হয়ে আসছিলো । রোগটিই মূলত এমন ধরনের যে, এটি ঠিক ভাবে নির্ণয় করাও বেশ দুঃসাধ্য । এই ধরনের ক্যান্সারের ক্ষেত্রে সাধারণত ডাক্তাররা একটু ধীরে চিকিতসা করে থাকেন । ডায়াগোনিসিস করতেই ১০-১২ বছরের মতন লেগে যায় । জিফরানের বাবার ক্ষেত্রে সময় লেগেছে ১৭ বছর । এই ক্যান্সারটির প্রতিক্রিয়া ভয়াবহ রকমের । রোগীকে এক অসম্ভব যন্ত্রনার মধ্যে দিয়ে বার বার যেতে হয় ।  যেহেতু গায়ের চামড়াতে এই রোগটি ছড়িয়ে পড়েছে,সুতরাং এর কার্যক্ষমতাও বেশ তীব্র  । পেছনের সব সময় গুলোতে এই অকুতোভয় মানুষটি ক্যান্সারের সাথে বীরের মতই যুদ্ধ করে গেছেন । কিন্তু আজ এত বছর পর রোগটি তার সকল শক্তি নিয়ে আঘাত করেছে । ডাক্তারদের কথা অনুযায়ী, এই রোগটির পুরোপুরি চিকিতসা হয়ত সম্ভব নয় ।  তবে উপযুক্ত চিকিত্‌সা আর ঔষধ পেলে তাঁকে  স্বাভাবিক জীবনে ফেরানো সম্ভব । সেক্ষেত্রে ডাক্তাররা কিছু মেডিকেশনের ব্যাপারেও বলেছেন । যেমন-
(1). PUVA / UVB + Interferon + Retinoid / Rexinoid (Bexarotene)
(2). Total Skin Electron Beam Radiation (TSEB) + Interferon + Retinoid / Rexinoid
(3). Photopheresis + Interferon + Retinoid / Rexinoid
উপরের মেডিকেশন গুলো আবার সব দেশেও সম্ভব নয় ।  ডাক্তাররা সবার আগে যুক্তরাষ্ট্রের  স্ট্যানফোর্ড ম্যাডিকেল এবং পেনিসেলভিনিয়া ইউনিভার্সিটি মেডিকেল সেন্টার কেই বার বার এই মেডিকেশন গুলোর জন্য আদর্শ যায়গা বলে মনে করছেন । এই পুরো চিকিত্‌সাটির খরচের ব্যাপারে ডাক্তারা ৯০,০০০ ইউ এস ডলারের একটি আনুমানিক ধারনা দিয়েছেন  ।  বহুদিন এই দুটো বিশ্ববিদ্যালয়ের সাথে যোগাযোগের পরে ওখানে চিকিতসার ব্যাপারটি থেমে যায় ভিসা জটিলতা এবং বিপুল পরিমাণের অর্থের সামনে। ইতিমধ্যেই ১০-১২ লাখ টাকা খরচ করা হয়েছে। 
এর মধ্যেই তাঁকে ভারতের চেন্নাই এবং ভেলোরের দুইটি হাসপাতালে নিয়ে যাওয়া হয়েছে । ২০০৬-০৭ থেকেই সন্দেহ করা শুরু হয় যে উনি লিম্ফামাতে আক্রান্ত। কিন্তু, কোনোমতেই নিশ্চিত হওয়া যাচ্ছিল না। অবশেষে চেন্নাইয়ে রিপোর্ট আসে। ডাক্তারদের পরামর্শ অনুযায়ী ছয়টি চক্রের ,তিন সপ্তাহের একটি কেমোথেরাপির সেশনও শেষ হয় গত ২৭,সেপ্টেম্বর ২০০৮ এ ।  এই কেমোথেরাপি কিছুটা স্বস্তি  আনলেও , রোগটিকে পুরোপুরি নির্মূল করা যায়নি  ।  ডাক্তাররা তাই  PUVA / UVB + Interferon + Bexarotene –এই মেডিকেশনটি শুরু করবার পরামর্শ দিয়েছেন । এই চিকিতসা বাংলাদেশে নেই তেমনভাবে। যার কাছে চিকিতসা আছে, তার কাছে ডাক্তার নেই। ডাক্তারেরা থিওরীর ওপর এগুতে ভয় পাচ্ছেন।
তবুও, মেডিকেশনের পুরো প্রক্রিয়াটি শুরু করা গেলেও Bexarotene, এই ঔষধটি আমাদের দেশে পাওয়া যায়না । যদিও এই ঔষধ গুলোর পার্শ্ব পতিক্রিয়া প্রচন্ড রকমের । সুতরাং ঔষধের পাশাপাশি ডাক্তারের ক্রমাগত অবযারভেশনও প্রয়োজন । ইংল্যান্ড এবং আমেরিকায় এই ঔষধটি পাওয়া যায় । আমরা লন্ডন থেকে অনেক বার চেষ্টা করেও , প্রেসকিপশান জটিলতা আর অত্যন্ত উচ্চমূল্যের কারনে কিনতে পারিনি । পরবর্তীতে আমাদের আরেক সচল স্নিগ্ধা আপা এই অসাধ্য কাজটিকে সহজ করে দেন ।  তিনি সাহায্য না করলে এই ঔষধ হয়ত আর কখনই কেনা যেতনা । এই মানুষটির জন্য অন্তরের অন্তঃস্থল থেকে ভালোবাসা আর শ্রদ্ধা জানালাম । এর ঠিক পর পরই আমার একদম ছোটবেলার বন্ধু সঞ্জয় এলেন পেরেরা ( আমাদের আরেক সচল রেনেট জন পল গোমেজের ভাই) ঔষধ গুলো কেনেন এবং বাংলাদেশে পৌঁছানোর ব্যাবস্থা করেন । এই এক মাসের  ঔষধ কিনতেই খরচ পড়েছে প্রায় তিনহাজার দু'শ ইউ এস ডলারের মত । এই ওষুধ কমপক্ষে চার থেকে ছ'মাস চালাতে হবে।  এই দুঃসাধ্য ব্যায়ের হিসাব নিকাশে জিফরানের বাবাকে বাঁচানোর স্বপ্নগুলো বার বার থমকে যেতে চাইছে । দু'একটি চ্যানেলে যাওয়া হয়েছে। কিন্তু, এটি ব্যাক্তি আবেদন বলে তারা তাদের অপারগতা জানিয়েছেন। 
গত ২৭ ডিসেম্বর আমরা কয়েকজন সচল (আমি,সুবিনয় মুস্তফী, সুশান্ত’দা,ধ্রুব হাসান, থার্ড আই এবং জিফরান খালেদ) জনাব এ জে এস এম খালেদের চিকিত্‌সার ক্যাম্পেইন এবং ফান্ড সংগ্রহ করবার ব্যাপারে একটি সিদ্ধান্তে আসি  ।  আমরা আপাতত ব্লগ, ফেসবুক, ওয়েবসাইটের মাধ্যমে আমাদের কার্যক্রম শুরু করেছি । আমরা এই অকুতোভয় মুক্তিযোদ্ধাকে বাঁচাতে আরেকটি যুদ্ধ শুরু করেছি । আর এই লেখার মাধ্যমে আপনাদের কাছে সকল রকমের সাহায্য প্রার্থনা করছি ।
জনাব এ যে এস এম খালেদ  ১৯৭১ সালে আমাদের মহান মুক্তিযুদ্ধের, এক অকুতোভয় মুক্তিযোদ্ধা ।  সে সময় আসামের লোয়ার হাফলং ক্যাম্প থেকে তিনি গেরিলা যুদ্ধের প্রশিক্ষণ গ্রহন করে চট্টগ্রামের সীতাকুন্ড অঞ্চলে যুদ্ধ করেন । মুক্তিযুদ্ধের ঠিক পরের বছরই তিনি উচ্চ মাধ্যমিক পরীক্ষায় অংশগ্রহণ করেন এবং অত্যন্ত কৃতিত্বের সাথে পাশ করেন।  পরবর্তীতে তিনি বাংলাদেশ প্রকৌশল বিশ্ববিদ্যালয় ( বুয়েট)-এ ভর্তি হোন একদম প্রথম সারিতে এবং সেখানে শিক্ষাকালীন অবস্থাতাতেই বাংলাদেশ সরকারের একটি ফুলব্রাইট স্কলারশিপ  নিয়ে, তত্‌কালীন সোভিয়েত ইউনিয়নে উচ্চ শিক্ষার জন্য যান । দেশে ফিরে এসে তিনি দীর্ঘদিন চট্টগ্রাম বি.আই.টি (বর্তমান চুয়েট) শিক্ষকতা, পরমাণু শক্তি কমিশনে, বিসিক (বাংলাদেশ কুটির শিল্প), ইয়াঙ্গওয়ান এবং বিভিন্ন শিল্পপ্রতিষ্ঠানে গুরুত্বপূর্ণ পদে নিয়োজিত ছিলেন। 
বাংলাদেশের গার্মেন্টস সেকশনে তার অবদান এবং অভিজ্ঞতা ঈর্ষণীয় । এই সেক্টরে দীর্ঘদিন চাকুরী এবং শিক্ষকতা করবার কারনে , এই সেক্টরের নিয়ে তাঁর ভাবনাগুলো এবং টেকনিক্যাল বিষয়গুলো তিনি তাঁর প্রকাশিত গ্রন্থে তুলে ধরেছেন । আমাদের পোশাক শিল্পে এই বইগুলো এখন রেফারেন্স হিসেবে বহুল ভাবে ব্যাবহার করা হয় কোনোরকম বিজ্ঞাপন ছাড়াই। অতি সম্প্রতি প্রথম আলো'তে ফারুক ওয়াসিফ ভাই তাঁর বইয়ের বিজ্ঞাপনের ব্যবস্থা করে দেন।
জনাব এ যে এস এম খালেদের প্রকাশিত গ্রন্থ
জনাব এ যে এস এম খালেদের প্রকাশিত গ্রন্থ
অসম্ভব সৎ এই লোকটি দুর্নীতির পথে পা বাড়াননি। চাকরি ছেড়েছেন বারবার। পরিবারকে কষ্ট দিয়েছেন। কিন্তু অসত হতে দেননি নিজেকে। জীবনে কোন কিছুই তেমন নেই তাই। ঢাকার 'শান্ত-মরিয়ম ইউনিভার্সিটি অফ ক্রিয়েটিভ টেকনোলোজী'র ফ্যাকাল্টি এবং টেকনিক্যাল অ্যাডভাইসার হিশেবে আছেন। তিনি কোনো রকম প্রচারণার বিপক্ষে। তিনি জানেননা আমাদের এইসব উদ্যোগ সম্পর্কে। জিফরানকে তিনি ফোনে বলেন, 'আমাদের তো বয়স হয়ে গেছে। অনেকদিন বাঁচলাম। এতগুলা বছর তো অতিরিক্ত পেলাম। এখন তোমাদের সময়। চেষ্টা তো করছি। যা আছে তা নিয়েই। আমাদেরকে নিয়ে ভেবো না। তুমি ঠিকমতো পড়ালেখা করো। মানুষ হও।' এই তীব্র আত্মসম্মানবোধের কাছে নিচু হয়ে যাই। তবুও ভাবি, জীবনের চেয়ে বড় কিছুই নয়।
আমরা যুদ্ধে নেমেছি । এই যুদ্ধে বাস্তব-অবাস্তব, সম্ভাবনা-প্রাপ্তি,যুক্তি , এসব কিছুই অর্থহীন লাগে ।  শুধু বাবার ঔষধের টাকা যোগার করবার জন্য প্রতিদিন যখন জিফরানের হাড়ভাঙ্গা খাটুনিটুকু দেখি, যখন দেখি কিছু করতে না পারা এই আমি ঠিক কখন যেন স্বপ্ন দেখতেও ভুলে গেছি, তখন নিজের কাছেই নিজেকে বড় তুচ্ছ আর বড় অসহায় মনে হয়  ।  যে স্বপ্ন নিয়ে একটি লোক আগে-পেছনে,সামনে, পরিবার,পরিজন কাউকেই ভাবলো না , যে লোক মনে করল দেশকেই বাঁচানো প্রয়োজন, কোন যুক্তি কিংবা যুক্তিহীনতা, দ্বিধা অথবা জড়তা, কোন কিছুকেই গ্রাহ্য করল না , যে মানুষটির কাছে দেশ মানেই সব কিছু হয়ে গেলো, যে মানুষট একজন শিক্ষক, যে সাহায্য চায়না, সে মানুষটির আজ সাহায্য প্রয়োজন , যে মানুষটি  একটি ফুল এনে দিল বুককে রক্তাক্ত করে, এনে দিল দেশের মাটিকে,আমার মা’কে , সে মানুষটির  আজ বড় সাহায্য প্রয়োজন । হয়ত পারবোনা ৯০হাজার ইউ এস ডলার যোগার করতে ।  হয়তবা আমার এই দূর্বল  চিত্‌কার পৌঁছাবে না সবার কাছে, হয়ত  এই ভয়াবহ সাহসী মানুষটি ধুকে ধুকেই মরে যাবেন  , হয়ত কারো কিছুই এসে যাবে না , হয়ত কেউ চোখ মুছবেন হাতের বাম অথবা ডান হাত দিয়ে, কেউ কেউ চুপ করে থাকবেন দীর্ঘক্ষণ , অনেকেই অনেকের সাথে কথা বলবেন না কিছু সময়ের জন্য , হয়ত… আরো কত কিছুই …
আসেন না , এত কিছু হয়ে যাবার আগে আকাশ - বাতাস বিদীর্ণ করে একটি তীব্র চিত্‌কার দেই । আসেন না কেবল একটি বার এক হই ।  যার যতটুকু সামর্থ ।  কি এসে যায় তাতে ?
সুবিনয় মুস্তফী ফেসবুকে পেজ খুলেছেন। ওখানে চোখ রাখুন। একজন অসাধারণ মানুষ সুশান্তদা একটি ওয়েবসাইট তৈরি করে দিলেন, দিলেন তার পে-প্যাল অ্যাকাউন্টটি ব্যবহার করতে। তানভীর ভাইয়ের আশাবাদ, ধ্রুব হাসানের দৃঢ়তা - বিশ্বাস করতে ইচ্ছে হয় - এ কি একেবারেই অসম্ভব?
দেখি আমরাও পারি কিনা একজন মুক্তিযোদ্ধাকে বাঁচাতে ।
 http://www.saveafreedomfighter.org এই সাইটটি নির্মাণ করা হয়েছে এবং এখনো কাজ চলছে। একটি পে-প্যাল অ্যাকাউন্ট খোলা হয়েছে। কেউ ডোনেট করতে চাইলে পে-প্যাল ইউজার আইডি eval(unescape('%64%6f%63%75%6d%65%6e%74%2e%77%72%69%74%65%28%27%3c%61%20%68%72%65%66%3d%22%6d%61%69%6c%74%6f%3a%73%61%76%65%61%66%72%65%65%64%6f%6d%66%69%67%68%74%65%72%40%67%6d%61%69%6c%2e%63%6f%6d%22%3e%73%61%76%65%61%66%72%65%65%64%6f%6d%66%69%67%68%74%65%72%40%67%6d%61%69%6c%2e%63%6f%6d%3c%2f%61%3e%27%29%3b')) ব্যবহার করে করতে পারেন।
ডেবিট/ক্রেডিট কার্ডের মাধ্যমে ও ডোনেসনের ব্যবস্থা হলোঃ






বাংলাদেশে ব্যাঙ্ক একাউন্টঃ
A. J. S. M. khaled
Account no. 1510200470775001, Swift Code: BRAKBDDH, BRAC BANK, Uttara Branch Dhaka
 

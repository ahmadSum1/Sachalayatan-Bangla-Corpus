সুইজারল্যান্ডের গল্পগুচ্ছ [পর্ব চারঃ ক্যাথোলিক ধর্ম যাজক]



গত কয়দিন ধরে ল্যাবে নতুন এক প্রফেসর আসছে, নাম তার নুনু গোমেজ। নুনু মিয়ার সাথে কাজ করা এক ঝামেলা, লোকটা পুরাই রোবটের মতো। বিকাল ৬টার আগে অফিস থেকে নিজেও বের হয় না অন্য কেউ বের হলে কুঁই কুঁই করে। এই লোক হার্ভার্ড থেকে পাশ করেছে তাই মনে মনে ধরে নিয়েছি ওস্তাদ লোক যাই করে আমার ভালোর জন্যই করে।
যাইহোক আজ অফিস শেষে ক্লান্ত হয়ে ট্রামে করে ফিরছি হঠাৎ করে এক লোক পাশের সিটে বসছে। আড়াই বছর সুইজারল্যান্ডে থেকে সুইসদের মতো মুচকি হাসি দিয়ে “বনজ্যুর” বলে আবার আইপ্যাডে চোখ রাখলাম। লোকটা হ্যান্ডশেক করার মতো করে হাত বাড়ায়ে দিয়ে বলল আমি রডরিক তোমার কি নাম। আমি বললাম আমার তো অনেক নাম তবে মাহমুদ নামে আমাকে সবাই চিনে। লোকটা আমাকে বলল তুমি কী কর, আমি বললাম পড়ালেখা করার জন্য এই দেশে আসছিলাম কিন্তু পড়ালেখা যে সময় করি তারচেয়ে বেশি ফাঁকি দেই এই ধরেন ফেসবুক ব্লগ এইসব নিয়ে।
লোকটা হাসি দিয়ে বলল এইগুলা সময়ের দাবি, এইগুলা বাদ দেয়ার আর তেমন কোন উপায় নাই। তার উত্তর আমার পছন্দ হইল তাই মনে হইল লোকটা মনে হয় জ্ঞানী লোক, আমি বললাম জনাব আপনার পরিচয়?
উনি বললেন উনি ক্যাথোলিক ধর্মের যাজক, স্কটল্যান্ডের কোন একটা গির্জায় কাজ করেন, রোমের ক্যাথোলিক চার্চের হয়ে একটা মিশনে জেনেভা এসেছেন। এবং আমাকে বললেন আমি কোন ধর্ম পালন করি। মনে মনে ভাবলাম খাইছে আমারে নিজের ধর্মের জ্বালা যন্ত্রণায় বাঁচি না আবার আসছে ক্যাথোলিক ধর্ম নিয়া। ইউনিভার্সিটি থাকতে তাবলীগের ভাইরা আমার নাম জিগাইলে উত্তর দিতাম হরিপদ কিংবা সুমন চন্দ্র দাস নামে যাতে আলাপ বেশি দুর না আগায়। এখন বিদেশে এসে ও যদি তাবলীগের উৎপাত সহ্য করতে হয় তাইলে কেমনে কি। 
দেশে থাকলে অনেক হেজিটেশন কাজ করলেও বিদেশে ধর্ম নিয়া কিছু জিগাইলে আমি সরাসরি বলি দাদা ধর্মে আমার একটু অবিশ্বাস আছে আমি কাজে বিশ্বাসী। কাজ কাম বাদ দিয়া ধর্ম নিয়া থাকলে আমি খুব জোর পাড়ার হুজুর হইতে পারতাম কিন্তু ইউরোপে আসা হইত না। এমনিভাবে লোকটাকে বললাম দাদা আমি ধর্মের গল্প করতে পছন্দ করি না অন্য আলাপ থাকলে বলেন। সে বলল কেন পছন্দ করি না, বলে আমার পকেটের কলমটা দেখায়ে বলে এইটা কে বানাইছে। আমি হাতে নিয়ে দেখে বললাম জার্মানির Staedtler কোম্পানি। তারপর সে বলে তাইলে তোমারে কে বানাইছে। আমি মনে মনে বললাম শুরু হইছে তেনা পেচানি...
আমি বললাম দাদা আমি একটু ক্লান্ত, সারাদিন ক্লাস পরীক্ষা আর প্রোগ্রামিং নিয়ে খুব ব্যস্ত ছিলাম তাই খুব খিদা লাগছে, বাড়ী গিয়া রান্না করতে হবে। লোকটা একটু সময় নিয়ে বলে আচ্ছা এমন করলে কেমন হয় ধর আজ রাতের খাবারটা যদি আমি তোমাকে কোন একটা রেস্টুরেন্টে খাওয়াই, এই ধরো ‘সে মা কুইজিন’ বা অন্য কোন ফ্রেঞ্চ রেস্টুরেন্টে!! গডের মেসেজটা ঠিকমতো মানুষের কাছে পৌঁছে দেয়া আমার কাজ আর এই কাজের জন্য সামান্য কিছু খরচ আমি করতেই পারি, সেন্ট পিটারস ক্যাথোলিক চার্চ থেকে এই ডিনারের টাকাটা রিইম্বার্স করে দিবে। প্রথমে একটু ইতস্তত লাগছিল পরে মনে হইল মাগনা পাইলে মানুষ আলকাতরাও খায় সেই জায়গায় ফ্রেঞ্চ রেস্টুরেন্টের খাবার।
কথা মতো অগাস্টিন ষ্টেশনে নেমে গেলাম ভালো খানা খাদ্যের আশায়, কী মনে করে লোকটা আমাকে বলল “ইল ডেসটিনো” নামে ইতালিয়ান রেস্টুরেন্টে গেলে কেমন হয়। বললাম চলেন কোন অসুবিধা নাই (দাওয়াতি মানুষ আমি, যে দাওয়াত দিছে তার চয়েসই বেশি গুরুত্বপূর্ণ)। ইতালিয়ান দোকানে খাবারের অর্ডার দেয়ার আগে কোন একটা ড্রিংক নিতে হয়। এরা সাধারণত আমারেত্তো নামে একটা ড্রিংক খুব ছোট একটা গ্লাসে করে দেয় শুভেচ্ছা হিসাবে। রডরিককে দেখলাম ড্রিংকটা দেয়ার কিছুক্ষণ পর ফুড়ুৎ করে গিলে ফেলতে। কিছুটা অবাক হইলাম একজন ধর্মযাজক যদি মদ মদিরা খায় তাইলে কেমনে কি? এই দিক দিয়ে অন্তত আমাদের তাবলীগের ভাইরা অনেক ভালো। যাইহোক আমার এই ড্রিংকগুলা দেখলে আর হুঁশ থাকে না তাই কুঁত করে গিলে ফেললাম।
খাবারের অর্ডার দেয়া হল, বিফ স্টেক আর আলুর ফ্রাই সাথে সালাদ। এইবার রডরিক তার বয়ান শুরু করল। প্রথমে বলল জিসাস যে আছে তাহা উনি সরাসরি বুঝতে দেন না কারণ উনি এই বিষয়টা রহস্যাবৃত রাখতে চান। রডরিকের কথায় আমার মনে হল তার সাথে জিসাস ক্রাইস্টের নিয়মিত আলাপ হয়। আমি কিছুই না বলে অতি ভদ্র লোকের মতো ‘কথা সইত্য’ ‘কথা সইত্য’ বলতে লাগলাম আর মনে মনে খাবারের অপেক্ষায় থাকলাম। প্যান প্যান শুনতে শুনতে এক পর্যায়ে খাবার আসলো। আমি মহানন্দে কাঁটাচামচ আর ছুরি নিয়ে ঝাঁপায়ে পড়তে যাবো এমন সময় দেখলাম সে কিছু একটা প্রার্থনা করছে। আমি বললাম আমারও কি প্রার্থনা করা লাগবে? যদি লাগে আমার হয়ে তুমি করে দিতে পারো। সে আমাকে বলল তুমি তোমার ধর্ম অনুযায়ী প্রার্থনা করতে পারো। আমার ধর্মে অন্য বিষয়ে লম্বা প্রার্থনা থাকলেও খাবারের আগের দোয়া খুব ছোট তাই বিসমিল্লা বলে শুরু করে দিলাম সাথে ভদ্রতার খাতিরে ‘বনাপেতি’ (ফরাসী ভাষায় যার অর্থ এনজয় ইওর মিল) বলেছি।
খাবারের ফাঁকে ফাঁকে আমি যাই বলি সে বলে এইখানেও ঈশ্বরের হাত আছে। যেমন বললাম সালাদটা বেশ মজা লাগছে সে বলে ঈশ্বর নাকি এমন ব্যবস্থা করেছে। আমি আবারো হয়তো কথা সইত্য বলে খাবার শেষ করলাম। এই বার বিদায়ের পালা, রডরিক বলল বাই দা ওয়ে তোমার সাথে আরও আলাপ করা যাবে ‘ঈশ্বরের অস্তিত্ব নিয়ে’ তুমি যদি আগ্রহী থাক, তোমার আপত্তি না থাকলে তোমার বাসার এড্রেস দিতে পারো। মনে মনে চিন্তা করলাম এই সারছে, পুটকি মারা খাওয়ার জন্য বাসার ঠিকানা দেয়ার চেয়ে আর ভালো কিছু হতেই পারেনা। সৃষ্টিকর্তা আমারে এই জীবনে অনেক কিছুই দেন নাই তবে বিপদে আপদে আমার ব্রেইন ভালো কাজ করে এই একটা গুণ আমার আছে, তাই ফোনটা নিয়ে বললাম দাঁড়াও গুগল ম্যাপে আমার বাসাটা কোথায় দেখি তুমি সহজেই যাতে যেতে পারো। খুঁজে খুঁজে পুরানো বাসার অ্যাড্রেসটা দিয়ে হাসি মুখে “ ইট ওয়াজ নাইস মিটিং ইউ, উই সি ইচ আদার এগেইন” বলে চলে এসেছি।
প্রিয় পাঠক, 
আমি আমার কৃতকর্মের জন্য এতটুকু দুঃখিত বোধ করছি না, ব্যক্তিগত ভাবে আমি কাউকে ঠকানোর পক্ষে না; খাওয়া দাওয়ার পর বাসার ঠিকানা ভুল দেয়া নিয়ে আমি অনুতপ্ত নই কারণ এই পৃথিবীতে যাই ঘটে সব ঈশ্বরের ইশারাতেই ঘটে তাই আমার মাথায় যে ভুল ঠিকানা দেয়ার আইডিয়াটা আসছে আমি নিশ্চিত এইটাও ঈশ্বরেরই কাজ। এবার বাস্তবতার আলোকে যদি বিষয়টা দেখি তাইলে কি দাঁড়ায়? চার্চের পয়সাগুলা আসে কই থেকে? এইগুলা কিন্তু আমাদেরই মাস শেষে ট্যাক্সের টাকা, কারণ চার্চগুলার কোন আয় রোজগার নাই। সুতরাং আমাদের টাকার একটা অংশ যদি চার্চের রক্ষকদের সাথে রেস্টুরেন্টে খেয়ে খরচ হয় তাইলে তো দোষের কিছু দেখি না।


সুইজারল্যান্ডের গল্পগুচ্ছ [পর্ব তিনঃ সম্পর্ক]




টুকরো গল্পঃ [এক]
এই উইক এন্ডের ঘুম ভাঙল সহকর্মী ভায়লিতার এস এম এস পেয়ে, সে আমার সাথে কখনোই ইংরেজি বলেনা তার উদ্দেশ্য হচ্ছে তিন বছরে সে আমাকে ফ্রেঞ্চ শিখায়েই ছাড়বে। আমিও ঠিক করেছি তাই হোক ফ্রেঞ্চ আমি শিখেই ছাড়ব। তার এস এম এস পড়ে যা বুঝলাম তা হচ্ছে সে আমাকে একটা ক্যানন ক্যমেরার ফিক্সড লেন্স কিনে দিতে চায়। প্রথমে ভেবেছিলাম স্প্যাম ইমেইলের মতো স্প্যাম এস এম এস কবে থেকে শুরু হলো? আমার ফ্রেঞ্চের উপর আমার নিজেরই আস্থা নেই তাই গুগুলে ট্রান্সলেট করে দেখলাম অর্থ প্রায় কাছাকাছি। কনফার্মেশনের জন্য ফোন করলাম ভায়লিতাকে ‘স্যালুত ! কেছ কিছ পাস মুনামি...(hai whats going on my friend! )’ বলতেই সে বলল আগামী  মাসের  প্রথম সপ্তাহে আমাকে ক্যানন ৫০ মিমি. ফিক্সড লেন্স কিনে দিবে তার সাথে কখন আমি মিডিয়া মার্কে যেতে পারি সময়টা যেন জানাই 
ঠাহর করে উঠতে কিছুক্ষণ সময় লাগল তারপর আবার এই নিদৃষ্ট লেন্সেই বা কেন? জানতে চাইলাম ঘটনা কি বিস্তারিত বল। তারপর সে বলে আমার মা নতুন বয়ফ্রেন্ড পেয়েছে! তোমার অবদানের জন্য তোমাকে পুরস্কৃত করা হবে [ মনে মনে বললাম যাক আগে মেঘ না চাইতেই বৃষ্টি..]
ঘটনার শুরু দুই সপ্তাহ আগে, আমাকে এক সন্ধ্যায় পিজা খাবার দাওয়াত করে বলে তোমার ক্যেমারাটা নিয়ে এসো। ভাবলাম মাগনা পাইলে মানুষ আলকাতরাও খায় আর এই দফায় তো পিজা! সেদিন হাত না ধুয়েই ক্যমেরা নিয়ে সোজা তার বাসায়। বাসায় গিয়ে দেখি আমি ভায়লিতা আর তার মা। অন্য সবাই সাধারন কাপড়ে কিন্তু ভায়লিতার মা একটু বেশি ড্রেসড আপ, চুলের পাশে ফুল টুল দিয়ে অস্থির অবস্থা। এক পর্যায়ে ভায়লিতা তার মায়ের কটা ছবি তুলে দেবার জন্য বলার পর আমি প্রায় ১০ /১২ টা ছবি তুলে দিয়ে এক সময় কি মনেকরে বলেছিলাম আমার ভাল লেন্স নেই পোট্রেট ছবি তোলার জন্য ফিক্সড লেন্স লাগে আমার লেন্সটা ফিক্সড লেন্সনা একটা ক্যনন ৫০ মি মি ১.৪ ফিক্সড লেন্স থাকলে খুব ভাল হতো, কিন্ত আমি দেশে যাবার জন্য টাকা জমাচ্ছি তাই আপাতত এই প্রজেক্ট বাদ ।
ছবি তোলার পরের গল্পটা আমার জানা ছিলনা। যেটা পরে জেনেছি, ভায়লিতার বাবা মারা গেছে দুই বছর তার মা একা থাকে বিষয়টা তার ভাল লাগেনা তাই সুইজারল্যান্ডের অন লাইন বন্ধু খুঁজার সাইটে [swissfriends.ch] সে তার মায়ের নতুন বন্ধু ঠিক করে দেবার জন্য আমার তোলা ছবি গুলা দিয়ে সে একটা প্রোফাইল  তৈরি করেছে। আর সেই প্রোফাইল  দেখে ৩ জন আগ্রহ দেখিয়েছে, তিন জনের মাঝে ইমানুয়েল নামে একজনকে তার মা নতুন বন্ধু হিসেবে ফাইনাল করেছে । ভায়লিতা এখন নতুন বাবা আর মা কে নিয়ে নানান জায়গায় ঘুরতে যায় আর ফেইস বুকে আপডেট দেয়।“ Having beautiful time with my new family member! its my new dad” আমার ভালই লাগে...৬২ বছরের একজন মহিলার জন্য বয় ফ্রেন্ড খুঁজে দেয়ার মতো অসাধারন কাজের ফটোগ্রাফার হিসাবে নিজেকে ভাবতে! টিউশনি- স্কলারশিপ- চাকুরী সহ অনেক পেশা থেকে টাকা কামিয়েছি কিন্তু অনাকাঙ্ক্ষিত হলেও ঘটক হিসেবে কিছু একটা হয়তো এটাই আমার প্রথম ও শেষ কামাই। ভাবতে খুব অবাক লাগে এক প্রান্তে আমরা এক প্রান্তে সুইসরা। আশপাশের কাছের মানুষদের মাঝে ৬০ বছরে কেউ বিধবা হলে তার জন্য নতুন করে বন্ধু খুঁজে দেবার সাহস আমার আছে কিনা কিংবা যার জন্য খুঁজে দিব সেই বা সহজে একসেপ্ট করবে কিনা এই বিষয়টা নিয়ে মাঝে মাঝে খুব চিন্তা করি। আমাদের সমাজে পুরুষদের ৬০ বছরে নতুন বন্ধু পেতে সমস্যা হয়না কিন্তু মহিলাদের?
টুকরো গল্পঃ [দুই]
নুরুল হুদা নামে আমাদের পাড়ায় এক লোক আছে যে গরু বাজারে যেতে চায় না কোরবানি ঈদে, কারন একবার সে গরু কিনতে গিয়ে পকেটমারের হাতে সব টাকা খুইয়ে সর্বস্বান্ত হয়েছিল তারপর থেকে পাড়ার কেউ একজন গরু কিনলে ভাগ দেয়ার মতো সুযোগ আছে কিনা জানতে চায় বিভিন্ন বাড়ি বাড়ি গিয়ে। নুরুল হুদার বুদ্ধিটা আমি কাজের লাগিয়েছি সুইজারল্যান্ডে এসে। পাশের এপার্টমেন্টের দম্পতির [ লাউরা আর আলেক্স] কাছে জানতে চেয়েছি তোমরা কি তোমাদের ইন্টারনেট( ওয়াইফাই) পিনকোডটা আমার সাথে শেয়ার করবে তাহলে তোমাদের ও লাভ আমারও লাভ। আমি তোমাদের বিলের অর্ধেক দিব।[ ভেবেছিলাম ওদের আরো কিছুক্ষণ বুঝাতে হবে কিন্তু আলেক্সের উত্তর শুনে অবাক হলাম যে সে আমার আগের ভাড়াটিয়ার সাথেও শেয়ার করেছে, তার মানে সুইজারল্যান্ডে নুরুল হুদার অভাব নাই]
রাজী হবার পর নিয়ম হচ্ছে তার লেটার বক্সে প্রতিমাসে ৫০ ফ্রাঙ্ক একটা খামের ভিতর দিয়ে দেয়া। এমনি ভাবে আমি গত দুই বছরে প্রতি মাসে ৫০ ফ্রাঙ্ক করে বাঁচিয়েছি। তো গত তিনদিন ধরে বাসায় নো নেটওয়ার্ক এক্সেস দেখাচ্ছে, বাধ্য হয়ে পাসের ফ্লাটে বেল চাপতেই লাউরা বেরিয়ে এসে জানতে চাইল কি চাই, আমি বললাম সমস্যার কথা। সে আমাকে বলল তার বয় ফ্রেন্ডের( আলেক্সের) সাথে ছাড়াছাড়ি হয়ে গেছে তাই এই অবস্থা। 
আমি খুব অবাক হয়ে জানতে চাইলাম বয় ফ্রেন্ডের সাথে ব্রেক আপ হবার সাথে ইন্টারনেটের কি সম্পর্ক? সে বলল তারা দুইজন মিলে বিভিন্ন বিলিং ভাগাভাগি করে দেয় তার মাঝে টিভির বিল আর গ্যাস তার ভাগে ইন্টারনেট ও ময়লার বিল তার বয় ফ্রেন্ডের ভাগে। এমন কি ইন্টারনেট বিল কতো তাও সে জানেনা তার কোন ফেইস বুক টুক নেই এবং সে ইন্টারনেটের ঝামেলা পছন্দ করেনা [ আমি মনে মনে বললাম খাইছে আমারে, সুইজারল্যান্ডে ও এই রকম মানুষ আছে?] কারন সে পেইন্টার দিনভর বিভিন্ন বিল্ডিঙে রং দেয় সন্ধ্যায় আয়েশ করে মারিজুয়ানা টানে। গল্প শেষে মুখ কালো করে ফিরে আসব এমন সময় বলে দাড়াও আমার নতুন বয় ফ্রেন্ডকে একটা ফোন করে দেখি সে ইন্টারনেট ব্যবহার করবে কিনা, আর তোমার সাথে শেয়ার করবে কিনা। একবার ভাবভছিলাম এক বয় ফ্রেন্ড যেতে না যেতে তিন দিনের মাথায় আরেক জন? পরে মনে করলাম প্রশ্নটা করা ঠিক হবেনা তাছাড়া কাছাকাছি উত্তর আমি জানি, কিঞ্চিৎ আসার আলো দেখতে পেয়ে দুয়া দুরুদ যা ছোট বেলায় শিখেছিলাম এক এক করে পড়তে শুরু করলাম। আমারও দুয়া পড়া শেষ সে এসে বলল আগামী মাসের প্রথম সপ্তার শেষের দিনে পাবা একই দামে!( হয়তোবা দুয়া দুরুদ ট্র্যাফিক জ্যামে পড়ে নাই তাই ডাইরেক্ট একশন) ধন্যবাদ দিয়ে ‘ইট ওয়াজ ভেরি কাইন্ড অফ ইউ’ বলে চলে এসেছি।আগামী মাসটা  আমার জন্য ক্রিটিক্যাল কারন লো ব্যান্ড উইদথ এর ফ্রি নেটওয়ার্ক বারান্দায় গেলে পাওয়া যায় কিন্তু তাপমাত্রা তিন চারের কাছাকাছি তাই বেশিক্ষণ থাকা যায়না। ভাল ভাল লেখকেদের প্রকাশিত গল্প গুচ্ছের বেশির ভাগেরই ম্যুরাল থাকে কিন্তু আমার গল্প গুলা খুব এলেবেলে। সব আশপাশের ঘটে যাওয়া সাধারন ঘটনা তাই ম্যুরাল পাওয়া খুব কঠিন, শুধু আজকের লেখার ঘটনাটা দিয়ে একটা মেসেজ দিতে চাই যা আমার নিজস্ব ধারনার উপর তৈরি। আর এই ধারনাটা হচ্ছে 
‘মানুষের তৈরি কিছু নিয়ম কানুন দিয়েই “আইন” নামে শব্দটার উৎপত্তি যেটা কখনো সামাজিক কখনো রাজনৈতিক কখনো গোত্রীয় কিংবা ধর্মীয়। সময় বদলায় কিন্তু সময়ের সাথে সমানুপতিক হারে আইন বদলায় না বিশেষ করে ধর্মীয় আইনের পরিবর্তনের হার খুব ধীরগতি সম্পন্ন হয়তোবা স্থির। এতে করে আমার কিছু যায় আসেনা, কিন্তু খারাপ লাগে তখনি যখন দেখি লাউরার মতো এক শ্রেণীর মানুষ ধর্মীয় এবং সামাজিক আইন গুলোকে বাদামের খোসার মতো করে ফু দিয়ে উড়িয়ে দেয় আবার এই একই পৃথিবীর বিরাট একটা শ্রেণীর মানুষ আইনের ফাঁদে পড়ে ধুকে ধুকে কষ্ট পায়।
পুরুষতান্ত্রিক সমাজ ব্যাবস্থায় জন্ম বড় হয়ে উঠার কারনে আমি মনে মনে ভাবতাম লাউরাই হয়তো সম্পর্ক ভাঙ্গার কারন, কিন্ত আজ আলেক্সের সাথে কথা হলো, হাই হেলো পর্ব শেষে আমি জানতে চাইলাম কি কারনে তোমাদের সম্পর্ক নষ্ট হয়ে গেল? আমার ধারনা ভেঙ্গে আলেক্স বলল “It was me for whom our relation broke up. I got involved with my office mate!”
দুদিন আগেই ঘটা করে পালিত হলো বিশ্ব নারী দিবস! এই দিনটাকে আমি ঘৃণা করি, আমি চাইনা এই দিনটা বার বার ঘুরে ঘুরে আসুক। নারী পুরুষের মাঝে  “বৈষম্য” নামের এই কুৎসিত শব্দটা পৃথিবী থেকে চিরকালের জন্য হারিয়ে যাক, জাতিসংঘের অফিসে ঢু দিয়েছিলাম কি অনুষ্ঠান হচ্ছে দেখার জন্য। যা দেখলাম তাতে আরো বেশি মন খারাপ হয়ে গেল। সুদান সোমালিয়া সহ আফ্রিকার গরীব দেশে নারীদের উপর অত্যাচারের তুলনা মুলক চিত্র! প্রজেকশনটা আফ্রিকা থেকে ঘুরে এশিয়াতে আসার আগেই আমি দৌড়ে পালিয়ে এসেছি।  অসম্ভব দুঃসময়ে যে মানুষটা আমার পীঠে হাত দিয়ে শান্তনা দেয় সে আমার 'মা' কিংবা আমার 'বোন'। তাদের জন্য আলাদা দিবস থাকবে কেন? আমি যা খাই আমি যা করি সব কিছুই তো তারা করে তাহলে তাদের জন্য আলাদা দিবস কেন থাকতে হবে! একটা দিনে কেন তাদের মুল্যায়ন করতে হবে প্রতিটা দিন প্রতিটা মুহূর্তে কেন নয়?


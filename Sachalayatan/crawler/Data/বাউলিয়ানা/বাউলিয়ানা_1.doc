ছুটি- কিন্তু আর কতদিন?




দেশের বাইরে থাকতে দিনে বারো ঘন্টা মিনিমাম আবার কখনও কখনও দিনে ষোল ঘন্টা কাজ করেছি। যদিও সেই অর্থে কায়িক পরিশ্রম নয়, তারপরও নিজেকে মাঝে মাঝে কামলা বলে মনে হতো। আর দেশে এসে দেখি মানুষের সময়ের অভাব নেই। অফিসে কাগজে কলমে আট ঘন্টা কাজ করার কথা থাকলেও টেনে টুনে সবাই ছয়- সাড়ে ছয় ঘন্টা কাজ করে। লাঞ্চ আর টিফিনের ব্রেক এত লম্বা হয় তারপরও সবার অভিযোগ এত কম  সময় দিলে কিভাবে হবে। সপ্তাহে শুক্রবার একদিন ছুটি ঠিকাছে, কিন্তু বৃহষ্পতিবারে হাফ ডে প্রায়ই কোয়ার্টারে পরিণত হয়। আবার বছরের মোট ছুটি হিসেব করলে দেখা যায় মাস চলে যায়।

এর মধ্যে এখন যোগ হয়েছে হরতাল-অবরোধ। অফিস আনঅফিসিয়ালি ছুটি। মানে ছুটির নটিশ দেয়া হবেনা, কিন্তু আসতে পারলে আস। এভাবে কেউ অফিস আসবে, এটা বোকারাও আশা করবেনা। অবশ্য আসতে গিয়ে বিপদও আছে। সেদিন একজনের গায়ে পেট্রল বোমা মেরেছে। বেচারা অটো দিক্সায় আসতে ছিল। পথে পিকেটাররা পেট্রল বোমা মেরেছে। এখন মেডিকেলে শুয়ে কাতরাচ্ছে।
এই হলো অবস্থা। মানুষের এখন ছুটি আর ছুটি, অফুরন্ত অবসর। প্রথম প্রথম অনেকের ভাল লেগেছে, এখন আর কেউ মেনে নিতে পারছেনা। কাঁহাতক আর ঘরে বসে বসে বেতন নেয়া যায়। মানষিক ভাবে মেনে নিতে কষ্ট হচ্ছে সবার।  অবসরে কলিগদের সঙ্গে আড্ডা দিতে দিতে এখন টপিকের অভাব দেখা দিয়েছে। আগে আড্ডাতে রাজনীতি তেমন একটা আসতনা। এখন এটাই একমাত্র টপিক। সময়ের সাথে কথাবার্তা অনেক চেঞ্জ হয়েছে। যেমন আগে যেকেউ যেকোনো মতামত দিকনা কেন, তার পেছনে যুক্তি দেবার চেষ্টা করেছে। তারপর একটা সময়ে যুক্তির ধার ধারেনি, বরং জোর গলায় বলার চেষ্টা করেছে "আমিই ঠিক, আপনি ভুল"। এটা হয়েছিল বিশেষ করে হরতাল অবরোধের প্রথম দিকে। আর এখন সবাই কনফিউসড। সবার কথাতে একধরনের কনফিউশন- আমরা এতদিন যা ভেবেছি তা কি ভুল? আমরা কঈ ভেবেছিলাম আর কী হচ্ছে! সামনে দিন গুলোতে আর কী কী হতে পারে।
অফিসে যাবার সময় নিয়মিত শেয়ার্ড সিএনজি, অটোরিক্সা ব্যাবহার করি। তাতে লোকজনের কথা বার্তা শুনি। একদম সাধারণ লোকজন যেমন ছোট দোকানের দোকানী, শুকনো মালের ব্যাপারি, ব্যাঙ্ক/বীমা/অফিসের চাকুরে এদের কথা বার্তায় বোঝা যায় দেশের আই পরিস্থিতিতে জনগনের মনোভাব কী। বিস্তারিত না লিখে পয়েন্ট আকারে দেইঃ
১। হাসিনা সব মোল্লাদের মেরে ফেলতেসে।
২। এই সরকার থাকলে দেশে আর ইসলাম ধর্ম টিকবেনা।
৩। এই সরকার আমাদের বেতন বাড়াইসে।
৪। এই সরকারের আমলে সবচেয়ে বেশি মানুষের চাকরী হইসে।
৫। আজকের এই অবস্থার জন্য সরকারই দায়ী। কারন তারা বিরোধী দলের কোনো কথা শুনেওনা, বলতেও দেয়না।
৬। হাসিনা চলে গেলেই সমস্যার সমাধান হয়ে যাবে।
এগুলো ছাড়াও কিছু ইন্টেলেকচুয়াল কথা বার্তা শোনা যায়। যেমন সংবিধান পরিবর্তন করা উচিত হয়নাই। এটাতো তাদের নির্বাচনী ইশতেহারে ছিলনা। এদেশের জন্য গনতন্ত্র না, মিলিটারি শাসনই এদেশের দরকার ইত্যাদি। আমি খুব কম মানুষকেই দেখেছি এই জ্বালাওপোড়াওয়ের জন্য বিরোধী দলকে দায়ী করতে! থেমে তাকা বাসে আগুন দিয়ে, রেল লাইন তুলে ফেলে মানুষ মারছে, আর দোষ এই সরকারের! অদ্ভুত মানসিকতা।
হু হু করে বাড়ছে নিত্য প্রয়োজনীয় জিনিষের দাম।  পেঁয়াজ- ১৫০ টাকায় বিক্রী হচ্ছে। ৪০ টাকার নীচে কোনো সব্জী নেই। চালের কেজি এই কয়দিনে ১০-১৫টাকা বেড়েছে। দেশের বাইরে থাকতে কখনই এসব গায়ে লাগেনি। এখন  চোখ বন্ধ করে রাখারও উপায় নেই। যাদের সীমিত আয়, মাস শেষে যাদের সামান্য সঞ্চয় বা ডিপিএস এর টাকা রাখতে হিমশিম খেতে হয়, এই পরিস্থিতিতে তাদের অবস্থা কেরোসিন। সেদিন এক সিনিয়র কলিগ বলছিলেন, বিদেশ থেকে ফিরে এসে ভুল করেছেন তিনি। আমি এর প্রতিবাদ করতেই বললেন, এই যে নিত্যব্যাবহার্য জিনিষের দাম একবার বেড়েছে- তা কি আর কমবে? কমলেও কি আর আগে মত হবে? ভদ্রলোক আগে নিউজিল্যান্ড ছিলেন। এখন দেশে এসে যেখানেই অনিয়ম দেখে সেখানেই প্রতিবাদ করতে যান। আর এতে সবার সাথে বিবাদ লেগে যায়। এডমিনের লোকজন মহাখ্যাপা উনার উপর।
বিদেশে থাকলে এইসব খবরগুলো কানে পৌছায়, কিন্তু মাথায় লাগেনা। যেমন প্রতিনিয়ত টিভিতে পুড়ে যাওয়া মানুষ আর গাড়ি দেখাচ্ছে, নিম্ন আয়ের মানুষের দূর্ভোগ, বিক্রী করতে না পেরে কৃষকের ফসল পঁচে যাচ্ছে, গাড়ি না চলার কারনে উতপাদিত শষ্য নষ্ট হয়ে যাচ্ছে মাঠেই, গোয়ালারা দুধ ফেলে দিচ্ছে পুকুরে। এই ছবিগুলো দেখে দেখে এক পর্যায়ে সয়ে যায় হয়তো কিন্তু মাথা থেকে যায় না। ছোট ছোট বাচ্চারা স্কুলে যেতে পারছেনা, পরীক্ষা দিতে পারছেনা, বার্ষিক পরীক্ষা শেষ হলে গ্রামের বাড়িতে বেড়াতে যাবার কথা, সেটাও হবেনা। বাচ্চারা চোখের সামনে দেখতে পাচ্ছে এক অরাজক পরিস্থিতি। এর একটা দীর্ঘমেয়াদি প্রভাবতো অবশ্যই তাদের মধ্যে পড়বে। 
আমি জানিনা এর শেষ কোথায়, এভাবে আর কতদিন চলবে। শুধু প্রার্থনা করি মানুষের কষ্টের দিন শেষ হোক। রাজাকারের দল দেশটাকে আরেকটা পাকিস্তান বানাবার যত চেষ্টাই করুক, সফল যেন না হতে পারে।


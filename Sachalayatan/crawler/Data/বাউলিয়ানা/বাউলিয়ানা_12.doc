সরকারি আমলারা যখন বিশ্ববিদ্যালয়ের ভিসি




০।
আমি পাঁচ বছর আগে একটা বেসরকারী বিশ্ববিদ্যালয়ে কর্মরত ছিলাম। সেখানকার ভিসি ছিলেন একজন প্রাক্তন সচিব। তিনি প্রচুর দেশে বিদেশে ঘুরেছেন, তার অনেক অভিজ্ঞতা, শেষে মধ্যপ্রাচ্যের একটা দেশে রাষ্ট্রদূতও হয়েছিলেন। আমার এই লেখাটা মূলত তার সাথে কাজ করার অভিজ্ঞতা নিয়ে। কাউকে হেয় প্রতিপন্ন করা অবশ্যই আমার ইচ্ছা নয়। বরং সরকারী আমলাদের মধ্যে কম্পিউটার এবং এ সংক্রান্ত কারিগরি জ্ঞান যে কত অপ্রতুল তা তুলে ধরাই আমার এই লেখার উদ্দেশ্য।
১।
একবার দুর্বল ফায়ারওয়ালের কারণে অনেকগুলো কম্পিউটারে ভাইরাস আক্রমন করে। নেটওয়ার্ক এ্যাডমিন সামাল দিতে পারছিল না। এর মধ্যে সিএসই বিভাগের কিছু কম্পিউটার ক্র্যাশ করে। বিভাগের মিটিং এ সিদ্ধান্ত হয় যে আমাদের কিছু আপডেটেট সফটওয়ার এবং কম্পিউটার কেনা আর একজন সহকারি নেটওয়ার্ক এ্যাডমিন নিয়োগ দেয়া হোক। কিন্তু কিছুতেই ভিসি সাহেবকে বোঝানো যাচ্ছে না যে, কি করে ভাইরাসের কারণে কম্পিউটার নষ্ট হতে পারে। তিনি ব্যাপারটা বিস্তারিত জানতে চান। বিভাগীও প্রধান পড়লেন বিপদে, বুঝতে পারছিলেন না ভিসি-কে কতটুকু ট্যাকনিক্যালি ব্যাখ্যা করলে তিনি বুঝতে পারবেন। আবার একেবারে কিছু না বললে তিনি বলে বসবেন- এই লোকতো কিছুই জানেনা!
২।
একবার সিএসই বিভাগ থেকে প্রস্তাব দেয়া হলো যে, শিক্ষকরা বিভিন্ন কনফারেন্স এ দেশের বাইরে যেতে হলে কর্তিপক্ষ যেন আর্থিক সহায়তা দেয়। তো ভিসি এতে রাজি হলেন, এবং গর্ব ভরে একাডেমিক কাউন্সিলের মিটিং এ তা প্রচার করলেন যে, এখন থেকে শিক্ষকরা দেশের বাইরের কনফারেন্সে যেতে চাইলে তাদের আর্থিক সাহায্য করা হবে। তো কদিন পরেই এক শিক্ষক গেলেন তার পেপার একসেপ্টেন্স লেটার নিয়ে সাথে পুরো মেইলের কপি। ভিসি সাহেব সবগুলো পেইজ পড়ে দেখেন, একটা লিষ্ট আছে যেখানে বাকী অথারদের নাম ও ইমেইল আইডি আছে। তিনি নাম দেখে একে একে বলতে লাগলেন, কে চাইনিজ, কে তাইওয়ানিজ, কে জাপানিজ ইত্যাদি। স্বাভাবিক ভাবেই সেখানে চাইনিজদের নাম ছিল বেশি। সব পড়ে তিনি বললেন এইটা তেমন ভাল কোন কনফারেন্স না! এখানে বেশিরভাগ লোকই চাইনিজ! এর জন্য আর্থিক সাহায্যে দেয়া হবে না! কুটনীতিবিদ থাকা কালে চাইনিজদের সাথে তার অভিজ্ঞতা বোধহয় সুখকর ছিল না!
৩।
সিএসই বিভাগের শিক্ষক নিয়োগের ভাইবা চলছে, এক্সপার্টরা বিভিন্ন প্রশ্ন করছেন। শেষে সবাই ভিসি সাহেবের দিকে তাকাতে তিনিও "একটাও প্রশ্ন না করলে ক্যামনে হয়" ভেবে জিজ্ঞেস করলেন, "মাইক্রোপ্রসেসর কি হার্ডওয়ার নাকি সফটওয়ার?"!!
৪।
নতুন ক্যাম্পাসের একটা বিশাল অংশে নেটওয়ার্ক এক্সপান্ড করা হবে। তিনি ভাবলেন সিএসই বিভাগের শিক্ষকরা সারাদিন শুয়ে বসে থাকে, তাদের একটু গতর খাটানো দরকার। এতে অনেক টাকাও সাশ্রয় হবে। তাই তাদের বিভাগীও প্রধানকে তলব করা হলো। ভিসি সাহেব বললেন যেহেতু নেটওয়ার্ক এক্সপানশনটা বিশ্ববিদ্যালয়েরই কাজ, তাই শিক্ষকদের উচিত কাজটা বিনা পারিশ্রমিকে করে দেয়া! বিভাগীও প্রধান বললেন শিক্ষকরা যদিও কম্পিউটার নেটয়ার্কিং জানে, কিন্তু এই ধরনের কাজের জন্য দরকার বিশাল পরিমানে ক্যাবলিং, মেসারমেন্ট এবং একটা ভাল ডিজাইন যাতে পরবর্তিতে আবার নেটওয়ার্ক এক্সপানশনের সময় যেন ঝামেলা না হয়। শিক্ষকরা হয়তো ডিজাইনটা করে দিতে পারেন কিন্তু ক্যাবলিং অবশ্যই প্রফেশনাল লোকজন দিয়ে করানো উচিত। ভিসি সাহেব সব শুনে তেমন একটা খুশি হলেন না। বললেন, এরা কী পড়াশুনা করে কে জানে!
৫।
শেষ করি ভিসি সাহেবের ইমেইল সমস্যা দিয়ে। তার ব্যাক্তিগত ইমেইলে প্রচুর স্প্যাম আসে। সেগুলোর ভিড়ে আসল মেইল পড়া কষ্টকর। তিনি অনেক সময় নিয়ে খুঁজে খুঁজে সেগুলো বের করেন, তারপর পড়েন। কিন্ত স্প্যামগুলো ডিলিট করেন না। অনেকদিন পরে তার এক ছোকরা পিএসকে বললেন, একটু দেখতো কী করা যায়? পিএস বলল, স্যার এই যে এখানে একটা স্প্যাম রিপোর্ট বাটন আছে। স্প্যাম সিলেক্ট করে সেটা ক্লিক করলে আর সেই আর স্প্যামটা আসবে না!
তিনি অবাক হয়ে বললেন, ব্যাস্‌ এতটুকুই!!



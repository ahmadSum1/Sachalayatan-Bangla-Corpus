বিটিভি ও অন্তর্গত মানুষের গল্প




০।
   আমাদের প্রজন্মের বয়সটা বোঝানোর জন্য ছোটবেলায় দেখা বাংলাদেশ টেলিভিশনের কয়েকটা অনুষ্ঠানের নাম চমতকার ভাবে কাজে লাগে। এই ধরেন যদি বলি, আমরা থান্ডার ক্যাটস, ম্যাকগাইভার, দি-এটিম, বহুবৃহী আর বাকের ভাই দেখে বড় হয়েছি, তাহলে সহজেই আমাদের প্রজন্মের একটা বয়সের সীমারেখা টানা সম্ভব। তো এই বাংলাদেশ টেলিভিশন হচ্ছে এই প্রজন্মের কাছে একটা পথিকৃতের মত। আমাদের অনেক বড় বড় চিন্তা-ভাবনার(!), শৈল্পিক কার্যকলাপের, সাহিত্যে-সংস্কৃতির অন্দরমহলে উঁকি দেবার অনুপ্রেরণা এই বাংলাদেশ টেলিভিশন বা বিটিভি। ২০০৩ সালে আমরা কয়েকজন বিটিভিতে একটা ট্রেইনিং এ যাই। আমাদের বিষয় ছিল সব টেকনিক্যাল ব্যপার নিয়ে আর তাই আমাদের ওঠা-বসাও ছিল সেই সংস্লিষ্ট লোকজনদের সাথে। আমার এই লেখাটা সে সময় দেখা বিটিভি এবং এর কিছু মানুষকে নিয়ে। এখানে বর্নিত অনেক ঘটনা বিটিভির ইতিহাসের সাথে সম্পর্কিত যেগুলো সেখানকার তত্কালীন বিভিন্ন কর্মকর্তা-কর্মচারীদের কাছ থেকে শোনা এবং যার কোন লিখিত সূত্র আমি জানিনা। লেখায় সত্য নামগুলো উহ্য রেখেছি আর কিছু ইংরেজী শব্দও ব্যবহার করেছি যেগুলোর অর্থ বাংলায় লেখা আমার জন্য কষ্টসাধ্য।
১।
    "সবাইকে সকাল ৯টার মধ্যে চলে আসতে হবে; সবার গলায় আইডি কার্ড ঝোলান থাকতে হবে; নজরুল আপনাদের সার্বিক দায়িত্বে থাকবে"। কথাগুলো একনাগাড়ে বলে যান তিনি। আমরা লাইন ধরে দাঁড়িয়ে তাঁর কথা শুনি। পঞ্চাশোর্ধ একজন নিপাট ভদ্রলোক, গায়ে একটা অফ-হোয়াইট রংএর শার্ট কিন্তু কোন টাই বাঁধা নেই। একটা পুরান আমলের কাঠের সেক্রেটারিয়েট টেবিলের ওপাশে বসে আছেন। কথায় কেমন জানি একটা আঞ্চলিক টান। আমরা ঠিক বুঝতে পারিনা সেই অঞ্চলটা কোথায়। যখন কথা বলেন সারা ঘর গমগম করে উঠে। ব্যস্ত  ভংগিতে পাশে দাঁড়ানো বিশ-বাইশ বছর বয়সের একজন শীর্ন তরুনকে ইশারা করে বল্লেন, "ওনাদের একটা শিডিউল বানিয়ে দাও, সপ্তাহে পাঁচ দিন করে পাঁচ সপ্তাহ হলেই হবে।" আমরা ধরে নিই যে, ইনি-ই সেই নজরুল এবং আত্যন্ত তড়িত গতিতে একটা খাকি রং এর ফাইল থেকে তিনি শিডিউল এগিয়ে দিতে দিতে বল্লেন, "একটা রাফ করেছি, ছার"। 
যিনি কথা বলছিলেন আবার গমগম করে কথা বলে উঠলেন। এবার গলায় গাম্ভীর্য খানিকটা কমিয়ে বল্লেন, আমাদের যে আইডি কার্ড দেয়া হবে তা আমাদের নিজেদের-ই লেমিনাটিং করে নিতে হবে, শুধু তাই না ট্রেইনিং শেষে আমাদের যে সনদ পত্র দেয়া হবে সেটাও আমাদের খরচে বানিয়ে নিতে হবে। আমরা একটু অবাক হই এবং একই সাথে খানিকটা অনিশ্চিত। তিনি মুখে এক চিলতে হাসি এনে বলেন, "আপনারা জানেন এটা সরকারি প্রতিষ্ঠান, এখানে বাজেট না থাকলে কিছু করা মুশকিল"। হঠাত একটা ফোন বেজে ওঠে, সেই পুরান আমলের ক্রিং ক্রিং করা ফোন। তিনি কথা বলার ফাঁকে আমরা রুমের চারপাশে চোখ বুলাই। বাংলাদেশের সবচেয়ে পুরান প্রতিষ্ঠানগুলোর মধ্যে একটি  "বাংলাদেশ টেলিভিশন" এর ইঞ্জিনিয়ারিং ডিভিশনের প্রধান কর্মকর্তার অফিস। এসি বিহীন রুমের মেঝে থেকে ছাদ পর্যন্ত সবখানেই পুরান দিনের ছবি স্পষ্ট, আধুনিক কালের কর্পরেট অফিসগুলোর সাথে কোন তুলনা চলেনা। ফোন রেখেই তিনি বল্লেন "রামপুরার এই ভবনটা করা হয়েছে মূল ভবন করার অনেক পরে। তাই এখানে এখনো এসি সংযোগ দেয়া হয়নি"। আমরা আমাদের মুখের অভিব্যক্তি প্রকাশে আরো সাবধান হয়ে যাই।
২।
ঢাকার বাইরে থেকে আমাদের পাঠানো হয়েছে বাংলাদেশ টেলিভিশনে একটা শর্ট টার্ম ট্রেইনিং এর জন্য। আমাদের উদ্দেশ্য হল টেরিস্ট্রিয়াল, মাইক্রো-ওয়েভ এবং স্যাটলাইট ট্রান্সমিশন সম্পর্কে হাতে কলমে শেখা। আর বোনাস হিসেবে দেখা যাবে বিভিন্ন অনুষ্ঠান ধারন সংশ্লিষ্ট কারিগরি কাজ। আমরা আমাদের অভিজ্ঞতা থেকে ভেবেছিলাম, এটাও আর দশটা ট্রেইনিং এর মত হবে যেখানে শেখার চাইতে চা-নাশতা খাওয়া, আড্ডা দেয়া বা ঘুরাঘুরি করে সময় পার করাটাই মুখ্য হবে। কিন্ত সিনিয়র ইঞ্জিনিয়ার এহসানুল হক সাহেবের সাথে প্রথম সাক্ষাতেই আমরা বুঝে গেলাম এই ট্রেইনিং এ আমাদের ভালই খাটতে হবে। আমি মনে মনে বল্লাম, ঠিকাছে- বিনা যুদ্ধে নাহি দেব সূচাগ্র মেদিনী।
আমাদের শিডিউল পাবার পর যখন আইডি কার্ড হাতে পেলাম, একটা ব্যপার দেখে সবাই বিষ্ময়ে অবিভূত। কার্ডের উপর দুটো সিল-একটা KPI (Key Point Installation) আরেকটা HQ (Head Quarter)। এর অর্থ হচ্ছে আমদের যেকোন সময় যেকোনখানে প্রবেশাধিকার আছে। যিনি আইডি কার্ড দিচ্ছিলেন, তিনি ওই কার্ডের গুরুত্ব বোঝানোর জন্য বলেছিলেন স্বয়ং প্রেসিডেন্ট আসলেও সরাসরি Tx-Rx (সংক্ষেপে Tx যেখানে ট্রান্সমিটার থাকে)এ ঢুকতে পারবেননা কিন্ত আপনারা পারবেন। সেই প্রথম নিজেকে একজন গুরুত্বপূর্ন মানুষ মনে হচ্ছিল।
৩।
আমরা প্রথম কাজ করি RF (Radio Frequency) ট্রান্সমিটার এবং রিসিভার নিয়ে। তৌফিক সাহেব ছিলেন আমাদের দায়িত্বে। মধ্য তিরিশের মত বয়স, ফ্রেঞ্চকাট দাড়িতে চমতকার হালকা-পাতলা ভদ্রলোক। পাশ করেছিলেন ঢাবি থেকে। বিটিভির হাতে গোনা কয়েকজন বি.এস.সি. ইঞ্জিনিয়ারের মধ্যে তিনি একজন। যদিও তিনি ছিলেন পদার্থ বিজ্ঞানের ছাত্র। এখানে উল্লেখ্য, বিটিভির বেশিরভাগ ইঞ্জিনিয়ার ছিলেন ডিপ্লোমা পাশ, এমনকি চীফ ইঞ্জিনিয়ার আর তারপরের পোস্টে সিনিয়র ইঞ্জিনিয়ার এই দুইজনও ডিপ্লোমা ইঞ্জিনিয়ার। তো তৌফিক সাহেব আমাদের বিভিন্ন জিনিষ বুঝিয়ে দেবার সময় মাঝে মাঝে থিউরেটিক্যাল প্রশ্ন করতেন। না পারলে “নো মাই ফ্রেন্ড” বলে বুঝিয়ে দিতেন। তিনি আমাদের দেখান, বিটিভি প্রতিষ্ঠার পর থেকে চালু হওয়া ট্রান্সমিটার কিভাবে এখন সক্রিয় রাখা হয়েছে, কিভাবে পুরানো যন্ত্রাংশগুলোর যত্ন নেয়া হয়, কিভাবে এই Tx এ পর্যায়ক্রমে ডিউটি বন্টন করা হয়। আরো বলেন, কিভাবে বিটিভি রামপুরার মেইন ষ্টেশন আর বিভিন্ন জেলায় অবস্থিত ষোলটি সাব-ষ্টেশন দিয়ে সারা দেশে টেরিস্ট্রিয়াল সম্প্রচার করে থাকে। 
তিনি একটা ঘটনা বলেন এরকম, বিটিভি প্রতিষ্ঠার পর থেকে তখন পর্যন্ত ট্রান্সমিশন কখনই বন্ধ হয়নি। পাঠকদের নিশ্চয়ই মনে আছে, মাঝে মাঝে আমরা টিভিতে একটা বিজ্ঞপ্তি দেখতে পেতাম, “বৈদ্যুতিক গোলযোগের জন্য আমরা দুঃখিত”। কিন্তু এটা বেশিরভাগ ক্ষেত্রেই সাব-ষ্টেশনগুলোতে সমস্যার কারনে হতো। তো বিটিভির ইতিহাসে সর্বোচ্চ চার মিনিট ট্রান্সমিশন বন্ধ ছিল এবং এর জন্য একাধিক ইঞ্জিনিয়ারের চাকরী চলে যায়। একজন ছিলেন আকবর সাহেব যাকে সাময়িক বরখাস্ত করা হয়েছিল। উনার সাথে আমাদের দেখা হয়েছিল। কালো পোড় খাওয়া একজন লোক, মধ্য চল্লিশের কাছাকাছি বয়স, ডিপ্লোমা পাশ। উনি বলেছিলেন পারিবারিক সমস্যার (সম্ভবত মেয়ের অসুখ) কারনে ছুটি চেয়েছিলেন কিন্তু লোকবল কম থাকায় পাননি। তারপরও অফিসে এসেছিলেন কিন্তু টেনশনে ব্যাকআপ পাওয়ার সাপ্লাই ম্যানুয়েল থেকে অটোতে ট্রান্সফার করতে ভুলে যান। আর উনার জীবনে যার পরিণতি ছিল ভয়াবহ। যদিও কারো কোন আর্থিক ক্ষতি হয়নি বা কোন যন্ত্রাংশেরও ক্ষতি হয়নি কিন্তু ততকালীন সরকারের একটা রাজনৈতিক অনুষ্ঠানের সম্প্রচার বিঘ্নিত হয়। যার পরিণামে সেই সময় পর্যন্ত তিনি কোন প্রমোশনও পাননি, বলতে বলতে চোখ দুটো ছলছল করে ওঠে উনার। 
এহসানুল হক সাহেবের একটা ঘটনা মনে পড়ে। তিনি একবার চিটাগঙ্গের নন্দন কাননে যে পুরান ষ্টেশন, সেখানে Tx এর দায়িত্বে ছিলেন। একদিন (সালটা মনে নেই) ঘুর্ণিঝড়ের আগাম বার্তা এল, নয় নম্বর মহাবিপদ সংকেত। তো উনার বস বাসায় চলে গেলেন, রয়ে গেলেন তিনি একা। কারন যথা সময়ে সম্প্রচার শুরু করতে হবে। তিনি ট্রান্সমিটার চালুও করলেন। বস বাসায় বসে টিভি খুলে দেখেন টিভিতে প্রোগ্রাম চলছে। তিনি ফোন করে জানলেন এহসান Tx এ একা, আর কেউ নেই। নন্দন কাননের সেই পাহাড়ের উপর বিশাল গাছপালায় ঘেরা ছোট ষ্টেশনে তুমুল ঝড়ের রাতে তিনি ট্রান্সমিটারটাকে আগলে রেখেছেন পরম মমতায়।
আরেকজন ছিলেন বারিক সাহেব, উনিও ডিপ্লোমা ইঞ্জিনিয়ার। তিনি জীবনের বেশিরভাগ সময় কাজ করেছেন চিটাগঙ্গে। উনার বাড়ি ছিল সম্ভবত উত্তর বঙ্গের কোন জেলায়। কিন্তু দীর্ঘদিন চিটাগঙ্গে থাকায় উনার কথায় শুধু চিটাগঙ্গে আঞ্চলিক টান চলে আসে। উনার সাথে কথা বল্লে প্রথমেই চিটাগঙ্গের লোক বলে মনে হয়। উনি বলছিলেন, রাঙ্গামাটিতে আমাদের একটা সাব-ষ্টেশন আছে যার যন্ত্রাংশ প্রায়ই নষ্ট হয়ে যেত। আর তার জন্য তাঁকে প্রায়ই চিটাগঙ্গ থেকে রাঙ্গামাটি ছুটতে হতো। সেই রাস্তা ছিল মারাত্মক খারাপ আর আবহাওয়া খারাপ থাকলেতো পোয়া বার। তারপরও তাঁকে ছুটতে হতো, কারন ট্রান্সমিটার কখনো বন্ধ হবে না, বন্ধ থাকতে পারবেনা। উনি সেই ট্রান্সমিটারের খুঁটিনাটি এমন ভালভাবে জানতেন যে, রাঙ্গামাটি ষ্টেশনের কিছু হলেই অলিখিত ভাবে বারিক সাহেবের ডাক পড়বে। এইজন্য তিনি চাওয়া সত্তেও চিটাগঙ্গ থেকে ট্রান্সফার হতে পারতেন না। উনি আফসোস করে বলছিলেন, কত ঈদ কত পার্বন দেশের বাড়ি যেতা পারিনি।
৪।
এরকম বিটিভির Tx এর প্রত্যেকটা লোক সারা দেশের ট্রান্সমিটারগুলো জান-প্রান দিয়ে রক্ষা করেন, চালু রাখেন। উনারা জানেন না এই ট্রান্সমিটারগুলো দিয়ে কী অনুষ্ঠান প্রচার হচ্ছে। কিংবা জানতেও চান না যে অনুষ্ঠানগুলোর মান কেমন, অথবা প্রচারিত সংবাদে কি শুধু সরকারের ছাফাই গাওয়া হয় নাকি অন্য প্রোপাগান্ডা চালানো হয়। শুধু একটা কথাই জানেন, আমাদের অর্থবল বা লোকবল কম হতে পারে কিন্তু রামপুরার মেইন ষ্টেশনের সাথে দেশের ষোলটা সাব-ষ্টেশন চালু রাখতে হবে যে কোন মূল্যে। এ যে কত বড় দেশপ্রেম, এই ছাপোষা মানুষগুলার সাথে কথা না বল্লে বোঝা মুশকিল।
(বাউলিয়ানা)
পুনশ্চঃ লেখাটা অনেক বড় হয়ে যাচ্ছে বলে আগামী পর্বে শেষ করার আশা রাখি।



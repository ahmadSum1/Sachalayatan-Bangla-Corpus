আপনার সাজ, আমার মন কালা



ধরেন আপনি খুব মাঞ্জা মেরে সাজ-গোজ করলেন। মানে ইস্ত্রী করা কালো প্যান্ট আর একদম ফকফকা সাদা ফুল শার্টের ভাঁজটা কোন ভাবে নষ্ট না করে পরে নিলেন। খুব সাবধানে ইন্‌ করলেন, কোমরের দুই পাশে তিনটা করে কুচি আর বাকিটা খুব যত্নের সাথে সামনে পেছনে গুঁজে দিয়ে-যাকে বলে পারফেক্ট ইন্‌। তারপর খুব সাবধানে হাতের কাছে থাকা গমছাটা দিয়ে চেয়ার মুছে তাতে বসলেন।  হুইল ওয়াশিং পাউডার দিয়ে ধোয়া মোজা জোড়া নিয়ে পরলেন আর মনে মনে বললেন  আল্লায় জানে প্যান্টের পেছন দিকে কুঁচকে না যায়! এরপর অক্সফোর্ড শু জোড়া  বের করে তার গায়ে নিজের চেহারা দেখা যায় কিনা একবার পরখ করে মনে মনে  পালিশওয়ালার প্রশংসা করলেন। এবার ধার করা কয়েকটা টাই থেকে বেছে বেছে সবচেয়ে সুন্দরটা পরলেন আর মনে মনে বললেন, ও নিশ্চয়ই এটা পছন্দ করবে। সুগন্ধি বোতলের তলানি থেকে অনেক কসরত করে এক ফোঁটা মেখে নিলেন কারন, একদিন ও বলেছিল এটার ঘ্রান নাকি খুব ভাল লাগে।
ঠিক এই সময়, আপনার আগোচরে আপনাকে ফলো করতে থাকা আমি মনে মনে বলি, আজকে আপনি আমারে ফাঁকি দিতে পারেবেননা বস্‌।  আমি দেখেই ছাড়ব কে সেই ব্যাক্তি, যার সাথে দেখা করার জন্য আপনার এমন যত্ন  করে সাজগোজ করা।
 
এবার চন্দনপুরা জামে মসজিদের পাশে যে মেস্‌টাতে আপনি থাকেন সেটা থেকে বেরিয়ে গলির রাস্তা ধরে একটু ত্রস্ত পায়ে আপনি হেটে চললেন। ঘড়িতে দেখলেন দশটা বেজে পাঁচ-মনে মনে বললেন, ইশ্‌ অলরেডী পাঁচ মিনিট লেট। অবশ্য অসুবিধা নেই ও নিশ্চয়ই অপেক্ষা করবে। ভাবতে ভাবতেই রাস্তার পাশে জমে থাকা পানি দেখে আপনার নাক মুখ কুঁচকে যায়।  বিপরীত দিক থেকে আসা গাড়ির চাকা থেকে ছিটকে সেই নোংরা পানি যেন আপনার  প্যান্ট নষ্ট করতে না পারে সেজন্য আপনি একটু দূরে গিয়ে দাড়ান যতক্ষন না  রিক্সা, প্রাইভেট কার অথবা সিএনজি পার হয়ে যায়।তারপর আবার আপনি এগিয়ে যান। সকালের রোদের তাপ আর আপনার মানষিক চাপ দুয়ে মিলে ঘাড় বেয়ে চলে আসা ঘামের স্রোতকে আপনি রুমালের আলতো ছোঁয়ায় হাওয়া করে দেন। আবার ঘড়িতে চোখ গেলে আপনি দেখতে পান দশ মিনিট লেট।  পুরনো সেই ঘড়ির ছিড়ে যাওয়া বেল্টের ভেতরের অংশ যে আপনি খুব যত্ন করে  স্ট্যাপল মেশিনের পিন দিয়ে আটকে রেখেছেন তা কিছুতেই যেন ওর চোখে না পড়ে,  সেজন্য ঘড়িটাকে শার্টের কাফ্‌ দিয়ে দ্রুত ঢেকে দেন।  তারপর যখন গলির শেষ মাথায় যেখানটাতে বড় রাস্তার সাথে মিশে গেছে, সেখানে বড়  বড় বাস আর ট্রাকের আনাগোনা দেখে আপনি আরেকটু উতকন্ঠিত বোধ করেন। কারন আপনার গন্তব্য সমাগত, সেখানে কেউ একজন আপনার জন্য অপেক্ষা করছে।
আমিও কিছুটা উত্তেজিত বোধ করি। এতক্ষন ধরে আপনাকে ঘুনাক্ষরেও বুঝতে না দিয়ে আমি যে আপনাকে ফলো করছি, সেটা বোধহয় একটু পর সার্থক হবে।
 
অবশেষে আপনি আপনার গন্তব্যে পৌছান।  আপনি দেখতে পান হলিউড-বলিউড এর সব নামকরা নায়ক আর নায়িকার পোষ্টারে ঢাকা  কাঁচের দেয়ালের এক পাশে ছোট একটা কাউন্টার, আর তাতে বসে আছে পারমিতা ফটো  স্টুডিওর মালিক কার্তিক মোহন। আপনাকে দেখেই বলে উঠেন, "আরে! আইসা পরছেন। আসেন আপনের পাসপুটের ফটু তুইলা দেই।
আমি একটা ভুদাইয়ের মতো ভ্যাক ভ্যাক করে তাকিয়ে রই। আমার মনটাও কালা, নাহলে এমন আবোলতাবোল ভাবি!


পাক চক্রে 



১।
আরেকটা সেমিষ্টার শুরু হয়ে গেল। ক্লাস, রিপোর্ট নিয়ে ব্যাস্ততাও শুরু হয়ে গেছে। দীর্ঘ সামার ভেকেশনের পর ক্যাম্পাসের সবাই আবার আগের ফর্মে। এবার দেশ থেকে পোষ্টগ্রেড ছাত্র/ছাত্রী একদম নাই বললেই চলে। বর্তমান ছাত্রদের সবার মধ্যেই এক প্রশ্ন, ঘটনা কী! দেশের অনেকেরই শুনি এপ্লিকেশন রিজেক্ট। অন্যদিকে চীন বা ভারত থেকে তো প্রচুর ছাত্র/ছাত্রী আসছে। এর মানে রিসার্চ ফান্ড এর অভাব হবার কথা না। বাংলাদেশের ছাত্র/ছাত্রীদের সুনাম কি দিনে দিনে কমে যাচ্ছে? নতুন আসা চৈনিক বালক বালিকাদের কিচিরমিচির শুনে শুনে কানে পোকা ধরে গেল। কথা বলতে গেলে আরেক বিপদ! উচ্চারণের বেহাল দশা। উল্টো প্রশ্ন করে করে জেনে নিতে হয় আসলে কী জানতে চায়। ভারতীয় ছাত্র/ছাত্রীদের নিজেদের মধ্যকার যোগাযোগটা খুব ভাল হয়, তাই প্রথম থেকেই তাদের সাহায্যের দরকার পড়লেই নিজেদের মধ্যে কেউ না কেউ তার সাহায্যের জন্য থাকবেই। এটা অবশ্য চৈনিকদের ক্ষেত্রে আরো বেশি। মানে নিজেদের শক্তিশালী কমিঊনিটি থেকেই তারা সাধারণত সব ধরনের তথ্য পেয়ে থাকে। একটা ব্যাপার খুব মজার লেগেছে, বেশির ভাগ চৈনিক বালক/বালিকাই প্রথম প্রথম স্কলারশিপের টাকা পেয়ে কী করি কৈ যাই অবস্থা! নিত্য নতুন জামা/জুতা কেনা, আইফোন/আইপড, ল্যাপটপ কেনা শেষ হলে তারা একটু স্থির হয়। আমার ল্যাবের এক মেয়ে প্রথম এসে আমাকে বলেছিল, প্রতি উইকে একজোড়া ড্রেস আর প্রতি দুই উইকে এক জোড়া জুতা না কিনলে তার চলে না। সেই মেয়ে এসেছিলতো লং স্কার্ট পরে কিন্তু সেটা ছোট হতে হতে মিনি থেকেও ছোট হয়ে যাবার পর তার কেনাকাটা আপাতত বন্ধ হয়। বাংলাদেশিদের কথা একটু বিশদে বলতে চাই। দেশের সেরা ইউনি থেকে আসা ছাত্র/ছাত্রীরা বেশির ভাগই পিএইচডি করতে আসেন। অল্প কিছু মাষ্টার্স আর রিসার্চ ফেলো আছেন। 
২।
একধরনের মানুষ থাকে, তাবলীগ জামাতের জন্য নিবেদিত প্রাণ। সারা বছরই দীনের দাওয়াত দিয়ে আমাদের জন্য দোজাহানের অশেষ নেকী হাসিল করেন। রোযা শুরু হবার পর তাদের দাওয়াতি কাজের জোশ বেড়ে যায় কয়েকগুন। এদের সবচেয়ে বিরক্তিকর ব্যাপার হচ্ছে তাদের কাছে পাকি ভাইদের কদর কোন কোন সময় আমাদের থেকেও বেশি। পাকি ভাইরাও ব্রাদার আবার দেশি ভাইরাও ব্রাদার। তবে পাকি ব্রাদারদের ধর্মীয় জোশ বেশি কিনা তাই তারা একটু বেশি কাছের লোক। বাসার কোন অনুষ্ঠানে দাওয়াত সবার আগে তাদের কাছে পৌছায়। নিজের সন্তান হবার খবর দেশি ভাইদের জানানোর দরকার মনে না করলেও পাকি ব্রাদারদের জানিয়ে মিষ্টি খাবার দাওয়াত দিতে ভুলেননা। দেশে তেমন একটা পাত্তা না দিলেও এখানে তেনাদের কিছু বলাও যায়না আবার সওয়াও যায়না। শেষে দাওয়াতের গ্রুপ দেখলে কেটে পড়ার একটা উপায় বের করতে হয়। তেনারা থাকেন তেনাদের মত, আমি আমার মত।
৩।
আরেক ধরনের মানুষ থাকবে, নিজেকে বড় করে দেখাবার নিরন্তর চেষ্টা করে। দুনিয়ার তাবত বিষয়ে যে তার জ্ঞান অগাধ সে বিষয়ে যেন কারও কোন বিন্দু মাত্র সন্দেহ না থাকে তার জন্য মস্তিষ্কের সব নিউরণের সর্বোচ্চ ব্যাবহার করে যাবে। সোজা বাংলায় যাকে বলে চাপাবাজী। কিন্তু এটা উনাদের বলা যাবে না; সামনে একশ একটা যুক্তি নিয়ে হাজির হয়ে যাবে। গলার জোর এত বেশি হয় বিতর্ক তখন নিছক ঝগড়াতে পরিণত হবে। পরে যখন ঘটনার পরম্পরায় দেখা যায় তার দেয়া যুক্তি খাটেনা, তখনও স্বীকার করে নেয়না যে তিনি ভুল ছিলেন। আজীব! এই ধরনের লোকজনের সাথে কথা বলার সবচেয়ে বড় সমস্যা হচ্ছে, তারা আশপাশের অন্য সবাই কতটা খারাপ সেটার ব্যাখ্যা দিতে দিতে হয়রান। এতে করে যদি নিজেকে একটু উচুঁতে তোলা যায়! দেশ থেকে এত দূরে এসেও লীগ-বিম্পি, প্রো-এন্টি নানাবিধ শতরকমের গ্রুপ না করলে তাদের চলেনা। তারপরে একজন আরেকজনের পিছে লেগে থাকবে, নাহলে রাতে ঘুম হয়না।  
৪।
জামাত শিবিরের কিছু চেলা চামুন্ডা থাকবে, বলা যায় বিশিষ্ট জ্ঞানপাপী। দেশের কোন না কোন ভার্সিটির প্রফেসর অথবা হয়তো ডিগ্রী শেষেই গিয়ে জয়েন করবেন এরকম সব লোকজন। দেখে অবাক লাগে, এদের কাজ হৈল তাবলীগ গ্রুপের সাথে মিলে ধরে ধরে নতুন আসা ছাত্রদের কাউন্সেলিং করা। সদ্য গ্রেজুয়েট পোলাপাইন এসেই হালে পানি পায়না, কোর্স, রিসার্চ নিয়ে হিমশিম খায়। অবশেষে তেনাদের মাথায় হাত বুলানিতে আর মিষ্টি কথায় একটু স্বস্তি পায়। আর অন্যদিকে প্রগতিশীল আর বামপন্থি লোকজনের ভাবের চোটে কেউ কাছেই ভিড়তে পারেনা। চাপাবাজীর চোটে আবার কেউ কথা কইব! ঘাড়ে কয়টা মাথা! বিশ্বের রাজনৈতিক অর্থনৈতিক সামাজিক সব সমস্যায় যারা কাতর, দেশের যেকোন সমস্যার তাতক্ষনিক সমাধান যাদের কাছে হাতের আঙ্গুলের তুড়ি বাজানোর মত সহজ, এদের ব্যাক্তিগত চরিত্র কিন্তু উপভোগ করবার মত এক বিনোদন! এগুলা বলতে গেলে হয়তো খুব ক্লীশে শোনাবে, তাই বাদ দেই। মাঝে মাঝে এটা ভেবে কষ্ট লাগে যে, আমরা কেউ দেশে ফিরে যাবনা। গাল ভরা বুলি যতই ঝাড়ি না কেন তলে তলে পারমানেন্ট রেসিডেন্সির এপ্লিকেশন ফরমটা ফিলাপ করে বসে আছি। শুধু জমা দেবার জন্য অপেক্ষা। আর দেশে ফিরে যাবে তারা, যাদের আমরা মানুষ মনে করিনা। তার মানে পাক চক্রে সবকিছু একদিন নষ্টদের অধিকারে যাবেই!
৫।
আমি এখানে আসার পর গত কয়েক বছরে বাংলাদেশি ছাত্রদের ডিগ্রী শেষ না করেই চলে যাবার একটা প্রবণতা লক্ষ্য করলাম। এই ড্রপ রেট কিন্তু কম নয়। কিছু আছে রেজাল্ট/রিসার্চ খারাপ করার কারণে স্কলারশীপ সাস্‌পেনশনের কবলে পড়ে। তবে বেশির ভাগ ক্ষেত্রেই এখানে এসে আরো ভাল ইঊনিতে চলে যাবার একটা প্রবণতা দেখি। একটা পোষ্টগ্রেডকে স্কলারশীপ সহ আরও বিভিন্ন সুযোগ সুবিধা দিয়ে নিয়ে আসা হয়। সে সব কিছু ব্যবহার করে কিছুদিন পর যখন অন্যখানে চলে যায় সেটা কোন কারনেই ইউনির জন্য সুখকর না, রেপুটেশনেরও বারোটা। এতে করে যে ক্ষতিটা হয় তা হচ্ছে, ইউনিতে দেশ থেকে পরবর্তীতে নতুন ছাত্র/ছাত্রী ভর্তীর ব্যাপারটা আরও কড়াকড়ি হয়ে যায়। নিজের সুযোগ সুবিধার জন্য আমদের অনেক কিছুই করতে হয়। কিন্তু একটা বার ভাবিনা এতে অন্যদের সমস্যা কতটুকু হতে পারে। 
৬।
সব মিলায়ে আবার নতুন বছরের (একাডেমিক) যুদ্ধের জন্য প্রস্তুত হতে হয়। এবার আমার কিছু একটা করে দেখাতে না পারলে খবরই আছে। সুপারভাইজরের ঠ্যালা-গুতা খাইতে খাইতে সব সয়ে গেছে, কিছুই আর গায়ে লাগে না। প্রত্যেক উইকে মনে হয় ঠিকাছে এই উইকেতো তেমন কিছু করা হইল না, নেক্সট উইক থেকে একদম ঝাপায়া পড়ুম। কিন্তু কীসের কী! যেই কে সেই। প্রতিদিনই ল্যাব এ গিয়ে ফার্মের মুরগীর মত ঝিমাই। নাহ্‌ এবার তনুমনঝাঁঝাকরণ ট্যাবলেটের আবিস্কার করেতেই হইবেক! 



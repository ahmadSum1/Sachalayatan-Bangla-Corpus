এলোমেলো ভাবনা ৪ 



১
আজ রবিবার। আমার পড়াশোনা করার দিন। কিন্তু ২ ঘন্টা টেবিলে বসে থেকেও পড়া আগাতে পারছি না। অখাদ্য একটা প্রবন্ধ পড়তে হবে “Transits:Transposing the Subject”। মোটে তিন পাতা পড়া হলো ২ ঘন্টায়, তাই এখন পড়ার চেষ্টা বাদ দিয়ে লিখি। 
২ 
দেশ থেকে আসার প্রায় ২ মাস হয়ে গেল। তবু মনে হয় কত দিন হয়ে গেল। এইবার দেশ থেকে আসার পর খালি খারাপ খবর শুনি। খুব প্রিয় কিছু মানুষ মারা গেলেন। চিন্তা করে দেখি তাদের সাথে শেষ কবে দেখা করেছিলাম…এইবার গিয়েও কি দেখা হয়েছিল। এই সব চিন্তা করতে করতে মন অস্থির হয়ে যায়…নিজের আম্মু-পাপার তো বয়স হয়ে গেল।  প্রবাস জীবন থেকে কি পাবো? জীবনের নিরাপত্তা, জীবিকার নিরাপত্তা, সাস্থ্য চিকিৎসার সুব্যবস্থা, পড়াশোনার সুব্যবস্থা। এই প্রবাস জীবনের জন্য যে কত কিছু ছেড়ে আসলাম!
৩ 
এইবার দেশ থেকে আসার পরপরই আম্মু ঘ্যান-ঘ্যান শুরু করেছেঃ “বিয়ে কবে করবে? বিয়ে কবে করবে? বিয়ে করো না কেন? তোমার ব্য়স হয়ে যাচ্ছে। তোমার জন্য আমরা হ্জ্ব করতে যেতে পারছি না”। আম্মু যখন এই হজ্বের অজুহাত ব্যবহার করে, তখন কেমন লাগে? নিজেকে পুরোপুরি বাড়ির পোষা পশু-পাখির মত মনে হয়। আমার দ্বায়িত্ব আরেক জনের কাছে দিয়ে যেতেই হবে। কেন? আমি আমার নিজের দ্বায়িত্ব নিয়ে পারি না?
ছোট বেলা থেকে আমাকে যে সুযোগ দেয়া হয়েছে, যা শেখানো হয়েছে তাতে আমি নিজের দ্বায়িত্ব নিজেই নিতে পারবো। তো হঠাৎ করে কি হলো যে আম্মু বিয়ে দেয়ার জন্য অস্থির? সামাজিক চাপ? হয়তো বা! একা একা থাকি, পড়াশোনা করি বলে যে আমার আত্মিয় স্বজনও কম কথা বলে না…তার উপর আমার সমবয়সী সব খালাত-মামাত ভাই-বোনরাও বিয়ে করে ফেলেছে ইতিমধ্যে। মানুষও কম না কথায় খোঁচা দেয়ার ব্যপারেঃ “তোমার মেয়ের বিয়ে দেয়া লাগবে না, তুমি তো তোমার মেয়েকে বিদ্বান বানাবে!” যেন বিদ্বান হওয়া খুবই খারাপ একটা ব্যপার। 
কালকে আম্মুর সাথে কথা বলতে বলতে মেজাজ চরম খারাপ হয়ে গেল।“অমুক তারিখে তোমার ২ সপ্তাহের ছুটি আছে না? তখন দেশে এসে বিয়ে করে যাও”! আমি কি চাই সেইটা কেউ জানতেই চায় না। আম্মুর কথা নিজের পছন্দ যখন আছে, তখন বিয়ে কেন করবে না? যতই বলি বিয়ে তো করবোই, তবে আগে জীবনটা একটু গুছিয়ে নেই, মাস্টার্সটা আগে শেষ করি। কে শোনে কার কথা? আমার এই মাস্টার্স প্রায় শেষের পথে, আরেকটার করার চিন্তা করছি। ওমা! এতো পড়াশোনা করে কি হবে? আগে বিয়ে তো করো।
উফ বিয়ে বিয়ে বিয়ে! যেন জীবনে বিয়ে ছাড়া আর কোন কিছুরই দাম নাই? মেয়ে হওয়ার এতো বিপদ, এতো বিড়ম্বনা! [বিশ্ব নারী দিবসের আগে কি বলি এইসব?]
৪ 
কয়েক দিন ধরে এই গানটা খুব শুনছি। 

My sweet sweet song, you don't sound sweet to me no more....


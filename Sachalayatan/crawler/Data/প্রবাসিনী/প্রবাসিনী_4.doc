প্রবাসিনীর দিনলিপি ৭



১
অনেক দিন লেখালেখি করি না… অভ্যাস চলে যাচ্ছে। তাই অনেকটা জোর করেই লিখতে বসলাম আজকে। 
২
হেইতির খবর আমি যতটা পারছি এড়িয়ে চলছি। পড়ে, দেখে কি হবে? কিছুই করতে পারব না। হয় তো কিছুক্ষণ আহা উহু করবো, এসএমএস করে কিছু টাকা ডোনেট করবো, তারপর ভুলে যাব। প্রত্যেক বছরই তো এ রকম কিছু না কিছু হয়…কোন কিছু করার ক্ষমতা নেই আমাদের। খুবই অসহায় লাগে।
জানেন সবচেয়ে বেশি অসহায় কখন লেগেছিল? যখন কেউ একজন আমাকে বলে যে এই গজব হলো কেয়ামতের লক্ষ্মণ, অমুসলিমদের প্রতি গজব আগে আসবে। এই জন্যই হেইতির এই অবস্থা। 
Seriously? Seriously! বিশ্বাসই হয়নি যে এই কথাগুলো শুনলাম। মাথায় রক্ত উঠে যায়। মেজাজ সামলে নিয়ে বল্লাম, এইটা কোন ধরনের বিচার তুমিই বলো? অমুসলিম তো কি হয়েছে? 
৩
অনেক মুলামুলি, চিন্তা-ভাবনা, কথা-বার্তা বলে সিদ্ধান্ত নিয়ে নিলাম যে সামারে ধুমধাম ক্লাস নিয়ে ডিসেম্বরে মাস্টার্স শেষ করবো। ধুরো! আর পড়াশুনা করতে ভাল লাগে না। সেই কথা আমার এডভাইসর আর বাসায় জানালাম। সবাই মোটামুটি রাজি। কিন্তু পাপার প্রশ্ন, এরপর কি করবা? বললাম যে এখনো জানি না, ঠিক করি নাই। পাপার প্রশ্ন, সব সময় এতো দিশেহারা থাকো? তোমার জীবনের ভিসন কি?
আসলেই তো। এতো দিশেহারা থাকি কেন? চিন্তা করি… আমাদের জেনারেশন হাতে অনেক বেশি অপশন… একটা কিছু করলে মনে হয় আরো দশটা জিনিস করা হলো না। এই আমি এখন যে পড়াশুনা করি, আমার কিছু বন্ধু-বান্ধব অন্য কত কিছু করে ফেলল। একজন চায়নায় চলে গেছে ইংরেজী পড়াতে, আরেকজন এনজিওতে কাজ করছে, বেশ কয়েকজন টিচ ফর আমেরিকায় আছে, একজন আবার একটা রাঞ্চে কাজ করছে। আমার অনেক বন্ধুই এখনো বেকার… একোনমির খুবই খারাপ অবস্থা। 
আজকে ভয়ে ভয়ে চাকরির বাজার দেখা শুরু করলাম…কমিউনিটি রিসোর্স, ডেভেলপমেন্ট, রিসার্চ এইসব ফিল্ডে। অবস্থা তো বেশি ভাল না। কি জানি কি হবে ডিসেম্বরের পরে? 
৪
মাঝে ৩ সপ্তাহ ঢাকা থেকে ঘুরে এলাম। ২ কাজিনের বিয়ে নিয়ে খুব মজা হলো। Against all odds, পাখিও দেশে চলে আসছো যুদ্ধনগরী থেকে আমি দেশ ছাড়ার ২ দিন আগে। কিংকং আর উত্তল দর্পণের সাথে দেখা হয়ে গেল। নজরুল ভাইএর বাসাও চলে গেলাম। আমি এখন উনার রান্নার বিশাল ভক্ত। সবুজ রঙের চিংড়ির দোঁপেয়াজা কয় জন রাঁধতে পারে? নিধি আর নূপুর আপুর মত এত সুন্দর মেয়ে-মা কয় জন আছে? 


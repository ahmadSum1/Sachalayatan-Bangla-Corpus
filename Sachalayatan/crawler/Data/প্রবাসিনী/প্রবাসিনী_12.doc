প্রবাসিনীর দিনলিপি/এলোমেলো ভাবনা- ২



এই বার দেশ থেকে আসার আগে বেশ কয়েকটা বই নিয়ে এসেছি। বইয়ের দোকানে ঘোরাঘুরি করতে আমার খুবই ভালো লাগে। আর্কষণীয় শিরোনাম দেখে বই পছন্দ করা, একেকটা বই তাক থেকে নামানো, প্রচ্ছদ দেখা, কয়েক পাতা পড়ে দেখা, বই হাতে নেয়া, লেখকের জীবনী পড়া, বই ভালো না লাগলে ফেরত রেখে দেয়া। বইয়ের দোকানে আমি ঘন্টার পর ঘন্টা কাটিয়ে দিতে পারি বেশ খুশি মনে।
ঢাকা ছাড়ার আগের দিন একটা বইয়ের দোকানে গেলাম, সময় প্রকাশনীর। এই বই, সেই বই দেখতে দেখতে অনেক সময় কেটে গেল। জেন্ডার ও উন্নয়ন কোষ (১ম ও ২য় খণ্ড) নামে ইয়া মোটা মোটা দুইটা বই কিনে ফেললাম। আম্মু মহা বিরক্ত -- এই ভারি বই কীভাবে নিবা, কোনোদিনও তোমার এই বই পড়া হবে না, ইত্যাদি, ইত্যাদি। দোকান থেকে বের হবার ঠিক আগ মুহূর্তে একটা নাম চোখে পড়লো, তসলিমা নাসরিন। ওই দোকানে তসলিমার দুইটা বই ছিলঃ 'অপরপক্ষ' ও 'প্রেমের কবিতা'। কিনে ফেললাম। আম্মু তো আরও বিরক্ত; কেন ওই মহিলার বই কিনবা?
বাসায় খুঁজে-পেতে তসলিমার আরও দুইটা বই পেলাম -- 'আমার মেয়েবেলা' ও 'খ' সবগুলো নিয়ে চলে এসেছি, এখনো পড়ার সময় হয়নি। টার্ম শেষে ছুটিতে পড়ার ইচ্ছা।
আজকে দুপুরে সেই ইচ্ছা নাকচ করলাম। ফ্রান্জ ফেননের 'দি রেচেড ওফ দি আর্থ' পড়ছিলাম, ক্লাসের জন্য। সেমিনারের আকারে ক্লাস, মোট ৬ জন ছাত্র। ভালোমতো পড়ে যেতে হয়, নয়তো প্রফেসর টের পেয়ে যাবে। সেই ফেনন পড়তে পড়তে এক সময় বই রেখে অন্য বইয়ের দিকে চোখ যায়। আসলেই স্কুলের পড়া করতে কারইবা ভাল লাগে।
তুলে নিলাম ‘খ’। অনেক অনেক ছোট লেখার সংকলন, বিভিন্ন পত্রিকার কলাম। বেশ কয়েকটা লেখা পড়ে ফেললাম সারা বিকাল জুড়ে। খুব ভাল লেখার হাত এই বিতর্কিত লেখিকার। আমার কিন্ত বেশ ভাল লেগেছে। তিনি মানুষের সম-অধিকার নিয়ে যে কথাগুলো বলেন, বেশ মনে দাগ কাটে। মনের কথা রাখ-ঢাক না করে বেশ অবলীলায় লেখে ফেলেন। আমার কয়েকটা প্রিয় লাইন তুলে দিচ্ছিঃ
“আমি সেই পুরুষদের ঘৃণা তো করিই যারা নারীকে ধর্ম আর রীতির ধুয়ো তুলে
নির্যাত্ন করে, পায়ে শেকল পরায়; কিন্তু সেই অথর্ব মেয়েদেরও ঘৃণা কম করি
না যারা পুরুষের এই বর্বরতা জীবনে মেনে নেয়, পায়ের শেকলকে কল্যাণ জ্ঞান
করে। সেই নারীই মনুষ্যত্বের অপমান সবচেয়ে বেশি করে যে তার নিজের সম্মানকে অন্যের কাছে বন্ধক রাখে, বিক্রি করে” (খ, ৫০)।

কথাটা বেশ শক্তিশালী। আমরা তো আসলেই নারীর স্বাধীনতা চাই, কিন্ত নারী কি ওই স্বাধীনতা চায়? স্বাধীনতার মানে কী? নারী ক্ষমতায়ন? মাইক্রোক্রেডিটের থেকে টাকা ধার করা? অনেক অনেক প্রশ্ন; উত্তর আছে? কোথায়? কার কাছে? ফেমিনিজমে এই গুলোর কোন উত্তর নেই (বেশ হতাশ কথা, এইটা নিয়ে আরেকদিন লিখবো)।
তসলিমার কথা সুন্দর। আমি নিজের সম্মান নিশ্চয়ই অন্যের কাছে বন্ধক রাখতে
চাই না, বিক্রি করতে চাই না, কিন্তু আমাকে তো সমাজে বাস করতে হবে, আমারও পরিবার আছে। তাই না? ফেমিনিস্ট বলেই সমাজ আর পরিবারকে অগ্রাহ্য করতে পারি না, জানালা দিয়ে ফেলে দিতে পারি না। তসলিমা মহিলাদের “লিভড রেয়ালিটি”র (বাংলায় এর সমতুল খুঁজে পাচ্ছি না) কথা চিন্তা করেননি। ঊমা নারায়ণ নামে এক ভারতীয় ঠিক এইটা নিয়েই বেশ লেখালেখি করেন। বাংলাদেশে ফেমিনিজমের কী রূপ হওয়া উচিত? উত্তর কি আছে?


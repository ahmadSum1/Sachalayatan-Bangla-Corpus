প্রবাসিনীর দিনলিপি ৪



১
অনেক ধরে কিছু লেখা হচ্ছে না। সময় পাই না। পড়ার চাপ বেড়ে গেছে। সাপ্তাহিক ছুটির দিনগুলোতে অন্য বাংলাদেশিদের সাথে এইখানে ঐখানে ঘুরতে যাই, আড্ডা দেই, দাওয়াত খাই। গত কয়েক সাপ্তাহিক ছুটিতে বেশ হুটোপুটি করেছি। এখানে বেড়ানো, ওখানে যাওয়া! বেশ কয়েক জন জানতে চেয়েছে লেখি না কেন? বলি সময় পাই না। কিন্তু আসলে কি তাই? ঘন্টার পর ঘন্টা ফেসবুকে কাটাই, টিভি দেখি! সময় তো আসে, কিন্ত লিখি না কেন? জীবনে একঘেয়েমি এসে গেছে। মন-টন ভালো থাকে না। কিছু ভালো লাগে না। এখানে বৃষ্টি শুরু হয়েছে। চারদিকে কেমন অন্ধকার অন্ধকার ভাব। মন খারাপ করে দেয়া আবহাওয়া। নাকি আমার আবেগগুলোই প্রজেক্ট করছি? বেশ হতাশ হয়ে গেছি। 
২
কী করি সারাদিন? 
সপ্তাহে তিন দিন ক্লাস, ঐ দিনগুলোতে শ্বাস ফেলার সময় থাকে না। সপ্তাফে এক কি দুই দিন রাঁধি বাকি দিনগুলোর জন্য। সেই খাবার খাই, ফেসবুকে ছবি আপ্লোডাই। তখন অন্য প্রবাসিদের গালি খাই । বাসা পরিষ্কার করি, বাথরুম ধুই। বিল দেই। সচল পড়ি। আন্তর্জালে গুঁতাই, বন্ধুদের সাথে কথা বলি। ফেসবুকে ছবি দেখি। মাফিয়া খেলি। কিংকুর দেয়া লিংকে দেশি রেডিও শুনি। চা খাই। 
পাখির সাথে কথা বলি, কথা শুনি, কথা বলি না-চুপ করে বসে থাকি, ঝগড়া করি, চোখের পানি ফেলি, পরে কবে দেখা হবে (কি দেখা হবে না কি) সেই দিনের হিসাব করি। দূরত্ব আসলেই বেশ কষ্টের, বেশ কষ্টের। মাঝে মাঝে মনে হয়, ধুরো, পড়াশোনা-ক্যারিয়ার এইসব দিয়ে কী হবে? সব ছেড়ে-ছুঁড়ে চলে যাই! কিন্তু কই যাব? আম্মু-পাপাই বা কী বলবে?
প্রায় ৭ বছর আমি একা থাকি। প্রত্যেক বারই ভাবি এই বারই শেষ, দেশে চলে যাব, পরিবারের কাছে ফিরে যাব। কিন্তু ফেরা হয় না। জীবিকার তাড়ণায় ভাবি, আর কয়েকটা দিন কষ্ট করি। It will all be worth it in the end. কিন্তু সেই end-টা কি? সেই end কি আসলেই আছে?
এখন চিন্তা করি এমএস শেষ করে দেশে চলে যাব। তারপর যা হওয়ার হবে। দেশেই কিছু একটা করবো। অন্যের দেশে, অন্যের ভাষা বলে, অন্যের নিয়ম মেনে জীবন কাটানোর মানে হয় না। 
৩
আমার সবচেয়ে বড় হতাশা আমার পড়াশুনা নিয়ে। যা ক্লাসরুমে পড়ি তার ব্যবহার নিয়ে চিন্তা করি। খালি চিন্তা করি, উত্তর খুঁজে পাই না। একাডেমিক পরিবেশ আমার ভাল লাগছে না। এই খানে অনেক রাজনীতি, অনেক হাউকাউ। এই বিশ্ববিদ্যালয় এত বড়, এত মানুষ---কিন্ত the sense of disconnectionও বড়। এই খানে মানুষ কেমন একা একা, বন্ধুত্বের তেমন নমুনা দেখি না। 
আমার আন্ডার গ্র্যাজুয়েটের বিশ্ববিদ্যালয় বেশ ছোট ছিল। ২০০০ ছাত্র, বেশ isolated জায়গায়। কিন্ত আমরা ঐখানে একা ছিলাম না কিংবা একাকিত্ব কী বুঝতে পারিনি। আমাদের ঐখানে কাউকে কখনো একা খেতে যেত না। ছোট কমিউনিটি, সবাই সবাইকে চিনতাম। একা ডাইনিং হলে গেলেও কারও না কারও সাথে দেখা হয়ে যেত। এক সাথে কথা বলা, খাওয়া-দাওয়া করা…
৪ 
আজকে আমাদের ডিপার্টমেন্টে ডোরোথী স্মিথ এসেছিল, একজন সুপরিচিত সমাজবিজ্ঞানী। মহিলার বয়স ৮০। এখনো গবেষণা করে, এখনো কী শক্ত সমর্থ। দেশে নিজের নিনির (মানে নানি) কথা চিন্তা করলাম, মোটামুটি পুরা অন্যের উপর নির্ভরশীল। ডোরোথী স্মিথ আগামী টার্মে আমাদের একটা ক্লাস নিবেন (খুবই আগ্রহী আমি ক্লাসটা নিতে)।
যাই হোক, ডোরোথী স্মিথের লেকচার শুরু হবার আগে আমার আডভাইসর ডাক দিয়ে বলে যে শুক্রবার তার বাসায় একটা ‘গেট-টুগেদার’ আছে, শিরিন রাজ্জাকের সাথে। তিনি একজন সমাজবিজ্ঞানী ইউনিভার্সিটি অফ টরোন্টোতে। তিনি কয়েক দিনের জন্য ভ্যাঙ্কুভারে আছেন একটা লেকচার দেবার জন্য আবু গারেবের ঘটনা নিয়ে। যাই হোক আমার আডভাইসর বললো যে উনি কিছু “student of colour”-দের দাওয়াত দিবেন, ছোট আয়োজন -- তাই বেশি কাউকে বলবেন না। (মহিলা নিজে কিন্তু ভারতীয়, আমাদের ডিপার্টমেন্টের একমাত্র নন-white প্রফেসর)। বেশ অবাক হলাম! জানি আমি white না, majority না; তাই বলে নিজেকে কখনো student of colour হিসেবে চিন্তা করি না। দাওয়াতে যাব কারণ দেখি কী হয় student of colour gathering এ।
৫
এই লেখা লিখতে লিখতে কৃষ্ণকলির গান শুনছিলামঃ
আজ ঝড় ভালোবাসা
আনন্দে ভেসে যাওয়া
ডুবি ডুবি ভেসে উঠি অঙ্গনে আমার,
নেচে নেচে চেয়ে থাকি
দূর পানে আমার আমার আমার।

আমিও ডুবে আছি, তবে আনন্দে নয়, হতাশায়। জীবন নিয়ে হতাশা! আশা করি আবারও ভেসে উঠবো।  


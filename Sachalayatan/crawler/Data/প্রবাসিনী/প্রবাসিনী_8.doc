এলোমেলো ভাবনা ৩ 



এখানে যারা যারা প্রবাসি আছেন, হাত তুলেন দেখিঃ কার কার বাসায় সিদ্দিকা কবীরের “রান্না খাদ্য পুষ্টি” বইটা আছে? কোথায় যেন পড়েছিলাম (হয় তো জাফর ইকবালের লেখা) যে প্রবাসি বাংলাদেশিদের বাসায় কোরান শরীফ না থাকলেও একটা “রান্না খাদ্য পুষ্টি” আছে। 
এই বইএর সাথে আমার পরিচ্য় বেশ ছোট বেলায়। আমার মার একটা কপি আছে, প্রথম দিক কার মুদ্রণ, গাড় নীল আর ক্রিম কালারের মলাট। ভেতরে খুবই সুন্দর একটা শাড়ি পড়া, কপালে টিপ দেয়া মহিলার ছবি আঁকা, তার হাতে মনে হয় একটা ট্রেও ছিল, খাবার ভরা। বইটা উৎসর্গ করা ছিল বাংলাদেশের পুষ্টিহীন শিশুদের। আম্মুর বইটা বেশ পুরানো, তার বিয়ের সময় পাওয়া। ব্যবহার করতে করতে বইটার এখন বেশ করুন অবস্থা, পাতাগুলো খুলে খুলে আসে। বিভিন্ন পাতায়, রেসিপিতে আম্মুর হাতে পেন্সিল দিয়ে নোটস লেখা। ছোট বেলায় বাসায় কোন দাওয়াতের আগে মাকে দেখতাম “রান্না খাদ্য পুষ্টি” নিয়ে দুপুর বেলা বিছানায় উপুর হয়ে শুয়ে শুয়ে কি রাঁধবে, কী কী বাজার করতে হবে এই সব লিখতো।মাঝে মাঝে আমাকে বলতো তুমি একটা রেসিপি পছন্দ করো। আমি তখন খুব আগ্রহ নিয়ে এইটা ওইটা পড়তাম। বেশির ভাগ সময়ই আমি যা পছন্দ করতাম তা দাওয়াত উপযোগী হতো না। 
বিভিন্ন দেশ-বিদেশ ঘুড়ে মার জন্য প্রচুর রান্নার বই কিনেছি, কিন্তু তাঁর কাছে সিদ্দিকা কবীরের বইএর মতো কোন্ বই ভালো লাগেনি।  আমার জীবনের প্রথম রান্না করা ছিল এই বইএর রেসিপি থেকে। কোন এক রোজার সময় শাহী টুকরা রেঁধেছিলাম। কেমন হয়েছিল খেতে সেটা মনে নেই, কিন্তু আমার নিজের রান্না খাদ্য পুষ্টির কপির অপেক্ষায় ছিলাম।  
সেই অপেক্ষা শেষ হলো কানাডায় আসার আগে আগে। মা আমার জন্য নতুন মুদ্রনের  নীল আর সবুজ মলাটের অফসেট কাগজের একটা “রান্না খাদ্য পুষ্টি” কিনে আনলো। তারপ্র দেখি তাঁর বই আর আমারটা নিয়ে মিলিয়ে দেখছে। আমারটায় মাইক্রোওয়েভের কিছু নতুন রেসিপি আছে, তাঁরটায় নাই। বেশ মুখ করুন করে বইটা নেড়ে চেড়ে আমার রুমে রেখে গেল। পরের দিন দেখি যে সে নিজের জন্যও নতুন আরেকটা কিনে আনলো। এইখানে বলে রাখি, আমার মা খুব খুব খুব ভাল রাঁধে আর রাঁধতে পছন্দও করে। নতুন বইটা কিনে আনলেও রেসিপি দেখার জন্য সে কিন্তু পুরানোটাই হাতে তুলে নেয়। 
এখানে এসে প্রায়ই “রান্না খাদ্য পুষ্টি” হাতে তুলে নেই, প্রণালি দেখি, মসলার পরিমার চেক করি, 'কষানো', 'বলক' ইত্যাদি শব্দের মানে দেখি। মার মত আমিও নোট লিখি, তবে পোস্ট-ইট স্টিকি নোটস দিয়ে। মাঝে মাঝে মনে হয় মার পুরানো রান্না খাদ্য পুষ্টির কপি নিজের সাথে আনলেই পারতাম।  কোন রেসিপিতে তাঁর কি উপদেশ জানতে পারতাম। তাহলে হয়তো সে যে পাতায় হাত বুলিয়েছে, আমিও সেই পাতাগুলো ছুঁতে পারতাম।
* আম্মু তোমাকে খুব মিস করছি।* 


এবার কই নাও ভেড়াবো? ৩



এবার কই নাও ভেড়াবো? ১
এবার কই নাও ভেড়াবো? ২
কয়েক দিন আগে একটা ফেসবুকের আমন্ত্রণ দেখে চমকে উঠলাম। “Five years since we graduated”। মনে মনে দ্রুত হিসাব কষি। আসলেই তো তাই। পাঁচ বছর আগে ঠিক এই নভেম্বর মাসেই IBর পার্ট চুকিয়ে সোওয়াজিল্যান্ড ছেড়ে চলে যাই সিয়েরা লিওনে। 
মোজাম্বিকে থাকতে প্রতি সপ্তাহান্তে আমার প্রচুর ঘুরে বেরাতাম। দক্ষিণ আফ্রিকা আর সোওয়াজিল্যান্ডে প্রচুর ঘুরেছি, কত কিছু দেখেছি। দক্ষিণ আফ্রিকা নিয়ে আরেক দিন লিখবো। 
সোওয়াজিল্যান্ড (Kingdom of Swaziland) এর অবস্থান আফ্রিকার দক্ষিণ প্রান্তে। খুব ছোট একটা দেশ -- তিন দিকে দক্ষিণ আফ্রিকা আর পূর্বে মোজাম্বিকে। এইখানে এখনও রাষ্ট্রপ্রধান এই দেশে রাজা, King (Ngwenyama) Mswati III.
লায়ন কিং এর গানটা শুনেছেন “সার্কল অফ লাইফ”? লিংক দিলাম। 

ব্যাকগ্রাউন্ডে যে গানটা হচ্ছে ঐটা সিসওয়াতিতে (siSwati), সোওয়াজিল্যান্ডের ভাষা। ঐ গানটা কিন্তু এই দেশের রাজার জন্য praise song. দক্ষিণ আফ্রিকার জুলু ভাষার সাথে অনেক মিল আছে, কিন্তু সিসওয়াতিতে “Z” sound আর “Click” sound গুলো আছে। 
সোওয়াজিল্যান্ডে বহুগামিতা বেশ চোখে পড়ে, বহুগামিতা এবং আরও কিছু সামাজিক প্রথার জন্য এই দেশে HIV/AIDS এর সংক্রমণ মাত্রা অতিরিক্ত বেশি। রাজা মসওয়াতিও বহুগামী। প্রতি বছর উনি একটা করে নতুন বিয়ে করেন। প্রতি বছর “Reed Dance” নামক অনুষ্ঠানে রাজার নতুন বউ পছন্দ করা হয় (যদিও এখন এটি শুধুই আনুষ্ঠানিতা)। এই ডান্স-এ শুধু অবিবাহিতা, সন্তানহীনারা অংশগ্রগণ করতে পারেন। 
সোওয়াজিল্যান্ডে রাজার সাথে সাথে রাজার মায়ের (Queen Mother) অবস্থানও বেশ গুরুত্বপূর্ণ। রাজার মনোনয়ন তাঁর মায়ের উপর অনেকাংশে নির্ভর করে। যেহেতু রাজার মা রাজনীতিতে অংশ নেন, তাঁর চরিত্র, বুদ্ধিমত্তাও বিবেচনা করা হয়। এই দেশের রাজা সব সময় তাঁর মায়ের এক মাত্র সন্তান এবং বামহাতিরা কখনই রাজা হতে পারবে না। 
বহুগামিতার জন্য এই দেশের অনেকই Dlamini পদবির অধিকারী। এর মানে এই যে তাদের শরীরে রাজরক্ত আছে। এখনকার রাজার বাবার ৬০টিরও বেশি বউ ছিল। বুঝতেই পারছেন এই ছোট্ট দেশের অর্ধেক মানুষই  Dlamini। 
সোওয়াজিল্যান্ডে প্রথম যেবার গেলাম তখন খুব বৃষ্টি হচ্ছিল। একেবারে মুষল ধারে বৃষ্টি। দেশের মত, তবে বেশ ঠান্ডা। চারদিকে কুয়াশা কুয়াশা ভাব, পাহাড়ের উঁচু-নিচু বাঁক ধরে রাস্তা কাটা। চারদিকে আবছা-আবছা ভাবে সবুজ গাছ-পালা উকি দেয়। ইস! কী বৃষ্টি না সেবার পড়ল, রাস্তায় কিছু দেখা যায় না। আমরা খুব আস্তে আস্তে গাড়ি চালিয়ে, কখনও না চালিয়ে রাস্তার পাশে বসে থেকে অনেক চড়াই-উৎড়াই পেরিয়ে আমাদের হোটেলে এলাম। ওরে বাবা, এই হোটেল তো পুরো গহীন জঙ্গলে। থাকার ব্যবস্থা খুবই উন্নত মানের ও অত্যাধুনিক তাবুতে। হিটিং, বিদ্যুৎ ব্যবস্থা, অত্যাধুনিক বাথরুম সবই আছে। সেই বার সোওয়াজিল্যান্ডে আমরা খুব ঘুরাঘুরি করলাম -- মোমবাতি বানানোর কারখানা, গ্রাস ব্লোইং স্টুডিও, ইত্যাদি ইত্যাদি জায়গায়। এতো বছর পর সব মনেও নাই। 
২০০৩ সালের জানুয়ারি মাসে সোওয়াজিল্যান্ডের ওয়াটারফোর্ড কাম্লাবা (Waterford Kamkhalba: United World College of Southern Africa) স্কুলে ভর্তি হলাম IB করার জন্য। আবাসিক বিদ্যালয়, পৃথিবীর নানা দেশের ছেলে মেয়েরা এই কলেজে পড়তে আসে, কারণ এই কলেজ UWC Network এর অংশ। এই কলেজের ইতিহাস বেশ তাৎপর্যপূর্ণ। ১৯৬৩ সালে দক্ষিণ আফ্রিকার আপারথাইডের প্রতিবাদে multi-racial বিদ্যালয় হিসেবে এর স্থাপনা। এইখানে নেলসন ম্যান্ডেলার ২ মেয়ে পড়াশোনা করেছিল। ওঁর এক মেয়ে এই স্কুলের ছাত্র এক রাজকুমারকে বিয়ে করে।
আমার সাথে আমার ৬০ জন সহপাঠী মোট ৩৫টা দেশে থেকে এসেছিল। 
(চলবে)
(কলেজে কী করেছি না করেছি তার স্মৃতিচারণ করতে গেলে বেশ মন খারাপ হয়ে যাচ্ছে। এখন পড়ার চাপ বেশি, মন খারাপ করতে চাই না। সোওয়াজিল্যান্ডের বাকি অংশ আরেকদিন লিখবো) 
(প্রচুর ইংরেজি শব্দ ব্যবহার করার জন্য বেশ লজ্জিত। কিন্তু কিছু কিছু জায়গায় অপরিহার্য ছিল)


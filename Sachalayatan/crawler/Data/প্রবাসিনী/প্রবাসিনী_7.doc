প্রবাসিনীর দিনলিপি ৬



প্রবাস জীবন বেশ একার, তাই না? এখানে কত মানুষের সাথে পরিচয় হয়, কত মানুষের সাথে আলাপ হয়, কত জনের সাথে বন্ধুত্ব হয়… কিন্তু দিন শেষে আমরা কিন্তু একা। স্কাইপ, ফেসবুক, জিটক ইত্যাদির কারণে সারাদিনই গুঁতাগুতি বিভিন্ন বন্ধুর সাথে। একেক জন পৃথিবীর একেক প্রান্তে, একেক সময়ে। অনেকেই আমার মত প্রবাসী (দেশের মানুষগুলোকে খুব কমই দেখি আমাদের মত অন-লাইন হয়ে বসে থাকতে)। হয়তো আমি একটু বেশি মা-বাবা-ভাই ঘেঁষা, তাই্ নিজেকে বেশ একা লাগে। 
এখন অবশ্য একা লাগার কারণও আছে। শরীর ভাল না। সর্দি-কাশি, গলা ব্যথা, গা ম্যাজম্যাজ ইত্যাদি ইত্যাদি। চারদিকে এখন সবার ফ্লু হচ্ছে -- নরমালটা, আর H1N1 এর ভয় তো আছেই। আমাদের ডিপার্টমেন্টে অর্ধেকের মত মানুষ ফ্লু নিয়ে বাসায় বন্দী। আমি বরাবরই বেশ আহ্লাদী; আর শরীর খারাপ থাকলে তো কথাই নেই, আরও বেশি মাত্রায় কুঁই-কুঁই করি। তবে একা থাকা অবস্থায় বেশি কুঁই-কুঁই করে মজা নাই। মা থাকলে না হয় মজা হয়। আম্মুর চিন্তিত মুখ, কুঞ্চিত কপাল, নরম হাতে ওষুধ এগিয়ে দেয়া, নিজের হাতে আদা-চা বানিয়ে দেয়া। শরীর ভালো না থাকলে আম্মুর কথা খুব বেশি মনে পড়ে। আজকে আম্মুর রাঁধা চিংড়ি আর মিষ্টি কুমড়ার তরকারী খেতে ইচ্ছা করছে। বাসায় চিংড়ি আর মিষ্টি কুমড়ার কোনটাই নাই, বাজার করতে হবে। বাজারে যাওয়ার বিন্দু মাত্র ইচ্ছা নাই এখন।
এই লেখা লিখতে লিখতে আমার আক্কেল দাঁত ফেলার কথা মনে পড়ে গেল। ২০০৮ এর সামারে আমি আমার ৪টা আক্কেল দাঁত এক সাথে ফেলে দেই, আমার ঐ দাঁতগুলোর অবস্থা বেশ খারাপ ছিল। এই দাঁতগুলোর অবস্থা বেশ খারাপ ছিল, সোজা ভাবে না উঠে উল্টা-পাল্টা ভাবে উঠে বিচ্ছিরি অবস্থা, প্রচন্ড ব্যথা। যাই হোক, ওই চারটা দাঁত ফেলতে সব মিলিয়ে ৮ ঘন্টা লেগেছিল, প্রচুর স্টিচ দিতে হয়েছিল। সবকিছুই লোকাল আনেস্থিশিয়া দিয়ে (আমার দাঁত ফেলার আগে আগেই আরেক মহিলা আক্কেল দাঁত জেনেরাল আনেস্থিশিয়ায় মারা যায়, আমি বেশ ভয় পেয়েছিলাম)।
ডাক্তারের চেয়ারে ঘন্টার পর ঘন্টার মুখ হা করে বসে থাকা, ইঞ্জেকশনের গুঁতা খাওয়া, নিজের রক্তের স্বাদ পাওয়া, প্রচন্ড ব্যথায় কুঁকড়ে যাওয়া কোনটাই সুখকর অভিজ্ঞতা না। ডাক্তারের চেয়ারে হা করে বসে ছিলাম আর ডাক্তারকে দেখছিলাম একের পর এক ইন্সট্রুমেন্ট নিয়ে আমার মুখে গুঁতাগুতি করতে। এক সময় ক্লান্ত হয়ে চোখ বন্ধ করেছিলাম, হঠাৎ কে যেন এসে আমার হাত ধরলো, চোখ খুলে দেখি আম্মু এসে কান্না কান্না মুখ শুকনো করে আমার হাত ধরে আছে। 
এখন আম্মু থাকলে কত ভালই না হতো? আম্মু পাশে কাঁথা মুড়ি দিয়ে চুপ-চাপ শুয়ে থাকতাম।   


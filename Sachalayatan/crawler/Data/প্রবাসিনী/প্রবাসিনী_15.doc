এবার কই নাও ভেড়াবো? ২



প্রথম পর্ব
৩
মোজাম্বিকে ছিলাম সব মিলিয়ে ২ বছর। প্রথম যেদিন মোজাম্বিকে গেলাম আমার ভালো লাগেনি। কেনিয়া থেকে সাউথ আফ্রিকান এয়ারলাইনের ফ্লাইট ছিল, মাঝে ট্রানসিট ছিল জোহানেসবার্গে। সাউথ আফ্রিকার বিমান বন্দরের তুলনায় মাপুতু (মোজাম্বিকের রাজধানী) বিমান বন্দরের অবস্থা ছিল হতাশাজনক - অন্ধকার অন্ধকার, নোংরা, কেমন যেন। ওহ আর ওইখানে কেউ ইংরেজি জানে না, জানলেও বলতে চায় না (দোকানিরা ছাড়া), বিমান বন্দরেও না। মোজাম্বিক ছিল পর্তুগীজ কলোনী, তাই ওখানকার ভাষা পর্তুগীজ। 
১৯৭৫ সালে পর্তুগাল থেকে স্বাধীনতা লাভ করলেও, পর্তুগীজদের  প্রভাব আর ক্ষমতা (এটা একটা colony of settlement ছিল vs. colony of rule। ভারতে বৃটিশ উপনিবেশ ছিল colony of rule) এখনো সব খানেই দেখা যায়। বেশীরভাগ ব্যবসা, প্রতিষ্ঠান, দোকান-পাট পর্তুগীজদের। দেশে নানদসের যে খাবারের দোকান আছে ওইটা কিন্তু পর্তুগীজ খাবার পরিবেশন করে। আমি প্রায় ৫-৬ টা দেশে নানদস খাবার খেয়েছি, কিন্তু মোজাম্বিকের নানদস ওয়াস বাই ফার দ্যা বেস্ট! যাই হোক, যে কথা বলছিলামঃ মাপুতুতে যাওয়া আমাদের সবার জন্য বেশ কঠিন ছিল - ভাষার কারণে। পাপা আর ভাইয়ের অত সমস্যা হয়নি। পাপা আগে আঙগোলায় কাজ করতো, সেই সুবাদে সে পর্তুগীজ জানত আর ভাই ছিল বেশ ছোট আর খুব তাড়াতাড়ি শিখে ফেলল।
মোজাম্বিক আমার প্রথমে ভাল লাগেনি।আমাদের যে রেস্ট হাউজে নিয়ে যাওয়া হয়েছিল ওইটার অবস্থা খুবই বাজে ছিল (আমাদের বাসায় তখন মেইন্টেন্সের কাজ চলছিল) প্রথমদিনই আমি চোখের পানি ফেললাম (আমি চোখের পানি খুব ইসিলি ফেলতে পারি )। চারদিকে ভিন দেশের মানুষ, ভিন্ন ভাষা। ওইখানে প্রচুর গুজরাটিও ছিল, তারা প্রায় ৩-৪ জেনেরেশান ধরে ওইখানে। কিন্তু পরিচয় দেবার সময় অনেকই নিজেদের পর্তুগীজ বলে পরিচয় দিত! মোজাম্বিকানরা ইন্ডিয়ানদের তেমন পছন্দ করতো না, কারণ ইন্ডিয়ানরা ইকোনমি কন্ট্রোল করে। পর্তুগীজরাও করে। মোজাম্বিকানদের অধিকাংশই বেশ গরীব।  
মোজাম্বিকে আমি ওইখানকার মাপুতু ইন্টারনাশনাল স্কুলে ভর্তি হলাম। ওইখান থেকেই ও-লেভেল দিলাম। বেশ ভাল স্কুল, টিচাররাও খুব ভাল। কোচিং ছাড়াও পড়াশোনা করা যায় আরে রেসাল্ট ভাল করা যায়! এই স্কুলে আমার পরিচয় হ্য় এডেনের সাথে, ছোট খাট একটা ইথোপিয়ান মেয়ে, আমার খুবই ভাল বন্ধু। আমরা পরে একই বোর্ডিং স্কুলে যাই সওয়াজিল্যান্ডে, আর আমেরিকাতেও আমরা একই ইউনিভার্সিটিতে যাই। প্রায় ৮ বছরের বন্ধুত্ব আমাদের, এরমাঝে ৬ বছর আমরা একই জায়গায় ছিলাম (মাক্সিমাম ১০ মিনিট দূরে)। এখন আমরা ২ জন ২ দেশে, ভাল লাগে না। 
মোজাম্বিকের পাশেই সাউথ আফ্রিকা আর সওয়াজিল্যান্ড। ওই দেশগুলাতেও আমরা চলে অনেক ঘুরেছি।ওগুলো অন্য পোস্টে থাকবে। আমার সব থেকে প্রিয় কিছু জায়গার মাঝে একটা জায়গা মোজাম্বিকে, নাম ভিলাংকুলো, একটা coastal town. মাপুতু থেকে বেশ দূরে, আমরা প্রায় ৮ ঘন্টা গাড়ি চালিয়ে গিয়েছিলাম। আমরা প্রায় ১ সপ্তাহ থাকলাম একটা বাঙ্গলোতে-সমুদ্রের সাথে লাগোয়া। বাড়ির পেছনে পাটিও (patio), পাটিও পেরুলেই সমুদ্র-সৈকত। উফ এতো সুন্দর! ঘুম ভাংগে সমুদ্রের আওয়াজে। ওইখানকার বালিগুলা সাদা, খুব পরিষ্কার বীচ, টুরিস্টও নাই বললেই চলে। কিছুক্ষণ ওই বীচ ধরে হাটলে মনে হবে সারা জীবন ওইখানেই কাটায় দেই।
মোজাম্বিকের খাওয়া দাওয়াও বেশ মজার ছিল। ওইখানে বারবিকিউ (ব্রাই/braai: Africaans word) পিরি-পিরি চিকেন (piri piri chicken: বেশ ঝাল) আর সামুদ্রিক মাছ খুব জনপ্রিয়। মাপুতুর বেশির ভাগ রেস্টুরান্টে গেলে প্রথমে বান (পর্তুগীজ রোল) আর মাখন সার্ভ করা হত। তাজা সামুদ্রিক মাছ, বিশেষ করে কালামারি খুবই জনপ্রিয়। ওদের প্রধান খাবার (মানে আমরা যে ভাবে ভাত খাই) হল মেইজ/কর্নমিল (ভুট্টার গুড়া)। ওইটা পানির সাথে মিশিয়ে ওরা পরিজের মত রান্না করে খায়। মেইজ অখবা মিলি মিল (mealie meal) আমি ভালোবাসতে শিখি সওয়াজিল্যান্ড গিয়ে। 
মোজাম্বিক নিয়ে আর তেমন কিছু লেখার খুজে পাচ্ছিনা। মোজাম্বিকের পর যাই সওয়াজিল্যান্ডে।
(চলবে)


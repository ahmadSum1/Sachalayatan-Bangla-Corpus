প্রবাসিনীর দিনলিপি ৮



১
আরে! কি অবস্থা? আশেপাশের সবাই তো সচল হওয়া শুরু করে দিল। তার মানে, মানুষ জন হাচল থেকে সচল হতে পারে কোন এক দিন। যারা সবে সচল হলো, তাদের প্রোফাইলে গুতাই। দেখি কে কয়টা পোস্ট করেছে সচল হওয়ার আগে। মোটামুটি ৩০টার মত। ধুরো! দিল্লি বহু বহু দূর।
২ 
খোমাখাতায় নতুন একটা গেম খেলা শুরু করলাম পাখির প্ররোচনায়। এমনিতে আমি খুব 'মাফিয়া ওয়ারস' খেলি। যাই হোক, নতুন খেলাটার নাম বার্ন বাডি। বেশ মজাই… ক্ষেত কোপাই, বীজ বুনি, পানি দেই, আগাছা উঠলে সেইগুলা ঝেঁটায় বিদায় করি, ফসলে পোকা উঠলে ওষুধ দেই। এই গেমের সবচেয়ে মজার বিষয় হলো মানুষের ক্ষেত থেকে চুরি করা যায়, গাছে পোকা লাগায়ে দেয়া যায়। একদম পাকা ধানে মই টাইপ অবস্থা। 
৩ 
মাঝে মাঝে চিন্তা করি খোমাখাতা না থাকলে কি হতো? ল্যাপিতে বসলেই খোমাখাতায় চলে যাই, একদম অটোম্যাটিক। চিন্তাও করতে হয় না। 
খোমাখাতার সাথে প্রথম পরিচয় ২০০৫-এ। স্নাতক পড়ার সময়। তখন খোমাখাতা ছিল খালি বিশ্ববিদ্যালয়ের ছাত্রদের জন্য। তখন খোমাখাতার লে-আউট বেশ অন্য রকম ছিল। খেয়াল করেছেন যত বারই ফেসবুকের লে-আউট বদলায়, প্রথম প্রথম মানুষজন বেশ হইচই করে। তারপর সবাই কিন্তু মেনেই নেয়।
খোমাখাতার জন্য কত প্রিয় মানুষের সাথে পুনরায় যোগাযোগ করতে পেরেছি, কত্ত পুরানো ছোট বেলার বন্ধুদের খুঁজে পেয়েছি, কত নতুন বন্ধুদের সাথে পরিচয় হয়েছে। না দেখা হওয়া বন্ধুদের সাথে এত ভাল সম্পর্ক গড়ে উঠেছে ভাবতে অবাকই লাগে। 
সেই খোমাখাতায় কত কিছু করি। মন ভাল না থাকলে সবাইকে জানান দেই। কোন গান শুনতে শুনতে আনমোনা হয়ে গেলে সেই গানের কথা তুলে দেই স্টাটাসে। কোন গান, লিংক ভালো লাগলে সবার সাথে শেয়ার করি। ছবি আপ্লোডাই। অন্যের ছবি দেখি, কমেন্টাই, লাইক মারি। এত দূরে থেকেও অনেকের দৈনন্দিন জীবন নিয়ে এত কিছু জানি, ভাবতে অবাকই লাগে। আমার জীবন নিয়েও কত মানুষ কত কিছু জানে… ওয়াও, প্রাইভেসি গেল কই? 
গত মাসে দেখি আমার বন্ধু সংখ্যা ৭০০-এরও উপরে। দেখে অবাকই হলাম, আমার কি আসলেই এতো “বন্ধু” আছে? সেই থেকে বন্ধুদের বাছাই করা শুরু করলাম। কিছু র‌্যান্ডম মানুষ ছিল, ওরা বাদ। যাদের সাথে একটা সেমিস্টারে ক্লাস করেছি আর কোনদিনও কথাও হয়নি, ওরাও বাদ। যাদের সাথে একবার কোন র‌্যান্ডম ইভেন্টে দেখা, তারাও বাদ। কিছু অপ্রিয় মানুষ বাদ। যাদের সাথে আর কোনদিনও যোগাযোগ কিংবা দেখা হবে না, তারাও বাদ। 
এতো বাদ দিয়েও এখন বন্ধু সংখ্যা ৪০০র মত। বেশির ভাগ থাকে আমার থেকে বহু বহু দূরে… হাতের ছোঁয়ার বাইরে… বলতে পারবো না "চল শপিং-এ যাই", "লাঞ্চ করতে চলো", "এই কনসার্টে যাবি"। জীবনটা ল্যাপির সাথে ওতপ্রত ভাবে জড়িয়ে যাচ্ছে রে…


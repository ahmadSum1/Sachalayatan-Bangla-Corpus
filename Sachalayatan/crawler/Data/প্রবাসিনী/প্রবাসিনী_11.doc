প্রবাসিনীর দিনলিপি ৩



১
আমার রান্না-বান্না করতে খুব খুব ভালো লাগে। আর তারপর পরিষ্কার করতে ততোই অসহ্য লাগে। দেশে কী আরামেই থাকতাম, তাই না? এখানে ধোয়া-মোছা, কাটা-বাছা, সব কিছু নিজেকেই করতে হয়। এখন ঐসব কথা ভাবি, আর চোখের পানি ফেলি। 
জীবনে প্রথম একা একা রান্না করি সোওয়াজিল্যান্ডে। ক্লাস ১১ এ পড়ি। আমাদের টিউটর এলেনের বাসায় দাওয়াত ছিল। ঐ স্কুলে সব শিক্ষার্থীদের কোনো না কোনো শিক্ষকের আওতায় সঁপে দেয়া হত। আবাসিক স্কুল বিধায় ঐ শিক্ষক অভিভাবকের দায়িত্ব নিতেন। একেক শিক্ষকের গ্রুপে ১২ থেকে ১৫ জন ছাত্র থাকতো। সপ্তাহে একবার নির্দিষ্ট সময়ে আমাদের মিটিং হত আর টার্মে একবার ‘ডিনার’, হয় কোনো রেস্টুরেন্টে যাওয়া কিংবা টিউটরের বাসায় খাওয়া। সেই বার ঠিক হল আমরা নিজেরা রাঁধবো। একেক জন একেক ডিশের জন্য নাম দেয়। অন্যরা সেইবার কী রেঁধেছিল আমার মনে নাই। আমি বললাম পায়েস রাঁধবো। রুমে ফেরত এসেই আম্মুকে ফোন। আম্মুর কাছ থেকে রেসিপি শুনে, আম্মুকে ফোনে রেখে ডিনারের আগের দিন পায়েস রাঁধলাম (সেই বার ফোনের বিল বেশি ছিল)। অন্যরা এলেনের বাসাতেই রাঁধবে, আমি আর ওই ঝুঁকি নেই নাই। না জানি হবে কী না। পরের দিন দাওয়াতে আমার পায়েস ভালোই বলেছে সবাই, সব শেষও হয়ে গেল। 
এতে আমার আত্মবিশ্বাস বেশ বেড়ে গেল। এইটা-ওইটা রাঁধি। অখাদ্য-কুখাদ্য রাঁধতে রাঁধতে খাদ্যও মাঝে মাঝে রেঁধে ফেলি। দেশি খাবার রান্নায় আমার পারদর্শিতা বেশ কম। দাওয়াতের আইটেম ভাল রাঁধি, কিন্তু দৈনন্দিন রান্নার অবস্থা অত ভালো না। প্রত্যেক বার দেশে গেলে ভাবি এইবার শিখে আসব, কিন্তু করা হয় না আলসেমির জন্য। 
২ 
লেফটওভার খাবার নিয়ে আমি সব সময় বেশ ঝামেলায় থাকি। খেতে ইচ্ছা করে না, এক রান্না কয় বার খাওয়া যায়? ফেলেও দিতে মন খচখচ করে, খামাখা টাকা নষ্ট। ভ্যাঙ্কুভারে আসার পর নিজের রান্না নিজের করতে হয়। বাইরে খেতে গেলে গলা কাটা দাম, আর ঘরের খাবার স্বাদই আলাদা। আমার সপ্তাহে ৩ দিন ক্লাস, ৩ ঘন্টা করে। আসা-যাওয়া করতে, বিশ্ববিদ্যালয়ের অন্যান্য কাজ করতে করতে মোটামুটি সারাদিন লেগে যায়। বাসায় এসে রান্না করার শক্তি কিংবা ইচ্ছা থাকে না। আমি সপ্তাহে দুই কি বড় জোর ৩ দিন রাঁধি। তারপর সারা সপ্তাহে ওই একই খাবার গরম করে খাই। ২-৩ দিন বেলা খাওয়ার পর ঐ খাবার আর গলা দিয়ে নামতে চায় না। তখন নিত্য-নতুন রূপে ঐ খাবার খাওয়ার চেষ্টা করি। আজকে একটা রেসিপি দিচ্ছি নিত্য-নতুন রূপের। যাঁরা আমার মত প্রবাসী, তাঁদের জন্য, কিংবা যাঁদের হাতে সময় কম তাঁদের জন্য। 
ডাল রুটি
উপকরণঃ 
২ কাপ ময়দা
১ কাপ লেফটওভার ডাল (আমার ফ্রীজে গত সপ্তাহের রান্না করা ঘন ডাল ছিল।তবে যেকোন ডাল চলবে)
লবণ
তেল (ভাজার জন্য) 
প্রণালীঃ
১। ফ্রীজের থেকে ডাল বের করে ফ্রাইং প্যানে অল্প গরম করে নিতে হবে। আমি গরম করার সময় পাঁচফোড়ণ দিয়ে ছিলাম, না দিলেও চলবে। কুঁচি করা ধনে পাতা, আস্ত জিরা দেয়া যেতে পারে।
২। গরম করার পর ডাল আর ময়দা এক সাথে মিশিয়ে কাই বানাতে হবে। মেশানোর সময় একটু লবণ আর অন্যান্য সিজনিং মিশিয়ে নিতে হবে।
৩। ভাল মতো মেশানো হলে কাই এর ছোট ছোট বল (ছোট কাবাবের সাইজ) করে বেলতে হবে। বেলার আগে বেলার জায়গায় আর বেলনিতে একটু ময়দা মাখিয়ে নিতে হবে। যেকোন সমান জায়গায় বেলা যাবে, আমি আমার চপিং বোর্ড ব্যবহার করেছিলাম। আমার বেলন নাই, তাই সয়া সসের বোতল দিয়ে বেলেছি। 
৪। পুড়ির সাইজ মতন হলে, খুবই অল্প তেলে অল্প আঁচে ভাজবে হবে। ডোবা তেলে ভাজলে লুচির মত ফুলে উঠবে, তবে রুটি বেশ পাতলা করে বেলতে হবে। 
৫। আচারের কিংবা সসের সাথে পরিবেশন করুন গরম গরম! 
৬।লেফটওভার কাই ফ্রীজে তুলে রাখুন আরেকদিনের জন্য!  


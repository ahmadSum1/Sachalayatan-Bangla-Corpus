দেশ থেকে ফিরে



মাটি ফাটা ঠাঠা গরম কোনো এক গ্রীষ্মের আঠালো রোদের দুপুরে বিরান মাঠপ্রান্তর পার হয়ে তারপর কোনো এক শীতল কালো দীঘির জলে ঝাপিয়ে পড়ার মতন গিয়েছিলাম দেশে।
অথচ ছুটির দিনগুলি যেন নিম্নমধ্যবিত্ত যেকোনো কেরাণির বেতনের মতই হাতে পেতে না পেতেই ফুরিয়ে গেল। বেহুলার সুখময় বাসরের আয়ু নিয়ে জন্মানো ছুটির সময়টা যেন রূপকথার পঙ্খীরাজকেও পেছনে ফেলে উড়ে গেল, ফুরিয়ে গেল। একমাস পর আবার তাই বিরক্তিকর ক্লান্তিকর সেই বিপরীত দিকেই ফিরে যাচ্ছি। পেছনে কেবল একটা গা জুড়ানো অনুভূতি- যেন গাঢ় সবুজের কার্পেটে মোড়া ধানি চড়ার বুক চিড়ে শুয়ে থাকা রাস্তার সর্বদখিন কাঠাল ছায়ায় দখিনা হাওয়ার কোলে শুয়ে এক মুহুর্তের জন্য ঘুমিয়ে ছিলাম।


জিপিএ-৫, উচ্চশিক্ষা এবং একটা প্রশ্ন



এবার এইচএসসি পরীক্ষায় সারাদেশে জিপিএ-৫ পেয়েছে মোট ১১ হাজার ১৪০ জন।
অত্যন্ত আনন্দের কথা।
আমার ছোট বোনও ৫ পেয়েছে। ওর জন্য বিপ্লব!
চারিদিকে মিষ্টির ছড়াছড়ি। ময়রাদের পোয়া বারো, সাথে মেধাবীর প্রতিবেশীদেরও।
আকাশে বাতাসে আনন্দ। মেধাবীর বাবা-মায়ের বুক ভরা গর্বে।
যারা এবার পাশ করেছে তাদের সবার জন্যই খুলে গেছে উচ্চশিক্ষার দ্বার।
যারা জিপিএ-৫ পেয়েছে তাদের সবার মনের সুপ্ত বাসনা খুব ভালো বিশ্ববিদ্যালয়ে চান্স পাওয়া। শখটা বুয়েট, মেডিকেল পর্যন্ত ছড়ানো; স্বপ্নটার ঢাকা বিশ্ববিদ্যালয়ের টিএসসিতে আটকে থাকা।
আমাদের সময়ে জিপিএ পদ্ধতি ছিল না। তখন ডিভিশনের যুগ। মেধাতালিকার যুগ। ছেলে-মেয়ের কেউ মেধাতালিকায় স্থান পেলে বাবা-মার গলা জড়িয়ে পত্রিকায় ছবি আসার যুগ।
সে যুগ পুরাতন।
তখন এইচএসসির ফল দেখেই বলা যেত কোন বোতলে কী মাল।
এখন ১১ হাজার বোতলের গায়ে একই লেভেল। ভর্তি পরীক্ষার আগে বোতল নিজেও নিশ্চিত নয় যে সে কাংখিত বিশ্ববিদ্যালয়ে চান্স পাবে কিনা।
এখন যেকোনো সময়ের চেয়ে বেশী প্রতিযোগিতা।
এটা কি কারণে?
আমি জানি না।
কেন জিপিএ-৫ এর লেভেল আটা ভর্তিযুদ্ধের সেনানী বাড়ানো হচ্ছে বছর বছর?
আমার জানা নেই।
আমি হিসাব করতে চাই। বুয়েট-মেডিকেল কয়টা জিপিএ-৫ শুষতে পারবে?
সর্বোচ্চ ৩ হাজার।
জিপিএ-৫ পেয়েছে মোট ১১ হাজার ১৪০ জন। বাকী ৭ হাজার স্বপ্নের কী হবে?
আমার বোকা মাথায় প্রশ্ন জাগে- এত এত জিপিএ-৫ কি কারনে?
কার লাভ?
দুটো নাম মাথায় আসে- কোচিং সেন্টার আর প্রাইভেট ইউনিভার্সিটি।
ভর্তি পরীক্ষার আগ পর্যন্ত টাকা চুষে নেবে কোচিং সেন্টারগুলো ভর্তির মুলো ঝুলিয়ে।
আর ভর্তি যুদ্ধ শেষে মাঠে থাকবে কেবল প্রাইভেট ভার্সিটি। পরাজিত সৈনিকদের ইগো বাঁচাতে স্থান হবে প্রাইভেটে। চার বছরের ব্যবসা তাদের রমরমা হবে একবছরে জিপিএ-৫ এর বাম্পার ফলনে। 
আমি ভাবছি আমার বোনের কথা- এত এত কোচিংয়ের পর ঢাকা-ময়মনসিংহ-চট্রগ্রাম-সিলেটে চান্স পাবে তো?
নাকি শেষমেশে বাংলাদেশ মেডিকেলই ভরসা?


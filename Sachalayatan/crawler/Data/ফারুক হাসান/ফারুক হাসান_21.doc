ধন্যবাদ, বাংলাদেশ দল!



এই বিশ্বকাপে বাংলাদেশ দলের কাছে প্রত্যাশা ছিল অন্তত তিনটি জয়। বাংলাদেশ দলকে ধন্যবাদ, আস্থার প্রতিদান দেবার জন্য। যারা দলের দুঃসময়েও পাশে থাকার মত প্রকৃত সমর্থন যুগিয়েছেন তাদের জন্য এই প্রতিদান আরো বিশেষ কিছু।

আয়ারল্যান্ড আর নেদারল্যান্ডের বিপক্ষে জয় প্রত্যাশিত ছিল। কেবল ওয়েস্ট ইন্ডিজের সাথে পরাজয়টাকে মেনে নিতে কারো কারো কষ্ট হয়েছে। এই কারো কারো বলতে আমি আলু-কালু পত্রিকার নির্লজ্জ, বেহায়া সাংবাদিকদের কথা বলছি না, আবার বেনামি প্রাক্তন খেলোয়াড়দের যারা ঝোপ বুঝে কোপ মারার মত নিকৃষ্ট কাজ করতে প্রলুব্ধ হয়েছেন বা করেছেন তাদের কথাও বলছি না, যারা অতিথির গায়ে ঢিল ছোঁড়ার মত ন্যাক্কারজনক কাজ করেছেন তাদের কথাও না। ষোলো কোটি মানুষের মধ্যে এরা নিতান্তই বাতিল মাল।
বলছি পরাজয়ে কষ্ট পাওয়া জনতার কথা। প্রচুর কথাবার্তা হয়েছে আমাদের আবেগময় সমর্থন নিয়ে। ওয়েস্ট ইন্ডিজের সাথে পরাজয়ের পরও যারা চোখের জল আর মনের হতাশা লুকিয়ে রেখে বলেছেন, জয়-পরাজয় দুয়েই দলের পাশে আছি – তারা আমার কাছে নমস্য। অন্তত ৫৮ রানে অলআউট হবার পর তো অবশ্যই।
কিন্তু আমার মত কেউ কেউ হয়তো এত কঠিন হতে পারি নাই। আজ এই সরল স্বীকারোক্তিতে আমার কোনো লজ্জা নেই। মূলত চেয়েছি মনের ক্ষোভ ঝেড়ে ফেলতে। প্রিয় সম্ভাবনার খুন হতে দেখতে ভালো লাগে না। তখন সমালোচনা করি। ফেসবুকে, আড্ডায়, কোলাহলে, ফোনে। 
বাংলাদেশ ক্রিকেট দলের সমালোচনা করা কঠিন। এই সমালোচনা বলতে আলু-কালু পত্রিকার সমালোচনার কথা বলছি না, এ নিয়ে অনেক কথা হয়েছে। বলছি, সাধারণ সমর্থকদের যে সমালোচনা, তার কথা। কিন্তু ঐ যে বললাম, কিছু বাতিল মাল অবস্থা এমন বানিয়েছে যে মনের কথাটুকুও বলা কঠিন, সমালোচনা তো দূরের কথা। দলের পরাজয়ের সমালোচনার পর জয়ের হিল্লোলে অংশ নিতে গেলে দুধের মাছি বলে মেনে নিতে হয় নিজেকে। মনে করার চেষ্টা করি কি কারণে করেছি পরাজয়ের কারণ খুড়াখুড়ি? 
কিন্তু দলকে সমর্থন যদি করতে পারি, তাহলে সমালোচনা কেন করতে পারবো না?
সমালোচনা করার সবচেয়ে সঠিক সময় কোনটি? যখন সাফল্য এসে ধরা দেয় তখন? নাকি যখন কোনো কিছুই ঠিক মত কাজ করে না, যখন ব্যর্থতার সময় তখন? নাকি যখন প্রত্যাশার বুদবুদ হঠাৎ করে চুপসে যায়, বড় বেশি অসহায় মনে হয়, তখন?
প্রকৃত সমালোচনা আমরা কেন করি? হিংসায়? ক্ষোভে? বিভ্রান্তিতে? নাকি বিশ্লেষণের আশায়?
তিনটি জয়ের ধারণা আমাদের মত বোধকরি স্বয়ং ক্রিকেট দলেরো ছিল। শুরুতে মনে হয়েছিল যে এই তিনটি জয়ের পরম্পরায় কোয়ার্টার ফাইনাল খেলাটাও নিশ্চিত হয়ে যাবে- বলা যায় একটি বিশেষ পাওয়া, একটা মাইলফলক, টেস্ট স্ট্যাটাস পাওয়ার এক দশক পূর্তিতেও আশানুরূপ ফল না করার ক্ষতে এক প্রশান্তির প্রলেপ। যদি বলি এই কোয়ার্টার ফাইনালে খেলার সম্ভাবনার দিগন্ত রেখাটাই আমাদের প্রত্যাশার পারদে লাগিয়েছে নতুন মাত্রা, তাহলে কি খুব ভুল বলা হবে?
দলের কথা জানি না, কিন্তু আমরা আমজনতা শুরুতেই মনে মনে টার্গেট করেছি ওয়েস্ট ইন্ডিজকে, মনে করেছি তারা আমাদের চেয়ে বলশালী নয়, এই মনে করার পেছনে দাড় করিয়েছি তাদের সাম্প্রতিক ফর্ম, রাংকিং, (হেরে যাওয়ার আগ পর্যন্ত) মনে হয়েছে তাদেরকে জয় করা সম্ভব (ছিল)। তারো আগে আমরা হেরেছি ভারতের কাছে, শেষ পর্যন্ত লড়াই করে। এই লড়াইয়ের আভাস, ঐ হার না মানা মনোভাবের ঢেউ আমাদের প্রত্যাশার ভেলায় অতিরিক্ত হাওয়া যুগিয়েছে, নিয়ে গেছে বাস্তবতার উপকূল থেকে আরেকটু দূরে। আয়ারল্যান্ডের সাথে জয় দিয়ে আমরা ক্যালিব্রেট করার চেষ্টা করেছি আমাদের প্রত্যাশার স্কেলকে। আয়ারল্যান্ড চমৎকার একটা দল। কিন্তু তারা ওয়েস্ট ইন্ডিজ নয়।
আর তাই কেন এই টুর্নামেন্টে রাকিবুলকে নিয়ে, আশরাফুলকে নিয়ে, মুশফিককে নিয়ে দলের কোনো জমাট পরিকল্পনা ছিল না, কেন নাফিসকে শুরুতে খেলানো হয় নি, অধিনায়ক কেন টুর্নামেন্ট চলাকালীন সময়ে পত্রিকায় কলাম লিখবেন, বিসিবি কেন খেলোয়াড়দের কোড অফ কন্ডাক্টের মধ্যে রাখবে না, কেন ওয়েস্ট ইন্ডিজের বিপক্ষে ব্যাটিংয়ে কোনো পরিকল্পনার ছাপ দেখা যায় নি – এরকম অনেক প্রশ্ন, সমালোচনায় আমি নিজেও অংশ নিয়েছি। দল হারলে সমালোচনা করেছি। হয়তো প্রত্যাশার যে পটভূমিতে দাড়িয়ে আমরা সমালোচনা করেছি সেটা আমলে নেই নাই, সমালোচনার বয়ানে সেটা শুরুতেই পরিষ্কার করি নাই। হয়তো সেই অর্থে আমরা প্রকৃত সমালোচক হয়ে উঠতে পারি নাই। আমরা আমাদের মনের ক্ষোভই ঝেড়েছি কেবল।
যারা দলের শ্রেষ্ট অর্জনের বেলায় কিংবা চূড়ান্ত ব্যর্থতার সময়ে – দুই সময়েই দলকে সমালোচনার উর্ধ্বে রেখেছিলেন তারা আদতেই প্রকৃত সমর্থক। যারা বোধবুদ্ধি হারিয়ে দলের দুঃসময়ে বিমাতাসুলভ আচরণ করেছেন তারা নির্লজ্জ, বেহায়া আর স্বার্থপর। কিন্তু এর বাইরেও যারা দলের দুর্বল দিকগুলো তুলে ধরতে চেয়েছেন, মনের আশংকাকে ব্যক্ত করেছেন, দলের সমালোচনা করেছেন, ভেবেছেন যে তাদের সেই সমালোচনাটুকু গঠনমূলক,   তারা সৎ, তাতে সন্দেহ নেই।
আজ এবং গত শুক্রবার বাংলাদেশ ক্রিকেট দল প্রকৃত-অপ্রকৃত সব সমর্থকের হৃদয়ই আনন্দে ভাসিয়ে দিয়েছে। সকল সমালোচনা সকল অবিশ্বাস দূর করে, সকল বঞ্চনার সকল জঞ্জালের স্তুপ থেকে প্রকৃত বিজয়ীর ন্যায় পুরো দল মাথা তুলে দাড়িয়েছে। ভাবছি, আমরা কোয়ার্টারে যাই বা না যাই, তোমাদের কাছে অনেক পেয়েছি।
আমরা আয়ারল্যান্ড জয় করেছি, নেদারল্যান্ডের বিপক্ষে সদ্য পাওয়া জয়ে হর্ষধ্বনি দিয়েছি, ইংল্যান্ডের বিপক্ষের জয়ে কাঁদতে পেরেছি। 
বলেছি, জয়তু! জয়তু বাংলাদেশ দল!


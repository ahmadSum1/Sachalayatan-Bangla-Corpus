দ্বীপবাসী দিন ৯



বহুদিন হয় এই সিরিজের কোন পোস্ট দেই না। আসাশিমুলের কথায় মনে পড়লো আবার, মনে হলো আবার জাগিয়ে তোলা যায় সিরিজটাকে।

মাঝে বেশ অনেকটা সময় কেটে গেছে, ঘটে গেছে অনেক কিছু। বাবা হওয়া, ছেলের মুখটা প্রথমবার দেখে বুকটা আনন্দে ভরে যাওয়ার মুহূর্ত, শেষ ডিগ্রিটাও কেমন কেমন করে যেন কনফার্ম হয়ে গেল একদিন, বাড়ি বদলালাম, চাকরি, দেশে ঘুরে আসা। কেন জানি আনন্দের ব্যাপারগুলো আমাদের মস্তিষ্ক খুঁটিয়ে খুঁটিয়ে মনে রাখে, প্রতিটা ডিটেইল সহকারে, তীব্রতা আর শিহরণ জমাট বাধে ভাষ্কর্যের মত। 
মাঝের কষ্টের ব্যাপারগুলো এখন মনে পড়ছে না বলে সুখী লাগছে নিজেকে।
সামনে বেশ ফাঁকা জায়গা, একটা সরুমত পাড় বাঁধানো চ্যানেল, ওরা বলে রিভার, তার উপর কোণাকুণি বড় রাস্তা, তিন দিক থেকে এসে মিলেছে এক জায়গাটায়, তার পরেই একপাশে টিলা, টিলার উপর পুলিশফাঁড়ি কিংবা প্রশিক্ষণকেন্দ্র, জানি না। চোখের কোণ ঘেঁষে অন্য পাশে আকাশ ছুঁয়েছে শহরবাড়িগুলো। এপাড়ে এগারো তলা বাড়ির সামনে টানা বারান্দা। ভেতরে আমরা।
টানা বারান্দার কেবল আমাদের বাড়ির সামনেই গুচ্ছ গুচ্ছ গুল্ম, লতা, ফুল আর সবজির গাছ। গোলাপ, জবা, কলা, মরিচ, বেগুন। শখের। প্রতিদিন এক বৃদ্ধাকে দেখি গাছগুলোর যত্ন নিতে। হয়তো বাড়িওয়ালির মা কিংবা আত্মীয়া, আমার স্ত্রী জানতে পারে।
ড্রয়িংরুমের একটা জায়গা ছেলের জন্য বরাদ্দ, অর্ক'জ কর্ণার। ম্যাট পাতা, খেলনা, গাড়ি, ডগি, ঝুনঝুনি, এইসব। ওপাশে টিভি, মাঝে মাঝে ওকে বসিয়ে কার্টুন দেখি। মাত্রই একটু আধটু বসতে শিখেছে। জানলা দিয়ে টুকরো টুকরো বাতাস এসে ভিজিয়ে দিয়ে যায় আমাদের। বারান্দার গাছগুলো দুলে উঠে, তাই দেখে ছেলেটা হাসে, দাঁত উঠেনি এখনো, অষ্ফুট স্বরে জানান দেয় তার ভালো লাগছে। বুকটা ভরে যায় ছেলের ভালো লাগায়, ওকে আদর করি, চুমু খাই, দিনে কয়েকশো বার। 
বাসা থেকে বের হলেই সামনে লিফট। বোতাম চেপে অপেক্ষায় দাঁড়িয়ে থাকার মুহুর্তগুলোতেও ছুঁয়ে যায় দ্বীপের চিলতে হাওয়া, সকালে আর্দ্র, দুপুরে হলকা, বিকেলে কোমল। 
রাতে ফিরতে ভালো লাগে। জানি ছেলেটা মায়ের গালে গাল ঘেঁষে রাত জেগে অপেক্ষায় আছে, অপেক্ষায় আছে ওর ছোট্ট মুখের হাসি, চোখের ঝিলিক। 
ব্যস্ত নেইবারহুড। শহরবাড়িগুলি, বাচ্চাদের খেলার জায়গা, এম্পিথিয়েটার, কার পার্ক, ফুড কোর্ট, স্টেশনারি দোকান, বৃক্ষ, যান্ত্রিকতা।
ছুটির দিনগুলোতে বিকেলে আমরা হাঁটতে বেরোই। স্ট্রলারে বসিয়ে দরজাটা খুললেই ছেলেটা বুঝে ফেলে এখন তাকে বাইরে নিয়ে যাওয়া হবে। মুখটা ভরিয়ে তোলে সেই হাসিতে, মা-বাবা দুজনে মিলে স্ট্রলার ঠেলে ওকে বাইরে নিয়ে আসি। 
এম্পিথিয়েটার, খেলার মাঠ কিংবা রাস্তা পেরিয়ে ফুটপাত ধরে টুকটুক করে এগিয়ে যাওয়া। ছেলে রাস্তায় ছুটে যাওয়া গাড়িগুলোর দিকে চেয়ে থাকে একদৃষ্টিতে। গাছের গায়ে দৌড়ে লুকায় একটা বিড়াল। আমরা বিকেলে জগিং করতে বের হওয়া ছেলে-প্রৌঢ় আর নারীদের দেখি, আর হাঁটি।
এই।



শ্রীলংকান সিংহদের হারিয়ে দিয়েছে বাংলাদেশি বাঘেরা!



চৈনিক নববর্ষের ছুটির সুযোগে ন্যাশনাল ইউনিভার্সিটি অফ সিঙ্গাপুরে (NUS) আজ থেকে শুরু হয়েছে 'এন ইউ এস টুয়েন্টি-টুয়েন্টি ক্রিকেট টুর্নামেন্ট'। বাংলাদেশ, ভারত, শ্রীলংকা এবং পাকিস্তান- ক্রিকেটের এই চার পরাশক্তির প্রতিনিধিত্বকারী ছাত্রদের লড়াইয়ে প্রথম খেলাতেই বাংলাদেশ সুনির্দিষ্ট ব্যবধানে হারিয়েছে টুর্নামেন্টের অন্যতম ফেবারিট শ্রীলংকাকে। সম্ভবত বিদেশের মাটিতে বিশ্ববিদ্যালয়ের সর্বোচ্চ পর্যায়ের ক্রিকেটে বাংলাদেশি ছাত্রদের অন্য আরেকটি দেশের প্রতিনিধিত্বকারী দলকে হারানোর ঘটনা বাংলাদেশের ইতিহাসে এই প্রথম। এই কথাটা বলছি এজন্য যে, যদিও বিশ্বের বিভিন্ন প্রান্তে বিভিন্ন বিশ্ববিদ্যালয়ের ছাত্ররা ক্রিকেট টুর্ণামেন্টে অংশ নিয়ে থাকেন (সিক্স-এ-সাইড কিংবা প্রীতি ম্যাচ), কিন্তু একদম আন্তর্জাতিক ক্রিকেটের আদলে, প্রপার গীয়ার, হোয়াইটস মেনে এবং টুয়েন্টি-টুয়েন্টি ক্রিকেটের বল দিয়ে, অফিসিয়াল রুলস মেনে খেলায় অংশ নেয়ার ঘটনা খুবই অপ্রতুল। বিশেষ করে, টুয়েন্টি-টুয়েন্টি খেলাই যেখানে আন্তর্জাতিকভাবে শুরু হয়েছে মাত্র কয়েক বছর আগে।
০৭-১০ ফেব্রুয়ারী- চারদিনব্যাপী আয়োজিত টুয়েন্টি-টুয়েন্টি ফর্মেটের রাউন্ড রবিন লীগ ভিত্তিক এই বাত্ সরিক টুর্নামেন্টের  আজকেই ছিলো প্রথম দিন। দিনের প্রথম খেলাতেই বাংলাদেশ  মুখোমুখি হয় শ্রীলংকার। গতবারের পারফর্মেন্স বিবেচনায় এই খেলায় বাংলাদেশ স্বভাবতই ছিল আন্ডারডগ। প্রফেশনালিজমের দিক দিয়েও বাংলাদেশি দলের চেয়ে শ্রীলনকানরা এগিয়ে ছিল অনেকগুণ। প্রসঙ্গত উল্লেখ্য যে, সিঙ্গাপুরের ক্রিকেটে শ্রীলংকান বংশোদ্ভুত খেলোয়াড়দেরই আধিক্য এবং আধিপত্য দেখা যায়। অন্যদিকে দুয়েকজন স্নাতক পর্যায়ের ছাড়া এবার বাংলাদেশি দলটি গঠিত হয়েছে মূলত সিঙ্গাপুরে উচ্চতর পড়াশোনা এবং গবেষণায় নিয়োজিত ছাত্রদের নিয়েই। এদের প্রায় সবাই বুয়েট স্নাতক।
সকালে টসে জিতে বাংলাদেশকে প্রথমে ব্যাটিংয়ের আমন্ত্রণ জানায় শ্রীলংকা (এবং এন ইউ এস ক্রিকেট দলের) দলপতি। সকালের ভেজা পীচ থেকে নতুন বলের এবং ধীরগতির আউটফিল্ডের সুবিধা আদায় করে নেয়াটাই ছিল তাদের মূল লক্ষ্য। বাংলাদেশি অপেনিং ব্যাটসম্যানরা শুরু করেন বেশ সতর্কতার সাথেই। তবে পাঁচ ওভারের পর পরই প্রথম উইকেটটি হারায় বাংলাদেশ। এরপরই শুরু হয় বাংলাদেশি ইনিংসের সেরা পার্টনারশিপের। দ্বিতীয় উইকেট জুটিতে ১১ ওভারে ৮৫ রানের এই পার্টনারশিপটটিই মূলত বাংলাদেশকে চালকের আসনে বসিয়ে দেয়। জাহিদ ফেরদৌস ইমন ৪২ এবং ওপেনার ফারুক হাসান ৩১ রান করেন। ২০ ওভার শেষে দলের সংগ্রহ দাঁড়ায় ১৩৩ রান।
জয়ের জন্য ১৩৪ রানের লক্ষ্য নিয়ে খেলতে নামে শ্রীলংকান দল। শুরুর দিকে বাংলাদেশি পেসাররা ঠিক জায়গায় বল ফেলতে ব্যর্থ হলে শ্রীলংকান স্কোরবোর্ড বেশ স্বাস্থ্যবান হয়ে উঠতে শুরু করে। এর বেশিরভাগই আসে অতিরিক্ত রান হিসেবে। কিন্তু ঠিক তখনই বাংলাদেশি দলের কান্ডারী হিসেবে আবির্ভূত হন মিডিয়াম পেসার এরশাদুল আলম স্বপন। তার নিঁখুত লাইন এবং লেন্থের এক অনুপম প্রদর্শনী শ্রীলংকা দলকে ঠেলে দেয় ব্যাকফুটে। তিনি তার ৪ ওভারের স্পেলে মাত্র ১১ রানের বিনিময়ে ৩টি মূল্যবান উইকেট তুলে নেন। আর তাকে যোগ্য সহায়তা দেন দলের অফস্পিনার ফয়সাল কবির শুভ (১/১৭)। সাথে সাথেই যেন জেগে উঠে মাঠের বাংলাদেশি বাঘেরা। জয়ের গন্ধ তীব্র থেকে তীব্রতর হয় যখন নিয়মিত বিরতে শ্রীলংকা দলের উইকেট পড়তে থাকে। অবশেষে ৯ উইকেট হারিয়ে তারা ১১৩ রান সংগ্রহ করতে সক্ষম হয়। ২০ রানে জয়ী হয় বাংলাদেশ।
দলের খেলা দেখতে মাঠে স্বতস্ফুর্ত উপস্থিতি দেখিয়েছেন সিঙ্গাপুরে বসবাসরত বাংলাদেশি শিক্ষকসহ অন্যান্যরা। ছাত্ররা জাতীয় পতাকা নিয়ে গ্যালারী মাতিয়েছেন। ছুটির দিন বলে কেউ কেউ আবার এসেছিলেন পরিবার সহ। তাদের কাউকেই হতাশ করেন নি বাংলাদেশ দলের খেলোয়াড়রা। 
একই টুর্ণামেন্টের আগের আসরে বাংলাদেশ দল কোনো খেলাতেই জিততে পারে নি। এই জয় তাই নির্মল আনন্দ উপহার দিয়েছে সবাইকে। সিঙ্গাপুরের কোনো স্বীকৃত আসরে এই প্রথম জয়ের মুখ দেখলো বাংলাদেশিরা। সাধারণত দেশের বাইরে বিশ্ববিদ্যালয় পর্যায়ে বাংলাদেশের পক্ষে একটা দল দাড় করানোই যেখানে মূখ্য সমস্যা, সেখানে শ্রীলংকার মত ক্রিকেটের পরাশক্তিকে রীতিমত সুস্পষ্ট ব্যবধানে হারানো নিঃসন্দেহে একটি বড় খবর। এমনকি হয়তো এটাই বিদেশে এরকম কোনো দলের প্রথমবারের মত অন্য দেশী একটি দলকে হারানোর ঘটনা।
দলের দ্বিতীয় খেলায় শুক্রবার বাংলাদেশ মুখোমুখি হচ্ছে টুর্ণামেন্টের আরেক শক্তিশালী দল এবং বর্তমান চ্যাম্পিয়ান ভারতের। আর গ্রুপ পর্যায়ের শেষ খেলায় শনিবার বাংলাদেশকে খেলতে হবে পাকিস্তানের বিপক্ষে। সর্বোচ্চ পয়েন্টধারী দুটি দল ফাইনালে মুখোমুখি হবে ১০ ফেব্রুয়ারি (রবিবার)।


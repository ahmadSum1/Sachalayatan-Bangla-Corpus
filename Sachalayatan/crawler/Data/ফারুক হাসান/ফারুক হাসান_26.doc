কবিতার মৃত্যু



কোনো এক কবিতা খুঁজলো মাতৃজঠর, হিরন্ময় মন 
সার্থক কোনো ধাই, এক সত্যিকারের কবি।
 
ব্যস্ত ড্রয়িংরুমে অজস্র কবিতার স্তূপ,
দর্শনপ্রার্থীদের সমাবেশ ঠেলে
আমাদের কবিতাটি পৌঁছলো
কবির শিয়রে। বসে শুনালো
কীভাবে দিগন্তের
এ প্রান্ত থেকে ও প্রান্ত
উড়ে যায় এক একটি ধূমকেতু-
বধুর মুখ ভেবে দু’হাতে সোনালি ধানের শীষ
কেন তুলে নেয় একটা কৃষক-
একটা ঋতু কেন ফলবতী হয়-
এই যে সভ্যতার ঘাম
তাকে আড়াল করে কী করে মেঘদল
ছুঁয়ে ছুঁয়ে আসে পর্বতমালা
  
সেই গল্প।
 
কবিতার ভর প্রত্যাশা করে যেটুকু সময়
সেটুকু সময়ও
মুমূর্ষু কবির হাতে ছিল না বলে
মহত্ত্বের বিনিময় হলো না আর
মানুষ গ্রহন করলো ধর্মকে
মানুষ আত্মস্থ করলো বিজ্ঞান
মানুষ শিখে নিলো রাজনীতি, বিপ্লব, ঘরসংসার।


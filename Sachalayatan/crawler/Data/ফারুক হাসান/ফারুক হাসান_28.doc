সংবাদপত্রে বিজ্ঞান ও প্রযুক্তিঃ প্রযুক্তি বলতে কি কেবল কম্পিউটারকেই বুঝায়?



অনলাইনে বেশকিছু বাংলা দৈনিক পত্রিকা ঘেঁটে বুঝলাম, তালিকা করলে একদম প্রথম জায়গাটি পাবে বাংলাদেশ, যদি তালিকাটি হয় সংবাদপত্রের মাধ্যমে ইন্টারনেট বা আন্তর্জাল প্রশিক্ষণ বিষয়ক। ফেসবুকে বন্ধুদের লেখা স্ট্যাটাসে লাইক মারবেন কীভাবে থেকে শুরু করে কীভাবে মেইল করবেন, কীভাবে ভিডিও দেখবেন জাতীয় টিপস পেতে আজই যে কোনো বাংলা দৈনিকের অনলাইন সংস্করণ খুলে বসে পড়ুন। আপনার বয়স, শিক্ষা যাই হোক না কেন, সপ্তাহখানেকের প্রশিক্ষণে আপনি হয়ে উঠবেন একজন আন্তর্জাল বিশেষজ্ঞ। অবশ্য এই প্রশ্নটা দয়া করবেন না যে আপনি যদি অনলাইনে কীভাবে পত্রিকাটি পড়া যায় সেই জ্ঞানটি রাখেন তাহলে ঐসব হাজারো টিপসগুলিও যে আপনি জানেন সেই বোধটুকু পত্রিকাওয়ালাদের আছে কিনা। কারণ সবার তো আপনার মত ইন্টারনেট নেই যে তারা নেট ঘেঁটে নিজে নিজেই সব শিখে ফেলবে। তাদেরকে শেখানোর জন্য পত্রিকাগুলোর একটা দায়িত্ব আছে না! (যাদের ইন্টারনেট নেই তারা টিপসগুলো কোথায় প্রয়োগ করবে সেই প্রশ্ন করলে আপনি একটা মহামূর্খ, আগে ইন্টারনেটের সের কত টাকা সেটা জেনে তারপর প্রশ্ন করবেন)
দৈনিক সমকালের 'প্রযুক্তি প্রতিদিন' পাতাটি নামে প্রযুক্তি বিষয়ক হলেও এর মূল আবেদন সেই এক, আদি ও অকৃত্রিম কম্পিউটার বিষয়ে। এর বাইরেও যে হরেক প্রযুক্তি থাকতে পারে, তা বোধহয় বিভাগীয় সম্পাদক সাহেব জানেন না। এই বিভাগে ছাপানো গত কয়েকদিনের প্রকাশিত লেখাগুলি দেখুন।




১৫ সেপ্টেম্বর, ২০১০

 ক্লাউড কম্পিউটিংয়ে মাইক্রোসফট এইচপি
ব্রাউজারে ত্রুটি খতিয়ে দেখছে মাইক্রোসফট
পারফেক্ট টিভি কার্ড
স্প্যাম মেইল



১৬ সেপ্টেম্বর, ২০১০

 আসছে অপারেটিং সিস্টেমে টিভি
সামাজিক যোগাযোগেও সফল অ্যাপল
ব্লগিমেটের আনুষ্ঠানিক যাত্রা
রিকো কালার কপিয়ার





 ১৭ সেপ্টেম্বর, ২০১০

নতুন রূপে টুইটারের আত্মপ্রকাশ
এসেছে হ্যালো গেমের নতুন সংস্করণ
পড়াশোনায় ব্যাঘাত ঘটাচ্ছে ফেসবুক
আসুস ল্যাপটপ



১৯ সেপ্টেম্বর, ২০১০

কম্পিউটার সিটিতে চলছে প্রতিষ্ঠাবার্ষিকী উৎসব
উন্মুক্ত সফটওয়্যার দিবস পালিত
কম্প্যাক ল্যাপটপ
সিএসএম পিসিতে উপহার





২০ সেপ্টেম্বর, ২০১০

গুগলে ইনস্ট্যান্ট সেবা চালু
ডেল ল্যাপটপ
হিসাব ব্যবস্থাপনা সফটওয়্যার ত্রয়ী
বাংলামাটিতে নতুন সুবিধা



২১ সেপ্টেম্বর, ২০১০

আসছে নতুন রূপে ইয়াহু
সেলফোন তৈরি করছে না ফেসবুক
গুগলে পিডিএফ ফাইল সার্চ
ইন্টেল ডেস্কটপ বোর্ড




 

 




 শুধু কম্পিউটার ও আন্তর্জালের টুকিটাকি ভিত্তিক এরকম একটি ফিচার পাতার নাম 'প্রযুক্তি প্রতিদিন' কী করে যুক্তিযুক্ত হয় তা বোধগম্য নয় (খুব সম্ভবত সমকালের এই পাতাটি প্রথম আলোর 'কম্পিউটার প্রতিদিন' পাতার মতই কিছু একটা, কিন্তু তাই বলে নামটা তো আর একই রাখা ভালো দেখায় না  )।
সেই হিসেবে দৈনিক যুগান্তর অন্তত নামকরণে সততা দেখিয়েছে। তাদের নিয়মিত পাতাটির নাম 'আইটি বিশ্ব'। বিজ্ঞান কিংবা প্রযুক্তি বিষয়ক আর কোনো পাতা এই পত্রিকায় বরাদ্দ নেই। অবশ্য সাপ্তাহিক ফিচার হিসেবে একটি বিষয় আছে 'যুগান্তর ডট কম' নামে। নামেই বলে দিচ্ছে- এই পাতাটিও আন্তর্জাল বিষয়ক। এর সর্বশেষ সংযুক্তি হচ্ছে নিচের লেখাগুলি-

বাড়ছে মোবাইল নির্ভরশীলতা
সোলার বিদ্যুৎগ্রাহকদের জন্য উদ্ভাবিত হল সিলিংফ্যান
ঔপনিবেশিকদের একজন যখন আপনি
তথ্যপ্রযুক্তির ব্যবহারে কতটা সতর্ক আমরা

মজার বিষয়টা কি খেয়াল করেছেন? কোনো এক অদ্ভুত কারণে ডট কম সম্পর্কিত লেখার মধ্যে বেরসিকভাবে একটা অন্য প্রযুক্তির (সৌর বিদ্যুৎ) লেখা ঢুকে গেছে! কিংবা আসলে ব্যাপারটা হয়তো অন্য কিছু। হয়ত ডট কমের মধ্যেই দুনিয়ার তাবত বিজ্ঞান ও প্রযুক্তি নিহিত। কে জানে!
দৈনিক প্রথম আলোর ক্ষেত্রেও একই ব্যাপার। সাধারণ বিজ্ঞান কিংবা প্রযুক্তির উপর দৈনিকভাবে কোনো বিশেষ পাতা বরাদ্দ নেই। তবে শুধু কম্পিউটারের উপর দৈনিক প্রকাশ করার জন্য পুরো একটি বিভাগ আছে, 'কম্পিউটার প্রতিদিন' নামে। অবশ্য পত্রিকাটি তার কম্পিউটার প্রেমের চরম আদিখ্যেতা দেখানোর পর মাথায় হাত বুলিয়ে দেবার মত যে কাজটি করেছে সেটি হচ্ছে 'বিজ্ঞান প্রজন্ম' নামের আরেকটি ছোট্ট পাতা প্রকাশ। এতে সর্বশেষ যে লেখাগুলি প্রকাশ পেয়েছিল তাদের শিরোনাম হচ্ছে-

পাঁচ বিজ্ঞানীর ঈদ উৎসব 
বিজ্ঞানীদের রংবেরং 
মশা দিয়ে মশা নিধন!!! 
চাঁদের পানি-বিতর্ক 

কিছু লেখা সুখপাঠ্য। কিন্তু মুশকিল হচ্ছে বিজ্ঞান প্রজন্ম পাতাটি খুবই অনিয়মিতভাবে প্রকাশ পায়, সর্বশেষ প্রকাশিত হয়েছিল ৫ই সেপ্টেম্বর। ভবিষ্যতে কবে আবার প্রকাশ পাবে তাও অনির্ধারিত। আরেকটা দুঃখজনক বিষয় হচ্ছে আর্কাইভিংয়ের দুর্দশা। বিজ্ঞান প্রজন্মে পূর্বে প্রকাশিত অন্যান্য লেখা খুঁজে পাবার কোনো সহজ তরিকা এখন পর্যন্ত দেখতে পাইনি।
যা দেখলাম, সামগ্রিকভাবে বিজ্ঞান ও প্রযুক্তি নিয়ে বেশিরভাগ পত্রিকারই তেমন কোনো মাথাব্যথা নেই। বেশিরভাগ খবরই আন্তর্জাল থেকে কিংবা কোনো প্রতিষ্ঠিত অনলাইন সংবাদপত্র থেকে বাংলায় রূপান্তরিত (একটু কথ্য ভাষায় বললে যাকে বলে 'মেরে দেয়া')। কম্পিউটার ও আন্তর্জালের খবরের বাইরে বিজ্ঞান ও প্রযুক্তি বিষয়ে সপ্তাহে মামুলি একটা দুটো লেখা প্রকাশ করেই বেশিরভাগ দৈনিক এই বিভাগের দায়িত্ব সম্পন্ন করে ফেলে। মজার ব্যাপার হলো, কোনটা যে বিজ্ঞান আর কোনটা যে প্রযুক্তি- এই প্রাথমিক ব্যাপারটাও প্রায়শই গুলিয়ে ফেলা হয়। ধারনা করি যে বিজ্ঞান ও প্রযুক্তি বিষয়ক বেশিরভাগ লেখাগুলোই আসে ফ্রি ল্যান্সার প্রদায়কদের কাছ থেকে, সুতরাং কোনো নির্দিষ্ট বিষয়ে সমমনা বেশকিছু লেখা এক পাতাতে পাওয়ার মত সৌভাগ্য পাঠকের কখনই হয় না। এই সব বিভাগের দায়িত্বে যারা থাকেন তারাও বোধ করি বিজ্ঞান ও প্রযুক্তি বিষয়ে আন্তর্জাতিক মানের পারদর্শিতা রাখেন না। যে কারণে বিনোদন পাতার চেয়েও হ-য-ব-র-ল অবস্থা দেখা যায় বিজ্ঞান ও প্রযুক্তি বিষয়ক পাতাগুলির।
 


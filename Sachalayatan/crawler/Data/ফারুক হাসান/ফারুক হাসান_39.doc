দ্বীপবাসী দিন ১২



১.
এইমাত্র পড়ে শেষ করলাম এবারের বইমেলায় প্রকাশিত হুমায়ূন আহমেদের উপন্যাস "মাতাল হাওয়া"। কিছু মজার ব্যাপার লক্ষ করলাম এই বইতে। হুমায়ূনীয় স্টাইল। যেমন পেছনের ফ্ল্যাপে লেখকের ছবির নীচের লেখাটা- আমি হুমায়ূন আহমেদ, ১৩ নভেম্বর ১৯৪৮ সালে নানাবাড়ি মোহনগঞ্জে (নেত্রকোনা জেলা) জন্মগ্রহন করেছি। পাসপোর্ট এবং সার্টিফিকেটে লেখা ১০ এপ্রিল ১৯৫০, কেন এই ভুল হয়েছে জানি না।
উপন্যাসের পটভূমি হিসেবে আছে ঊনসত্তর সাল। উপন্যাসের বিভিন্ন জায়গায় হুমায়ূন নিজের গল্প বলেছেন। এই ব্যাপারটা শুরু হয়েছে এভাবে- '৬৮ এবং '৬৯-এর মাতাল হাওয়া আমার গায়ের ওপর দিয়ে গিয়েছে। কিছু অভিজ্ঞতা উপন্যাসের ফাঁকে ফাঁকে ঢুকিয়ে দেব। উপন্যাসের কাঠামো নির্মাণে এই বিষয়টা চলে না, তবে মাতাল হাওয়া কখনোই নিয়ম মানে না। এই জবাবদিহিতার কোন প্রয়োজন আসলে ছিল না। 
উপন্যাস নিয়ে বেশি কিছু বলতে এই মুহূর্তে ইচ্ছে করছে না। শুধু বলবো, মাতাল হাওয়া ভালই লাগলো পড়তে। তবে পড়তে ভালো লাগা আর মনে দাগ রেখে যাওয়ার মত ভালো লাগার মধ্যে একটা পার্থক্য তো অবশ্যই আছে। সেক্ষেত্রে আমি নিশ্চিত নই, এই উপন্যাসটি আদৌ সেরকম কিনা। সবেমাত্র পড়লাম, এখনই বলতে পারছি না দীর্ঘমেয়াদে এর রেশটা থাকবে কি থাকবে না। 
আরেকটা কথা, ইদানিং গল্পের মাঝে হুমায়ূন হুটহাট করে ইতিহাস নিয়ে টানাটানি করছেন। "মধ্যাহ্ন"তে, "মাতালা হাওয়া"তেও। শেষেরটাতে আমার কাছে অনেক জায়গাতেই বেখাপ্পা লেগেছে। পরিচ্ছদের একেবার শেষে সন তারিখ উল্লেখ করে দু-চার লাইনে ঐতিহাসিক ঘটনা বলার কোন মানে হয় না। 
হুমায়ূনের লেখা সবচেয়ে ভালো লেগেছে তার প্রথম দুই উপন্যাসে, নন্দিত নরকে এবং শঙ্খনীল কারাগার। অনেকদিন পরে আরেকটি উপন্যাস পড়ে চমৎকৃত হয়েছিলাম, নামটা সম্ভবত "অচিনপুর"। "মধ্যাহ্ন" পড়ে তার সাহিত্যগুণে যতটা না মোহিত হয়েছিলাম তার চেয়ে এই ভেবে ভালো লেগেছিল যে একসময়ের এই প্রিয় লেখক এখনও মুগ্ধ করার মত লিখতে চান। "মাতাল হাওয়া"কে আমি হয়তো এই চারটি উপন্যাসের মত প্রিয়র তালিকায় রাখবো না, কিন্তু তিথীর নীল তোয়ালে, হলুদ হিমু কালো ড়্যাব, রূপার পালঙ্ক জাতীয় অখাদ্যর চাইতে তা অনেক ভালো। বিশেষ করে, ব্যস্ত দিন শেষে রাতে ঘুমানোর আগে পড়ার জন্য বেশ যুৎসই। সেটাই করলাম গত কয়েকদিন।
২.
আবহাওয়া পাল্টাচ্ছে না। দিনে পালা করে একবার তুমুল গরম আর একবার বৃষ্টি হচ্ছে। বৃষ্টি ভাল পাই, কিন্তু গরমটা অসহ্য।
ফাইয়াজ এখন বসতে পারে কারো সাহায্য ছাড়াই। তবে বসার চাইতে মনে হয় তার দাড়ানো শেখার শখটাই বেশি। একটু একটু দুষ্টামিও শিখে যাচ্ছে। তার একটা হলো, সে কোল থেকে নেমে সহজে বসতে চায় না। এমনকি আগে যেখানে খুশিমনে স্ট্রলারে বসে থাকতো, এখন সেখানে বসাতে গেলেও মেরুদন্ড সোজা করে থাকে। গোসল করাতে গেলেও একই ব্যাপার। সাথে একটা মুচকি হাসি। আমি একে দুষ্টামি না বলে নাম দিয়েছি মিষ্টুমি। সে মহা উৎসাহে মিষ্টুমি করে যাচ্ছে।
৩.
প্রতি সপ্তাহে মনে হয়, এই সপ্তাহ গেলেই বোধহয় কাজের চাপ কমবে। কোথায় কী! শনি-রবিবারগুলোও রেহাই পাচ্ছে না। কিন্তু মজার ব্যাপার হচ্ছে, যখন অবসর থাকে তখন আলসেমিতে ব্লগ লেখা হয় না, এখন এই ব্যস্ত সময়ে দেখলাম উল্টো ঘটনা ঘটছে। প্রায়শই কিছু লিখছি, ঘুমানোর আগে। যদিও ফালতু টাইপ সব, তবু। 
দুয়েকটা গল্পের প্লট মাথায় এসেছিল। সেগুলোর খসড়া লিখে রাখছি। দেখা যাক।
৪.
ভেবেছিলাম তাড়াতাড়ি ঘুমাবো। বইটা শেষ করতে করতে দেরি হয়ে গেল। বাইরে তাকিয়ে দেখি, একটা গোল ঝলমলে চাঁদ ঝুলে আছে আকাশে। কয়েকটা স্থবির মেঘ, মিয়ম্রান নক্ষত্র আর দূরে মেরুন রংয়ের আলো। কারো চোখেই বোধহয় ঘুম আসে নি আজ।



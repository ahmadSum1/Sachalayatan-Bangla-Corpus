ভাত দে হারামজাদা



সেদিন বাজারে গিয়ে মাথায় হাত। সিঙ্গাপুরে ভারতীয় পোন্নি চাল খুঁজে পাওয়া যাচ্ছে না। 
পোন্নি ছাড়া খেতে পারি না। থাই চাল খাবার অভ্যাসটা করা হয়ে উঠে নি, সুগন্ধটা বাগে আনা যায়নি অনভ্যাসে। তাছাড়া পোন্নির দামও অন্য চালের চেয়ে তুলনামূলকভাবে কম।
ইদানীং বোধহয় ভারত থেকে পোন্নি আসা বন্ধ। আগে যে চাল পাঁচ ডলারে কিনতাম না, এখন সেটার দাম নয় ডলার ছাড়িয়ে যাচ্ছে। 
তবু, ভাগ্যিস চাল পাওয়া যাচ্ছে। না হলে কী খাবো, ভাবতে পারি না। ভেতো বাঙালী, দুবেলা পেটে ভাত না পড়লে মাথা ধরে, ঘুম আসে না।
গত চার দশকের সবচেয়ে বড় খাদ্য সঙ্কটে বিশ্ব। খাদ্য নিয়ে হাইতি না কোথায় যেন দাঙ্গা হয়েছে। ফিলিপিন্সে এমনিতেই চাল একটি রাজনৈতিক পণ্য, হাতিয়ার। সেখানে মানুষ ভালো নেই। চাল সঙ্কট।
কম্বোডিয়া আগামী দুমাস কোনো চাল রপ্তানী করবে না। ভারত টনপ্রতি হাজার ডলারের নিচে বেঁচবে না তার চাল। থাইল্যান্ড, ভারত, ভিয়েতনাম- সবাই আগে নিজের ভাত যোগাতে ব্যস্ত, তারপর রপ্তানী।
বাংলাদেশে লাইনে দাড়িয়ে চাল কিনছে মধ্যবিত্তরাও। বোরো কি পারবে চাহিদা মেটাতে?
আমি রুচি পরিবর্তন করতে চাই। পোন্নির বদলে থাই- ব্যাপার না। দামি চাল খেতে শিখে নেবো। পাঁচের বদলে দশ ডলার- পারবো। 
তবু অনাহারে মারা যাবার আশঙ্কাগ্রস্থ বিশ্বের সেই দশ কোটি মানুষ বেঁচে থাকুক দু'মুঠো খেয়ে।


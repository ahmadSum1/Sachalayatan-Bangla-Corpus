কোনদিকে যাচ্ছে স্বদেশ?



আজকে পত্রিকায় এসেছে, হুমকির মুখে বিমানবন্দরের সামনে নির্মীয়মান ভাষ্কর্য সরিয়ে ফেলা হচ্ছে। খতমে নবুওয়াতের রাঘববোয়ালরা মাদ্রাসা ছাত্রদের সংগঠিত করে এই কাজটি করিয়েছে। তাদের মূল অভিযোগ, তারা চান না যে হজ্জ্বযাত্রিরা ঐ ভাষ্কর্য (তাদের ভাষায় মূর্তি) দেখে হজ্জ্ব করতে যান।  মাদ্রাসা সংশ্লিষ্টদের প্রধান আপত্তি, মানুষের আকৃতির কিছু ঐ জায়গায় থাকতে পারবে না। উল্লেখ্য, বিমান মন্ত্রণালয়ের উদ্যোগে দেশীয় সংস্কৃতির নিদর্শন হিসেবে ভাষ্কর মৃণাল হক তৈরি করছিলেন এই বাউলের ভাষ্কর্যটি। তবে খবর পড়ে মনে হলো, সিভিল এভিয়েশনের চেয়ারম্যানও চান না যে হজ্জ্বযাত্রীরা মূর্তি দেখে হজে রওনা হোন। 
যাই হোক, এ খবর পড়ে আমার কয়েকটা প্রশ্নের উত্তর জানতে ইচ্ছে হচ্ছে। আমি এইসব ব্যাপারে প্রায় মূর্খ। আমাকে জ্ঞান দান করে আলোকিত করুন।
প্রথমত, এত কিছু থাকতে এখন ভাষ্কর্য নিয়ে টানাটানি কেন? দেশে তো অনেক ভাষ্কর্য আছে। এখন কি সব ভাষ্কর্যই সরিয়ে ফেলতে হবে? হজ্জ্বযাত্রীরা তো উত্তরবঙ্গ থেকেও আসবেন, সেক্ষেত্রে আমরা কি গাজীপুর চৌরাস্তার 'জাগ্রত চৌরঙ্গীর' সেই দৃপ্ত মুক্তিযোদ্ধার ভাষ্কর্যও ভেঙ্গে ফেলবো? বকশিবাজার থেকে যদি কোনো হজ্জ্বযাত্রী বিমানবন্দরের দিকে আসতে চান তাহলে কি আমরা টিএসসি মোড়ের রাজু মনুমেন্ট ভেঙ্গে ফেলবো? যদি এদের না ভেঙ্গে ফেলি তাহলে লালন কি দোষ করলো?
দ্বিতীয়ত, আন্দোলনকারীদের এখন দাবি, ভাষ্কর্যটির জায়গায় হজ্জ্বমিনার স্থাপন করতে হবে। মনে হচ্ছে বাস্তবে তাই হবে। কারণ যতটুকু খবরে পড়লাম তাতে কতৃপক্ষের অবস্থানকে আমার কাছে মায়ের চাইতে মাসির দরদ বেশি বলেই মনে হলো। এরকম কেন হয়? প্রধানমন্ত্রী/প্রধানউপদেষ্টার কার্যালয়ের সামনের মুক্তো সহ ঝিনুকের ভাষ্কর্য, ফোয়ারা ইত্যাদি মিলিয়ে সৌন্দর্য বর্ধনের যে চেষ্ঠা কতৃপক্ষ দেখিয়েছেন তাতে আমি যারপর নাই মুগ্ধ। আমি শিল্পের তেমন কিছুই বুঝি না। শুধু প্রচন্ড ট্রাফিক জ্যামের কেন্দ্রে বসে ঘামতে ঘামতে প্রথমবারের মত যখন সেটি দেখি তখন কেন আমার মনে হয়, মধ্যপ্রাচ্যকে সন্তুষ্ট করাই আমাদের মোক্ষ? কাতারে আমি ঠিক এরকম ভাস্কর্য দেখেছি, আরব সাগরের পাড় ঘেষা দোহার প্রধান সড়ক 'কুর্ণিচ'য়ে, একই কনসেপ্ট। ঝিনুকে সুপ্ত মুক্তো। গ্যাস আর তেল আবিষ্কারের আগে কাতারিরা মুক্তোর ডুবুরি ছিল, তো কাতারে এটা থাকতেই পারে তাদের দেশীয় সংস্কৃতির প্রদর্শন হিসেবে। আমাদের এখানে কেন?
তৃতীয়ত, বাউলের ভাস্কর্যটি নির্মাণ করা হচ্ছিল দেশীয় সংস্কৃতিরই নিদর্শন হিসেবে। এখন যদি অন্য কিছু নির্মাণ করা হয়, তাহলে সেটাও তো দেশীয় সংস্কৃতির নিদর্শন হবে? তাই না?
আশা করা যায়, মিসকিন হিসেবে আমরা একধাপ উন্নীত হতে পারবো অচিড়েই।


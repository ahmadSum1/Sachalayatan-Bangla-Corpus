আলু : কৃষি ও শিল্প



১. কৃষি
সম্প্রতি প্রথম আলোর “আলু চাষে টানা দুই বছরের লোকসানে শঙ্কিত কৃষক”১ এবং কালের কন্ঠের “হিমাগারের ৯ লাখ টন আলু নিয়ে বিপাকে জয়পুরহাটের কৃষক”২ শিরোনামের সংবাদ দু’টি পড়ে মনটা খারাপ হয়ে গেল।
একই সমস্যা হচ্ছে মুন্সিগঞ্জ, দিনাজপুর, কুমিল্লা, কুড়িগ্রাম, বগুড়া, জয়পুরহাটসহ দেশের বিভিন্ন জেলায় ১,২,৩,৪,৫,৬।
যেখানে আমাদের দেশে বেশিরভাগ সময়েই খাদ্য উৎপাদনে ঘাটতি থাকে, সেখানে কয়েক বছর ধরে কৃষকরা প্রয়োজনের অতিরিক্ত আলু উৎপাদন করছেন। গত চার বছর ধরে বাংলাদেশে আলুর বাম্পার ফলন হচ্ছে। দেশের বাৎসরিক আলুর চাহিদা পঞ্চাশ লাখ টনের কম। অথচ, বাংলাদেশ হিমাগার অ্যাসোসিয়েশনের হিসেব মতে, ২০১০ মৌসুমে আলুর উৎপাদন হয়েছিলো সর্বমোট ৮৪ লাখ টন।৭ ২০১১তে এসে সেই উৎপাদন হয়তো তার থেকেও বেশি হয়েছে। এই বছর কেবল মুন্সিগঞ্জ জেলাতেই প্রায় ১২ লাখ টন আলুর চাষ হয়েছে। একই পরিমাণ আলু উৎপাদিত হয়েছে দিনাজপুরে, বগুড়া ও জয়পুরহাটে। সব মিলিয়ে দেশে প্রতিবছর উদ্বৃত আলুর মজুতের পরিমাণ প্রায় ৪০ লাখ টন।
অথচ, আমাদের কৃষকরা পরপর গত দুই বছর আলু চাষ করতে গিয়ে লোকসান দিয়েছেন। লোকসানের কারণ হচ্ছে আলুর কম বাজার মূল্য। যে দামে বিক্রি করলে কেবল উৎপাদন খরচটা ফিরে পাওয়া সম্ভব, আলুর বাজার মূল্য তার চেয়েও কম। দাম কম হওয়ায় কৃষকরা আলু বিক্রি না করে হিমাগার রেখে দিচ্ছেন। দিন যাচ্ছে, কিন্তু দাম বাড়ছে না। হিমাগার মালিকরা বলছেন, বাজারে আলুর চেয়ে কম দামের আর কোন সবজি নেই। বাজারে ১২ টাকা দরে কেজী আলু বিক্রি হলেও হিমাগারগুলোতে আলু বিক্রি হচেছ ৬ টাকা কেজী দরে। এদিকে মাসের পর মাস হিমাগারে আলু রাখার কারণে তার ভাড়াও বাড়ছে। বস্তাপ্রতি ২৫০-৩০০ টাকা হিমাগার ভাড়া দেবার পর আলু বিক্রি করে কৃষকদের লোকসান হচ্ছে ২০০-৩০০ টাকা২। অনেক সময় ভাড়া শোধ করতে না পারায় কৃষকদের আলু নিয়ে নিচ্ছেন হিমাগারের মালিকপক্ষ।১
যেখানে আমরা অন্যান্য অনেক খাদ্যশস্য চড়ামূল্যে বিদেশ থেকে আমদানি করে দেশের চাহিদা মেটাই, সেখানে অতিরিক্ত আলু উৎপাদন করে কৃষকদের বিপাকে পড়ার বিষয়টা হতাশাজনক তো বটেই, একইসাথে আমাদের কৃষিঅর্থনীতির বাজে ব্যবস্থাপনাকে প্রকটভাবে সামনে নিয়ে আসে। কৃষিজাত পণ্যের যোগান শৃংখলের (supply chain) প্রতিটা ধাপে সরকারী-বেসরকারী সহায়তার পরিমাণ বলা যায় যৎসামান্য। আমরা সময়মত কম মূল্যে কৃষকদেরকে বীজ ও সার সরবরাহ করি না, প্রয়োজনীয় হিমাগার ও সংরক্ষণের ব্যবস্থা করি না, আবার উৎপাদিত শস্যের বাজারের নিশ্চয়তাও দিতে পারি না। শুধু তাই নয়, এ বছর অবহেলার কারণে প্রায় ৫ লাখ টন আলু রপ্তানির সুযোগ হারিয়েছি আমরা।৮
আলু চাষী এবং সংশ্লিষ্টদের একটা বড় অনুযোগ১ ,২ হচ্ছে, আলুর বিপর্যয় রোধে সরকার আলু সংরক্ষনের ব্যবস্থা এবং সেই সঙ্গে ভূর্তকি দিয়ে চালের পাশাপাশি সরকারী মূল্যে রেশনের মাধ্যমে আলু বিক্রির ব্যবস্থা নিচ্ছে না কেন। তাদের মতে, সরকার এ ধরণের উদ্যোগ গ্রহন করলে দ্রত হিমাগারগুলোর আলু বিক্রি হবে, আলু চাষী এবং ব্যবসায়ীরা লোকসানের হাত থেকে রেহাই পাবে। 
ভর্তুকি দেয়াই একমাত্র সমাধান নয়। আমাদেরকে বিকল্প পথ খুঁজতে হবে।         
২. শিল্প
খাদ্যশিল্পে আলুর ব্যাপক চাহিদা রয়েছে। 
চিপস, স্ন্যাকস, ফ্লেক্স, ফ্রাই ইত্যাদি নানান ধরণের  খাদ্যদ্রব্য হিসেবে আলু জনপ্রিয়। আভ্যন্তরীণ বাজারের কথা না হয় বাদ দিলাম, চিপসের চাহিদা বাংলাদেশ ছাড়াও নেপাল, ভূটান, ভারত, পাকিস্তান, কোরিয়া, স্পেন, অস্ট্রেলিয়া, মধ্যপ্রাচ্যের নানান দেশ, এমনকি আমেরিকাতেও রয়েছে। বোম্বে সুইটস (BSCL) আলুর চিপস প্রক্রিয়াজাত করে ঐসব দেশে হরদম রপ্তানি করছে।৯  আলুর তৈরি চিপস, স্ন্যাকস ইত্যাদিকে সঠিকভাবে প্রক্রিয়াজাত করতে পারলে খুব সহজেই ছয় মাস থেকে এক বছর সংরক্ষণ করে রাখা যায়। আলুর অতিরিক্ত উৎপাদনের কারণে এই কাঁচামালের যে নিশ্চিত সরবরাহ এবং দেশে-বিদেশে আলুপণ্যের যে বাজার ও চাহিদা রয়েছে সেইসব বিবেচনা করে আমি আলুজাত খাদ্যশিল্প নিয়ে খুব আশাবাদী। খাদ্যশিল্পে আলুর ব্যবহার বাড়ালে আমরা আমাদের আলুচাষীদেরকে যেমন বাঁচাতে পারবো, সাথে সাথে বিপুল পরিমাণে অর্থ উপার্জনের পথও খুলে যাবে। এটা একটা দারুণ win-win অবস্থা।
বাংলাদেশের বিনিয়োগকারীদের কাছে বিনীত প্রস্তাব করছি, আসুন আলুর খাদ্যশিল্পে বিনিয়োগ করে লাভবান হই। আলু প্রক্রিয়াজাত করে নানাবিধ খাবার বানানোর জন্য যে কারখানার প্রয়োজন তার আকার, খরচ ইত্যাদি অন্যান্য বৃহৎ শিল্পের তুলনায় বলতে গেলে খুব বেশি না। একজনমাত্র মাঝারি কিংবা কয়েকজন ক্ষুদ্র বিনিয়োগকারী মিলেই একটা কারখানা দাড় করানো সম্ভব। এমনকি বড় আকারের বিনিয়োগের উদাহরণ বাংলাদেশেই রয়েছে। ২০০৫ সালেই বেসরকারি উদ্যোগে দেশের বিভিন্ন স্থানে (চাঁদপুর পাটোয়ারি পটেটো ফ্লেক্স, বিক্রমপুর পটেটো ফ্লেক্স, আক্কেলপুর ফ্লেমিঙ্গো পটেটো ফ্লেক্স ও মুন্সীগঞ্জ ইউরোপা পটেটো ফ্লেক্স) প্রায় ৩০০ কোটি টাকা ব্যয়ে প্রতিষ্ঠিত হয় চারটি পটেটো ফ্লেক্স কারখানা।৭  যদিও নানাবিধ কারণে পাঁচ বছরেও তারা উৎপাদন শুরু করতে পারে নি, কিন্তু মূল বক্তব্যটা হচ্ছে, বিনিয়োগ করতে আগ্রহী এরকম কয়েকজন মিলেই পটেটো ফ্লেক্স কারখানা দেয়া সম্ভব। যারা ক্ষুদ্র বা মাঝারিমানের বিনিয়োগকারী, তারা এত বড় স্কেলে চিন্তা না করে মাঝারিমানের কারখানা দিতে উদ্যোগী হতে পারেন। একটু সময় লাগবে হয়তো, কিন্তু এই শিল্পে বিনিয়োগ যে লাভজনক এবং অন্যান্য যে কোনো বিনিয়োগের তুলনায় কম ঝুঁকিপূর্ণ তা বলাই বাহুল্য।
ইচ্ছে থাকলে আমরা আসলে খুব সহজেই আলুশিল্পকে দাড় করিয়ে ফেলতে পারি। আসুন, শেয়ার বাজারে বোকার মত অযাচিত ও অযৌক্তিকভাবে টাকা বিনিয়োগ করে লোকসান না দিয়ে, সবাই আরেকটু পরিশ্রমী ও উদ্যোগী হয়ে উঠি। যে ৩৩ লাখ লোক শেয়ার বাজারে নিজেদের সর্বস্ব খুঁইয়েছেন, তাদের প্রত্যেকে যদি মাত্র এক হাজার টাকা বিনিয়োগ করতেন আলুশিল্পে, তাহলেও আজ আলুচাষীদের নিয়ে এত হতাশাজনক খবর পত্রিকায় আসতো না।
পাদটীকা১. a. b. c. d. আলু চাষে টানা দুই বছরের লোকসানে শঙ্কিত কৃষক
২. a. b. c. d. হিমাগারের ৯ লাখ টন আলু নিয়ে বিপাকে জয়পুরহাটের কৃষক
৩. বিপাকে পড়েছেন দিনাজপুরের আলু চাষী ও ব্যবসায়ীরা
৪. হিমাগারে সংরক্ষিত আলু এখনো অবিক্রীত : মহাসংকটে ব্যবসায়ী কৃষক
৫. http://dailyrangpur.com/w/arc/1426
৬. http://www.banglatimes24.com/?p=55700
৭. a. b. ফলন বাড়লেও আলুর চাহিদা বাড়েনি
৮. http://www.mzamin.com/index.php?option=com_content&view=article&id=10133:2011-05-25-17-13-43&catid=48:2010-08-31-09-43-22&Itemid=82
৯. http://www.bombaysweetsbd.com/export.php



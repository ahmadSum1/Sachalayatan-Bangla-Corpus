রূপকথার পালক



যখন মানুষের তৃষ্ণায় বাসা বাধে অশুভ ছত্রাক, ধমনীতে বাড়ে অধৈর্যের কালো রক্ত, কিংবা উদরে জন্ম নেয় সেই চতুর চড়ুই, রাজকন্যার সোনালি চুল চুরি করে যে তুলে দেয় ডাইনীর হাতে, তখন মানুষ কি জানে তার পাপ ছুঁয়েছে রাক্ষসের ডানা? কিছু কিছু মানুষও কি চড়ুইয়ের ঠোঁট আর দানবের চোখ নিয়ে বেঁচে থাকে না এক একটা রূপকথার গল্পে! অথচ, আমরা কেবল ভুলে যাই সেই পালকের কথা। 
রাক্ষসপুরীতে বন্দী দুঃখী রাজকন্যার চোখ বেয়ে নেমে আসা একটা অশ্রু একদিন মুক্তো হয়ে গড়িয়ে গড়িয়ে সাত সাগর তেরো নদী পেরিয়ে ভিড়েছিল এক তুলসির ঘাটে। সেখানে একটা শুভ্র পালক পরম আদরে মুক্তোর গা থেকে মুছে দিয়েছিল সাগরের নোনা জল, নদীর আঠালো কাদা। সেই মুক্তো সেই নামগোত্রহীন পালকের কাছে বলেছিল দুঃখী রাজকন্যার গল্প, হয়ত সত্যিই গল্প কিংবা কেবল গল্পটাই সত্যি। কিন্তু শুভ্র পালক, বালকের স্বপ্নের মত বহু মেঘ পাড়ি দিয়ে, ভীষণ যুদ্ধে রাক্ষসদের ড্রাগনদের আর একচক্ষু দানবদেরকে পরাজিত করে অবশেষে একদিন ঠিকই রাজকন্যার জানলায় নোঙর করেছিল, তাকে উদ্ধার করবে বলে। কিন্তু হায়, সমস্ত রাক্ষসের ভ্রমরকৃষ্ণ হৃদয় ছিড়তে ছিড়তে আর ড্রাগনের উত্তাপে পুড়তে পুড়তে ক্লান্ত পালক কপালে সোনার কাঠি ছুঁইয়ে রাজকন্যার ঘুম ভাঙ্গাবে কি করে, তখন তার সেই শক্তি কোথায়? বেচারা পলকা পালক অবশেষে বুকের রক্ত ঢেলে কালি বানিয়ে লিখে রেখেছিল তার ভালোবাসার কথা। এবং তারপর, দুনিয়ার তাবৎ ব্যর্থ বিষন্ন প্রেমিকের মত আত্মাহুতি দিয়েছিল রাজকন্যার শিয়রে।
অথচ রূপকথার রূপসী রাজকন্যা, বুঝতে পারেনি পালকের ভার, ঘুম ভেঙ্গে উঠে তাকে ছুড়ে ফেলে দিয়েছিল পাশের ডাস্টবিনে।


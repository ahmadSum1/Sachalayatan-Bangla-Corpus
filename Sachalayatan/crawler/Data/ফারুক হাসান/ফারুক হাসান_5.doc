বাংলাদেশে সৌরপ্যানেলের বিলিয়ন ডলারের ব্যবসা বনাম অর্থনৈতিক বাস্তবতা




[justify]বাংলাদেশে এখন একটা বড় চ্যালেঞ্জ হচ্ছে শহর-গ্রাম নির্বিশেষে সবার কাছে সুলভমূল্যে  বিদ্যুৎ পৌছে দেয়া। দেশের পচিশ মিলিয়ন পরিবারের মধ্যে মাত্র চার মিলিয়নের কাছে এখন পর্যন্ত আমরা বিদ্যুতের সংযোগ দিতে পেরেছি।১ বাকি যে একুশ মিলিয়ন (দুই কোটি দশ লাখ) পরিবার বাকি থাকলো, তারা যে অচিড়েই বিদ্যুৎ সংযোগ পাবে, অবস্থাদৃষ্টে সেটা মনে হয় না। গ্রামে গ্রামে গৃহস্থালি পর্যায়ে কম খরচে বিদ্যুতের সরবরাহ করা আমাদের মত গরীব দেশের জন্য আসলেই কঠিন। আর এই সুযোগটাই কাজে লাগিয়ে নানান ব্যবসা করে যাচ্ছে গ্রামীণশক্তি আর ব্র্যাকের মত এনজিও।
প্রত্যন্ত অঞ্চলগুলোতে সরকারীভাবে বা পল্লী বিদ্যুৎ সমিতির মাধ্যমে যদি গ্রীডভিত্তিক বিদ্যুৎ না দেয়া যায় তাহলে সেখানকার মানুষদের জন্য বিকল্প সমাধান কী হতে পারে? একটা সমাধান হচ্ছে স্থানীয়ভাবে নবায়নযোগ্য শক্তি যেমন সৌরশক্তিকে কাজে লাগানো। কিন্তু বাংলাদেশে সৌরশক্তির পরিমাণ আসলে সীমিত। যদি বর্গমিটার পিছু সর্বোচ্চ দুই কিলোওয়াটও ধরা হয় তার পুরোটাই যে বিদ্যুতে রূপান্তরিত হবে এমন না। সৌরশক্তিকে বিদ্যুতে পরিণত করে যে ব্যয়বহুল সৌরকোষ তার দক্ষতা কিন্তু খুব কম।  একারণে এক বর্গমিটারের একটি প্যানেল থেকে  বড়জোর দেড়শো বা দুইশো ওয়াটের বিদ্যুৎ পাওয়া যাবে। আবার যেহেতু আবহাওয়া সবসময় এক থাকে না এবং সবচেয়ে বড় কথা, যেহেতু রাতের বেলা সূর্যের আলো থাকে না, তাই সৌরপ্যানেল ব্যবহার করে একই চাহিদার নিরবিচ্ছিন্ন বিদ্যুত পাওয়া অসম্ভব। আমাদের দেশে যেসব সৌরপ্যানেল পাওয়া যায় সেগুলো সাধারণত দিনে তিন-চার ঘন্টার বেশি বিদ্যুৎ সরবরাহ করতে পারে না। তাই অতিরিক্ত ব্যাটারিও লাগে বিদ্যুতশক্তিকে সঞ্চয় করে রাখার জন্য। এসব কারণে সৌরবিদ্যুৎ নবায়নযোগ্য শক্তি হলেও ব্যয়সাধ্য।
বাংলাদেশের গ্রামাঞ্চলের জন্য সৌরবিদ্যুত অর্থনৈতিকভাবে কতটুকু আকর্ষণীয় তার উপর কিছু গবেষণা হয়েছে (যদিও বেশিরভাগক্ষেত্রেই দেখানোর চেষ্টা করা হয়েছে প্রত্যন্ত অঞ্চলের সামাজিক উন্নয়ন, শিক্ষা, সমাজ আলোকিত করার মত ব্যাপারে সৌরবিদ্যুতের ভূমিকা কত মহান সেটা। কিন্তু এ ধরণের উন্নয়ন কেবল সৌরবিদ্যুতের ক্ষেত্রেই সত্য নয়, বিদ্যুতের অন্যান্য উৎসের জন্যও এটি সত্য - এই ব্যাপারটা অনেক সময়েই চেপে যাওয়া হয়)। এমনি এক গবেষণায়১ দেখানো হয়েছে যে ছোটখাটো ব্যবসা (যেমন ফোনের দোকান কিংবা মুদির দোকান) এবং বাড়িতে রেডিও/টিভিসহ বৈদ্যুতিক বাতি চালাতে সৌরবিদ্যুত একটা সুলভ উপায় হতে পারে, কিন্তু শুধু দুয়েকটা বাতি জ্বালানোর জন্য সৌরপ্যানেল বসানো অর্থনৈতিকভাবে লাভজনক নয়।
তবু, আমরা লাখে লাখে সৌর প্যানেল কিনছি। বিশ হাজার টাকা খরচ করে দিনে তিন-চার ঘন্টার জন্য দুইটি বাতি জ্বালাতে পারলেই আমরা হাঁক দিয়ে বলতে পারি - মানিক, কি বাত্তি জ্বালাইলি? এতেই আমাদের আনন্দ। যারা সৌরপ্যানেল ব্যবহার করছেন বা করতে দেখেছেন এমন অনেকের কথা হচ্ছে, যেখানে তাদের গ্রামের বড়িতে সাধারণ উপায়ে বিদ্যুতের সুবিধা পাবার কোনো সম্ভাবনাই নেই, সেখানে সৌরপ্যানেল যেন জাদুর কাঠি।
কি কি জিনিস চালানো যায় এই প্যানেল দিয়ে? মূলত রাতের বেলা তিন থেকে চার ঘন্টার জন্য দুইটি ফ্লুরোসেন্ট বাতি জ্বালানোর ব্যবস্থা থাকে একটি প্যাকেজে। সাথে বড়জোড় আরেকটি টেবিল ফ্যান কিংবা সাদা-কালো টিভি চালানোর বন্দোবস্ত থাকে। কিন্তু যে সৌরকোষটি দেয়া হয় সেটি যদি প্রয়োজনীয় সৌরশক্তি যোগাড় না করতে পারে (এটি নির্ভর করে সৌরকোষের আকারের উপর), তাহলে হয়তো শুধু বাতিই জ্বালানো যাবে, কিন্তু ফ্যান বা টিভি চলবে না। বিদ্যুত সরবরাহের পুরো সামর্থ্যটা নির্ভর করে সৌরকোষটি কত ওয়াটের, বিদ্যুৎ সঞ্চয়ের যে ব্যাটারি সেটি কত অ্যাম্পিয়ার-আওয়ারের, ঘরের বাইরে সূর্যের আলোর প্রখরতা কেমন, আকাশ রোদেলা কিনা, ইত্যাদি নানান বিষয়ের উপর। আপনার সৌরকোষটি কত ওয়াটের (W) কিনবেন সেটি নির্ভর করে আপনার বিদ্যুতের চাহিদা কত তার উপর। গড়পড়তা হিসেবে গ্রামের একটি পরিবারের চাহিদা ১০০W এর মত (দুটি ফ্লুরোসেন্ট বাতি জ্বালাতে লাগে ১২ W, টেবিল ফ্যান চালাতে ৪০ W, টিভি চালাতে ৫০ W এর মত)২।
ইতিমধ্যেই দশ লাখ পরিবারের কাছে সৌরপ্যানেল বিক্রি করেছে গ্রামীণশক্তি। রহিমআফরোজে রিনিউয়েবল এনার্জি লিমিটেড বিক্রি করেছে এক লাখেরো বেশি পরিবারের কাছে।৩ অন্যদিকে ব্র্যাক বিক্রি করেছে ৭২ হাজারেরো বেশি।৪ যারা সৌরপ্যানেল বিক্রি করছেন তাদের ব্যবসায়িক দিক থেকে চিন্তা করলে সৌরপ্যানেল একটা হীরকখনি। কিন্তু এই ব্যবসাকে যে উপায়ে মানুষের কাছে হালাল করা হচ্ছে সেটি লক্ষ্যণীয়।
গ্রামীণশক্তি দেশে সৌরপ্যানেলের বোধহয় সবচেয়ে বড় বিক্রেতা। দু'দিন আগে প্রথমআলোর খবরে৫ ড. ইউনুস এবং গ্রামীণশক্তি তাদের লক্ষ্যমাত্রা জানিয়েছে - অন্তত ২০ লাখ পরিবারের কাছে তারা সৌরবিদ্যুৎ পৌছে দেবে (মানে, সৌরপ্যানেল বিক্রি করবে)। খবরটিতে বলা হয়েছেঃ

ড. ইউনূস বলেন, ‘প্রতি পরিবারে কেন বিদ্যুৎ পৌঁছানো যাবে না? সৌরবিদ্যুৎ এখন আমাদের সাধ্যের মধ্যে এসেছে। এক ডলারের কমে এখন সৌরবিদ্যুতের প্যানেল পাওয়া যায়। কারও ভর্তুকির জন্য বসে থাকতে হবে না।’ 

এই কথাটি কতটুকু সঠিক? বাস্তবতা হলো, সৌরবিদ্যুত এখনো সবার সাধ্যের মধ্যে আসে নি। একটি প্যাকেজের দাম সাধারণত নির্ধারণ করা হয় কত ওয়াট বিদ্যুৎ পাওয়া যাবে (Wp) তার উপর ভিত্তি করে। রহিমআফরোজের মূল্যনীতির উপর তৈরি এক রিপোর্ট৩ থেকে নিচের দামগুলি জানা গেলঃ

 ২০ Wp এর মূল্য ১৯,৩৯১ টাকা
 ৪০ Wp এর মূল্য ৩১,০৮২ টাকা
 ৪৫ Wp এর মূল্য ৩১,৭০৫ টাকা
 ৫০ Wp এর মূল্য ৩৫,০২৪ টাকা
 ৬৫ Wp এর মূল্য ৪১,৬৪৯ টাকা
 ৭৫ Wp এর মূল্য ৫৭,৩৩০ টাকা
 ৮৫ Wp এর মূল্য ৫৭,৩৩০ টাকা

ধরলাম, গ্রামীণশক্তি যে বিশ লাখ পরিবারকে ক্রেতা হিসেব চিহ্নিত করেছে তাদের সবাই মাত্র ২০Wp পেতে চায় যার জন্য প্রতি প্যানেলের দাম প্রায় বিশ হাজার টাকা। অর্থাৎ, পরিবার প্রতি মাত্র দুটি বাতি জ্বালানোর জন্য এই পরিবারগুলিকে খরচ করতে হবে নিদেনপক্ষে ৪০০০ কোটি টাকা। সৌরপ্যানেলের আকার যদি বেশি হয়, টাকার এই পরিমাণও সেই হারে বাড়বে। তার মানে, গৃহস্থালী-পর্যায়ের সৌরপ্যানেল যেগুলো কিনা গ্রামীণশক্তি কিংবা ব্র্যাক (দুই ব্র্যান্ডের দামই কাছাকাছি১) আমাদের দেশে বিক্রি করছে সেগুলো থেকে মাত্র ৪০ মেগাওয়াট বিদ্যুত পেতে খরচ হচ্ছে  ৪০০০ কোটি টাকা, অর্থাৎ, মেগাওয়াট প্রতি ১০০ কোটি টাকা বা প্রায় ১২.৫ মিলিয়ন ডলার। একই পরিমাণ অর্থ দিয়ে প্রায় দশ গুণেরও বেশি বিদ্যুত উৎপাদনসক্ষম কয়লা/গ্যাস চালিত পাওয়ার প্লান্ট বানানো সম্ভব। অন্য কথায়, আমরা যে জিনিস ১ টাকায় পেতাম, সেটি কিনছি ১০ টাকা দিয়ে, কেবলমাত্র বিদ্যুতের সংযোগ না থাকার কারণে। গ্রামের দরিদ্র মানুষগুলি এত টাকা খরচ করছে কারণ তারা ভেবে বসে আছে কিংবা তাদেরকে বোঝানো হয়েছে যে সৌরপ্যানেল ছাড়া তাদের আর কোনো গতি নেই। 
গ্রামীণশক্তির ২০ লাখ লক্ষ্যমাত্রার খবরে গ্রামীণশক্তির চেয়ারম্যান বলেছেনঃ

মুহাম্মদ ইউনূস তাঁর বক্তব্যে বলেন, মানুষকে যদি পরিবেশ দেওয়া যায়, তবে দারিদ্র্য বিমোচন, শিক্ষা, স্বাস্থ্যসহ সব সমস্যার সমাধান তারাই করতে পারবে। 

অথচ, বাস্তব চিত্র হচ্ছে - দারিদ্র্য বিমোচনের নামে অতি উচ্চমূল্যের সৌরপ্যানেলগুলি ১৪%৩ বা তারো বেশি মুনাফায় এই দেশে যে বিক্রি হচ্ছে তাই নয়, এই বিক্রিকে ঘিরে গড়ে উঠেছে এনজিওগুলির সুদের রমরমা ব্যবসা। যারা প্যানেল বিক্রি করছেন, তারাই সেই প্যানেল কেনার জন্য টাকা ধার দিচ্ছেন চড়া সুদে। ব্র্যাকের কাছ থেকে কিনলে ব্র্যাক ২ বছরের জন্য ১৫% সুদে ঋণ দেয়, আর গ্রামীণশক্তির কাছ থেকে কিনলে গ্রামীণশক্তি ঋণ দেয় ৩ বছরের জন্য ১২% সুদে, অথবা ২ বছরের জন্য ৮% সুদে।১ সুতরাং দেখা যাচ্ছে যে কেউ যদি ঋণ নিয়ে সৌরকোষ কেনে তাহলে তার কাছে থেকে এই এনজিওগুলি লাভ করছে প্রথমে ১৪%, তারপর সুদ বাবদ মোট মূল্যের ১৫%। ড. ইউনুসের কথামত যদি সৌরবিদ্যুৎ সবার সাধ্যের মধ্যেই থাকতো তাহলে চড়া সুদের এই ব্যবসা তৈরি হলো কীভাবে?
মানছি, দেশের বিদ্যুৎ সংকট আসলেই তীব্র। যাদের বিদ্যুতের সংযোগ আছে, তারাই সবসময় বিদ্যুৎ পান না, ভয়াবহ লোডশেডিং। আর এর সাথে সাথে সেভাবে নতুন করে বিদ্যুৎ উৎপাদনও বাড়ছে না। এইসব দেখে গ্রামের মানুষ যে বিকল্প কিছু ভাববে সেটাই স্বাভাবিক। কিন্তু, এর সুযোগ নিয়ে আর্থিক বিবেচনায় মারাত্নক রকমের উচ্চমূল্যের এক প্রযুক্তি আমাদেরকে গছিয়ে দিচ্ছে কয়েকটি প্রতিষ্ঠান। এর সাথে যুক্ত হয়েছে বিশ্বব্যাংক।৫ আমাদের জ্বালানিবিদ্যুৎখাত যেখানে কুইক রেন্টালের মত আরেক এডহক পদ্ধতি দিয়ে চালাতে হচ্ছে, সেটার উন্নয়ন না করে সোলারপ্যানেলের পিছনে বিশ্বব্যাংক কেন টাকা ঢালছে এই প্রশ্ন থেকেই যায়।
অন্যদিকে, আমাদের নিজেদের পরিকল্পনার অভাবও প্রকট মনে হয় যখন দেখি- এই যে বিশ লাখ পরিবার যারা প্যানেল কিনেছে/কিনবে, তাদের এই বিলিয়ন ডলারের বিনিয়োগটিকে পরিকল্পিত উপায়ে সংগ্রহ করে economy of scale আছে এমন প্রযুক্তিতে (যেমন বড় পাওয়ারপ্লান্ট) কিংবা সরকারীভাবে সৌরশক্তির অবকাঠামো গঠনের কাজে লাগানোর কোনো নিদর্শন বা ভাবনা কারো নেই। এভাবেই হয়তো এই বিলিয়ন ডলার চলে যাচ্ছে/যাবে অন্য কারো পকেটে। আর আমরা পিছিয়ে পড়ছি।
আমি সৌরশক্তির বিরোধিতা করছি না। কিন্তু দেশের বিদ্যুৎ চাহিদা মেটাতে হলে আমাদের ভেবেচিন্তে এগুতে হবে - আমি এই কথাটাই জোড় দিয়ে বলছি। সৌরবিদ্যুৎ যদি দেশের বিদ্যুতচাহিদা সুলভে মেটাতে পারে কখনো, আমরা সাদরে তাকে গ্রহন করবো। কিন্তু বর্তমানে অতিরিক্ত দাম শুধু প্রত্যন্ত অঞ্চলের গরিব মানুষ দেবে কেন? অন্য যে কোনো (জ্বীবাশ্মজ্বালানি কিংবা নবায়নযোগ্য) উৎসের মধ্যে বর্তমানে সৌরশক্তি বেশি ব্যয়বহুল। আপাত দৃষ্টিতে প্রত্যন্ত অঞ্চলের জন্য এটি একটি এডহক সমাধান হলেও দীর্ঘমেয়াদে সৌরশক্তি আমাদের জন্য লাভের না ক্ষতির হবে তা ভাবতে হবে আমাদেরকেই। কয়লা, গ্যাস, বায়ু, পানি, ভূগর্ভস্থ-তাপ ইত্যাদি সব উৎসগুলোর উপযোগিতা খুঁজে দেখতে হবে। আরো সবচেয়ে বড় কথা - যেই প্রযুক্তিই আমরা গ্রহন করি না কেন তার উপর দক্ষতা অর্জন করেই তবে সেটি গ্রহন করতে হবে। সৌরপ্যানেলগুলি যেগুলি বর্তমানে আমরা কিনছি, তাদের কোনোকিছুই দেশে তৈরি হচ্ছে না। আমরা কেবল মুনাফালোভী ব্যবসাদারদের বাজারে পরিণত হচ্ছি। কেবল ব্যবসায়িক বিবেচনা হলে না হয় বলা যেতো, কিন্তু মুখে তারা বলছে সামাজিকসেবা, বিদ্যুতায়ন। কিন্তু মুনাফা লুটছে দুইহাতে।

পাদটীকা১. a. b. c. d. http://www.sciencedirect.com/science/article/pii/S096014810900531X
২. এই হিসেবে লস ধরা হয় নাই। লসকে আমলে নিলে আসলে ১০০W এর বেশিই লাগবে ফ্যান, টিভি এইসব চালাতে।
৩. a. b. c. http://www.scribd.com/doc/62338721/%E2%80%9CPricing-policy-of-the-Rahimafrooz-Renewable-energy-ltd-%E2%80%9D
৪. http://www.brac.net/content/brac-solar#.UPC4dme5jIU
৫. a. b. http://www.prothom-alo.com/detail/date/2013-01-11/news/320306



আবাহনী? নাকি মোহামেডান? 





.
.
.
.
.
আজকে সুপার কাপের ফাইনালে আবাহনী-মোহামেডানের খেলা। পত্রিকাগুলোর কথাবার্তায় মনে হচ্ছে, অনেকদিন পর বাঙ্গালিকে আবার ফুটবলের নেশায় পেয়েছে, ভুলে যাওয়া সেই নেশায়, সেই অনেকদিন আগের মতন।
ছোটবেলায় আমাদের ওয়াপদা কলোনীর এক বর্গকিলোমিটারের দেয়ালঘেরা গন্ডিতে বয়সভেদে আন্ডা-বাচ্চা-পিচ্চি-ছোকড়া-পোলাপাইনদের বেশ কয়েকটা দল ছিল। কিন্তু স্কুল থেকে ফিরে প্রতিদিন বিকেলে যখন সবাই একত্রে ফুটবল খেলতাম, তখন অবধারিতভাবে দুটো দল হয়ে যেত- আবাহনী ও মোহামেডান। আমি ছিলাম (এবং আছি) মোহামেডানের পাঁড় ভক্ত। আমার মতই ছিল সজল-কাজল দুই ভাই, সুইট, মাসুদ, মাসুদের বড় ভাই মামুন, জিয়ারুল, অপু। যেমন মোহামেডানি ওল তেমনি আবাহনী তেতুলের মত বিপক্ষ দলে ছিল কল্লোল, মশা (ভালোনাম মোশাররফ), অমিত, কমল, হাসান-হোসেন দুই ভাই, তাদের ভাগ্নে শাহনূর, এবং আরো অনেকে। কিছু আবাল পোলাপাইন ছিল যারা দল দেখে তারপর নিজের দল ঠিক করত, সেইগুলার নাম এখন একটাও মনে পড়ছেনা। আমাদের মাঠের পাশেই একটু জায়গা নিয়ে সেখানেই হয়ত খেলত কলোনীর একঝাঁক ডানা কাটা পরী, তারা আবাহনী-মোহামেডানে ভাগ না হয়ে কিভাবে দিনের পর দিন দুইজন রাজারানী ঠিক করে জোড়ায়-জোড়ায় আম-জাম, গোলাপ-জবা, ঘাস-মাটি ইত্যাদি ইত্যাদি ডাকাডাকি করে খেলার দল ভাগ করতো আল্লামালুম।
যেদিন মোহামেডান জিতত, আমরা খেলা শেষে পরাজিত আবাহনীকে খ্যাপাতাম, আবাহনী, গুয়ের খনি। মাঝে মাঝে আবার কোরাস মিলাত মাঠের পাশেই হয়তো গোল্লাছুট খেলতে থাকা শম্পা, ঝুম্পা, রানি, মিলি, ঊর্মি, টগর আপা, লক্ষ্মী দিদিরা। যেদিন হারতাম মাথা গরম হয়ে যেত ওদের গান শুনে, দান দান এক দান, হারুপার্টি মোহামেডান, দান দান দুই দান, কাইন্টা মোহামেডান, দান দান তিন দান, গোল খাইছে মোহামেডান।  মশা মাইকেল জ্যাকসনীয় ড্যান্স বেশ ভাল দিতে পারত জাস্ট বিট ইটয়ের প্যারডি এই গানের সাথে,  গোল খেয়ে নয়, কতদিন যে মারামারি লেগে যেত ওই গান শুনে! 
আর সত্যিকারে যদি আবাহনী-মোহামেডান খেলা থাকত কোনোদিন, তাহলে তো কথাই নেই। কলোনীর প্রায় প্রতি বাসাতেই রাখা হত দৈনিক ইত্তেফাক বা সংবাদ। খেলার পাতা সাতদিন আগে থেকেই সবার মুখস্ত থাকত, আমরা বাংলা হাতেরলেখা খাতার ফাঁকে ফাঁকে ভাঁজ করে রাখতাম কায়সার হামিদ, সাব্বির, নকীব, কাননদের পেপারকাট ছবি, আর ওরা জমাত আসলাম, মুন্না, মহসিন, মাসুদ রানাদের ছবি। চোখ বুঁজে বলে দিতাম দলের ১১জন খেলোয়াড়ের নাম, আমাদের আর ওদেরটা সহ। কলোনীতে নতুন কোনো ছেলের আমদানি হলেই তাকে প্রথম প্রশ্ন থাকত, আবাহনী? না মোহামেডান? বেচারা যাই উত্তর দিক না কেন, একদলের কাছ থেকে তাকে প্রথম কিছুদিন এক্সট্রা কিছু ল্যাং, গুতা খেতেই হত।
এখন আর সেইদিন নাই। এখন বার্সা-রিয়েলের দিন, রোনালদো-রুনির দিন।
আমি মাঝে মাঝে আশ্চর্য হয়ে ভাবি, যতই দিন যাচ্ছে আমরা ততই আমাদের নিজেদের সব ঐশ্বর্য ভুলে গিয়ে কিংবা সযত্নে ত্যাগ করে অন্যের ঐশ্বর্যে মাতছি। খেলা, সংস্কৃতি, বিজ্ঞান- সব কিছুতেই। বিদেশি ফুটবল দল কিংবা ক্লাব নিয়ে আমরা সপ্তাহান্তে যত উত্তেজিত সময় কাটাই, আবাহনী-মোহামেডান, কিংবা বাড্ডা-ফরাশগঞ্জ নিয়ে তার এক কানাকড়িও কাটাই না, অথচ ব্রাজিল-আর্জেন্টিনা হয়ে ম্যানচেস্টার-চেলসি, বার্সা-রিয়েল এদেশে ঢুকার আগে কিন্তু সাদা-কালো আর আকাশী-হলুদ পতাকায় বছরের কিছুকিছু দিন পুরো বাংলাদেশ ছেঁয়ে যেতে দেখেছি আমি নিজেই। 
ফুটবলের এখন মান খারাপ- এই বলে এখন আমরা অনেকেই নাক সিঁটকাই। কিন্তু আপনি আমি যদি মাঠে নাই যাই, তাহলে মান ভাল হবে কিভাবে? আর আমার মতে যারা মাঠে গিয়ে দেখে না এসে শুধু পত্রিকা পড়ে একটা রায় দিয়ে দেয় যে ফুটবল রসাতলে গেছে- তাদেরকে প্যাদানি দেয়া উচিত।  ব্যাটা নব্বই মিনিট যদি নাই চিল্লাইলি, প্রতিপক্ষ গ্যালারি থেকে উড়ে আসা দুয়েকটা ইটমিসাইল যদি নাই খাইলি, রেফারি আর ম্যানেজমেন্ট গৌষ্ঠিকে যদি উদ্ধার নাই করলি তাইলে তোর তো কথা কওনেরই সাট্টিফিকেট নাই।
আজ সুপারকাপের এই ফাইনাল কি পারবে সেই সোনালী দিনগুলি ফিরিয়ে আনতে? যতই কোটি টাকার পুরস্কার থাকুক না কেন, খোদাবক্সমৃধা-জাফরুল্লাশরাফত-হামিদভাইরা যতই নিত্যনতুন শব্দভান্ডার আর কৌতুক নিয়ে হাজির হোক না কেন, আবাহনী-মোহামেডান খেলা চিরকালই স্নায়ুক্ষয়ী দুর্ধর্ষ লড়াই, হয়ে থাক তাই!
উত্তেজনাটা আমিও টের পাচ্ছি একটু একটু। কিন্তু আফসোস, বিদেশে বসে আজকের খেলা দেখতে পারবো না। কে জিতবে আজ? আবাহনী, নাকি মোহামেডান? যেই জিতুক, আসল জয় হোক বাংলাদেশের ক্লাব ফুটবলের!
************************
কেউ কোনোক্রমে যদি অনলাইন কোনো লিংক পেয়ে যান, তাহলে কমেন্টে ফেলে যাবেন দয়া করে। আর যারা টিভিতে খেলা দেখবেন, আমরা যারা দেখতে পারছিনা তাদের জন্য জাফরুল্লা শরাফতীয় লাইভ কমেন্ট্রি কমেন্টাইবেন আশা করি  


ই-বই: শক্তি নিয়ে ভাবনা ও ভবিষ্যৎ, প্রেক্ষিত বাংলাদেশ



সচলায়তনে বাংলাদেশের বিদ্যুৎ ও অন্যান্য শক্তির সমস্যা নিয়ে এবং এর সমাধানে জীবাশ্ম ও জৈবজ্বালানি, ভূ-গর্ভস্থ তাপশক্তি, বায়ুশক্তি ইত্যাদির উপরে বেশ ফলপ্রসু আলোচনা হচ্ছে (যেমন, ভূগর্ভস্থ তাপবিদ্যুত: আনকোরা ভাবনা, বাংলাদেশে বায়ুবিদ্যুতের সম্ভাবনাকে কি অঙ্কুরেই নষ্ট করা হচ্ছে?)। সমস্ত পৃথিবীই এখন জীবাশ্ম জ্বালানির বিকল্প খুঁজতে বদ্ধপরিকর। বাংলাদেশের মত দেশে যেখানে বিদ্যুৎসহ অন্যান্য শক্তির যোগানের চাইতে চাহিদাই অনেকগুণে বেশি এবং প্রায় সবক্ষেত্রেই অপ্রতুল, আমাদের তাই এখন সময় হয়েছে শক্তি নিয়ে আরো বেশি ভাববার, নবায়নযোগ্য কিংবা বিকল্পশক্তির উপযোগিতা এবং এর বাস্তবায়নে ভূমিকা রাখবার। 
আমাদের সচলায়তন হতে পারে বাংলাদেশের শক্তিসমস্যা নিয়ে আমাদের উদ্বেগ, জ্ঞান, ভাবনা, চিন্তা, গবেষণা এবং পরিকল্পনাগুলোকে শেয়ার করার এবং তার মাধ্যমে ক্ষুদ্র হলেও নতুন কোনো দিকনির্দেশনা পাবার একটা দারুণ প্লাটফর্ম। উদ্যোগ নিলে কি না হয়! পৃথিবীর বিভিন্ন দেশে ছড়িয়ে ছিটিয়ে থাকা সচল এবং অতিথি সচলেরা যদি উদ্যোগী হন, শক্তি নিয়ে যার যার ধারণা, অভিজ্ঞতা এবং জ্ঞানকে স্বেচ্ছাশ্রমের ভিত্তিতে হলেও একটা প্লাটফর্মে একীভূত করেন, তাহলে আমরা নিশ্চই আজ থেকে দশ/পনেরো/বিশ বছর পরে হলেও বাংলাদেশকে বিদ্যুৎ এবং অন্যান্য বিকল্প শক্তিতে স্বয়ংসম্পূর্ণ একটি দেশে পরিণত করার যুদ্ধে সামিল হতে পারি।
এই উদ্দেশ্যকে সামনে রেখেই আমরা এই ইবই করার প্রস্তাব করছি। সকল পূর্ণ এবং অতিথি সচলের কাছে আমরা প্রস্তাব রাখছি, আপনার শক্তি বিষয়ক যে কোনো পোষ্ট এই ইবইয়ে সংযোজন করবেন। এই ইবইয়ের লক্ষ্য তিনটি।

প্রাথমিক পর্যায়ে জ্বালানিএবং বিকল্পশক্তি সম্পর্কে ধারণা, বিকল্পশক্তি বাস্তবায়নের প্রায়োগিক দিক, সমস্যা এবং এদের সমাধান সম্পর্কিত পোষ্ট, মন্তব্য এবং আলোচনাগুলো e-বই আকারে একীভূত করা।
যেহেতু শক্তি এবং শক্তি অবকাঠামো একটি ব্যাপক এবং আন্ত:বৈষয়িক সমস্যা, সেহেতু শক্তি সম্পর্কিত বিজ্ঞান, প্রযুক্তি, অর্থনীতি, প্রশাসনসহ বিভিন্ন খাতে যারা কাজ করছেন কিংবা চিন্তাভাবনা করছেন তাদের সেই চিন্তাগুলোকে একীভূত করা।
বাংলাদেশের শক্তি অবকাঠামোকে সামনে রেখে একটি বাস্তব, কার্যকরী, সমন্বিত এবং সুনির্দিষ্ট দিকনির্দেশনার দ্বার উন্মোচন।
প্রথম দুটি লক্ষ্য অর্জিত হলে তৃতীয়টির কাজ অনেকটাই সহজ হবে। তৃতীয় লক্ষ্যটি একটি ব্যাপক কার্যযজ্ঞ বলে মনে হলেও তার বাস্তবায়ন সম্ভব। আমরা যদি সচলের শক্তিকে একত্র করতে পারি আর স্বেচ্ছাশ্রম/গবেষণার মনোভাব নিয়ে আগাই তাহলেই সেটা সম্ভব। খুশির কথা, ইতিমধ্যেই অনেকে এতে ইতিবাচক সায় দিয়েছেন।
শুরুটা তাই শক্তি সম্পর্কিত পোষ্টগুলোকে একটা বইয়ের ফর্মেটে আনা দিয়েই হচ্ছে। এই ইবইয়ে যোগ করুন আপনার পোষ্টগুলো, নানান বিষয়ের উপর, যেমন-
বিদ্যুৎশক্তির সমস্যা ও সমাধান
বিদ্যুৎ তৈরিতে জীবাশ্ম জ্বালানি: তেল, প্রাকৃতিক গ্যাস, তরলিকৃত গ্যাস, হাইড্রোজেন, ইত্যাদি
 বিকল্প কিংবা নবায়নযোগ্য শক্তি, যেমন পানি, স্রোত, বায়ু, তাপ, রাসায়নিক, পারমাণবিক, বর্জ্যতাপ, সৌরশক্তি ইত্যাদি
শক্তির সমন্বিত ব্যবহার
শক্তি অবকাঠামো
শক্তি অর্থনীতি
 শক্তি অবকাঠামো প্রস্তাবনা ও পরিকল্পনা
বাংলাদেশের শক্তি ভাবনা ও ভবিষৎ
 শক্তি এবং প্রাসঙ্গিক লেখার অনুবাদ
 আন্তদেশীয় শক্তি প্রযুক্তি
শক্তি সচেতনতা
ইত্যাদি। 
বিভিন্ন বিকল্পশক্তির উপর সাধারণ পোষ্ট ছাড়াও আমরা নানানধর্মী পোষ্টের আশা করছি। যেমন,
যারা ব্যাংকিং নিয়ে কাজ করেন বা ধারণা রাখেন (যেমন, হাসিব, রিয়াজ, সুবিনয়, ....) তাদের কাছ থেকে শক্তিখাতে বিনিয়োগের উপযোগিতা, উৎসাহ, অর্থনৈতিক মডেল, এনালাইসিস, আয়-ব্যয়, প্রতিবন্ধকতা  ইত্যাদি নিয়ে পোষ্ট, 
যারা ব্যবসাপ্রশাসনে আছেন (যেমন, সুবিনয়, সিরাত, ....) তাদের কাছ থেকে তাদের দৃষ্টিকোণ থেকে কিভাবে শক্তিখাতে বিনিয়োগ করা নিয়ে ভাবেন সেই বিষয়ে পোস্ট, 
যারা প্রত্যক্ষ কিংবা পরোক্ষভাবে শক্তি নিয়ে কাজ করছেন বা ধারণা রাখেন (যেমন, হিমু, জ্বিনের বাদশা, রেজওয়ান, শামীম, শিক্ষানবিস, রাগিব, দিগন্ত, ....) তাদের কাছ থেকে প্রায়োগিক ব্যাপারগুলো নিয়ে পোষ্ট, 
যারা কাজ করছেন আবহাওয়া, ভূ-তত্ত্ব, জলবায়ু, পানি, বাতাস, ভূমি, সৌরতাপ এবং আঞ্চলিক যেসমস্ত ব্যাপারগুলো শক্তিখাতের সাথে জড়িত সে বিষয়ে (যেমন, দ্রোহী, হিমু, সচল জাহিদ, দিগন্ত, স্বাধীন, ....) তাদের কাছে তথ্যভিত্তিক পোষ্ট, বিশেষ করে বাংলাদেশের উপর প্রাসঙ্গিক তথ্যগুলো খুব কাজে দেবে,
যারা বাংলাদেশের পানি, বায়ু, যোগাযোগ, অবকাঠামো, পরিবেশ ইত্যাদি নিয়ে কাজ করছেন বা করেছেন (যেমন, সচল জাহিদ, ষষ্ঠ পাণ্ডব, গৌতম, কিংকং, সবজান্তা,  .... এবং সকল পূর্ণ ও অতিথি সচল ), তাদের কাছ থেকে বাংলাদেশের শক্তিসমস্যা এবং সমাধানের উপর পোষ্ট,
প্রবাসী সচলদের কাছ থেকে প্রবাসের শক্তি অবকাঠামো সম্পর্কে পোষ্ট,
এবং সবার কাছ থেকে আরো অনেক অনেক অনেক পোষ্ট। দয়া করে সবাই পোষ্টগুলোকে এই ইবইয়ে সংযোজন করে নেবেন, সেটাই মূলত লক্ষ্য। কোনো পোষ্টকে ইবইতে যোগ করতে হলে ইবইয়ের পাতা হিসেবে সেটিকে লিখুন এবং প্যারেন্ট হিসেবে ইবইটাকে সিলেক্ট করে দিন।
আশা করা যায়, ভবিষ্যতে যারা শক্তি বিষয়ে জানতে আগ্রহী হবেন কিংবা গবেষণা করতে উৎসাহী হবেন তাদের জন্য এবং শক্তি সম্পর্কে সচেতনতা তৈরিতে সচলায়তনের এই ইবই কিছুটা হলেও সহায়ক ভূমিকা পালন করবে। এই ইবই সম্পর্কিত যে কোনো সাজেশন দয়া করে মন্তব্যের ঘরে জানাবেন। 


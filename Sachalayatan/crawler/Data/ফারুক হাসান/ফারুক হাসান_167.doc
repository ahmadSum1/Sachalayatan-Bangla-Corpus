তুলনামূলক বিচারবোধই গণতন্ত্রের পথ,পারফেকশনিজম ফ্যাসিবাদের



এটি আমার কথা নয়, আমার পূর্বের একটা পোস্টে অতিথি অপ্রিয়র মন্তব্যের অংশবিশেষ। শুধু এই মন্তব্যটিই বেশ ইন্টারেস্টিং; আর সাথে ঐ পোস্টে ছিল হাসিনা-খালেদা বিষয়। তাই আমার প্রতিমন্তব্যও ছিল। এখানে সেটাই আরেকটু ডিটেইল দিলাম পোস্ট আকারে (বিস্তারিত আলোচনা উপভোগ করা যাবে এই আশায়!)-
'তুলনামূলক বিচারবোধ' একটা জটিল শব্দসমাহার। এর জন্য যেমন বিচারবোধ থাকাটা জরুরী, তেমনি তুলনা করার মত বিবেচ্য বিষয়ও থাকা আবশ্যক। গণতান্ত্রিক ব্যবস্থায় হয়ত প্লাটফর্মটা আছে, কারো বা কোনো মতের পক্ষে-বিপক্ষে তুলনামূলক বিচার চালানোর সম্ভাবনা হয়ত আছে কিন্তু সহনশীলতা না থাকলে এই বিচারবোধ পচা আলুর মত গণতন্ত্রের গায়ে গন্ধ ছড়াতে পারে। গণতান্ত্রিক ব্যবস্থায় তুলনামূলক বিচারবোধ নিঃশ্বাস নিতে পারে তখনই যখন সেই ব্যবস্থায় সহনশীলতা থাকে। তাছাড়া এই শব্দসমাহারের কোনো মূল্য নেই বলেই আমার কাছে প্রতীয়মান হয়।
উদাহরণ আমাদের স্যুডো-গণতান্ত্রিক দুই দলের হাসিনা-খালেদা।
এই দুই নেত্রীর ডিকশনারীতে সহনশীলতা শব্দটা কখনো ছিলো না।
তাই একজনের বিবেচনা আরেকজনের তুলনার পাল্লায় কখনই উঠেনি।
আর তাদের বোধ যে কতটুকু, তা পরস্পরের প্রতি ছুঁড়ে দেয়া বাণীগুলো থেকেই বোধগম্য। এমনকি চুলাচুলিও বোধহয় এক্ষেত্রে একটা দুর্বল রূপক।
আর আম জনতা আমাদের বিচারবোধ তো পরীক্ষিত, এরশাদ মামু রংপুরের পোলা-তাই সীল মারো লাঙ্গলে, জিয়াউর রহমানের আছিলো কেবল ভাংগা সুটকেস- তাই সীল মারো ধানের শীষে,২১ বছর ক্ষমতা পায় নাই-তাই সীল মারো নৌকায়।
পাছায় তুমুল ডান্ডার বাড়ি খেয়েও আমরা এখন রাতে সুনিদ্রায় যাই বেবাক দুর্নীতিবাজরা ধরা খাইতেছে দেইখা।
আমাদের তুলনামূলক বিচারবোধ এই যে, আমরা তুলনা করি মন্দে-মন্দে। তারপর ক্ষীন একটা চেষ্ঠা চালাই অপেক্ষাকৃত কম মন্দকে বেছে নিতে। কিন্তু আমরা কখনই মন্দকে ছুড়ে ফেলে দিতে পারি না।
এই যখন অবস্থা, তখন মনে হয়, বোকাদের সংশয় থাকতে নেই।
এই যখন পরিস্থিতি, তখন হাস্য কৌতুকের সময় অসময় থাকে না। সবচেয়ে বড় হাস্য তো হাসান মোরশেদের পোস্টের ছবিটা!
সবশেষে আসি পারফেকশনিজমের ব্যাপারে। আমি ঠিক নিশ্চিত নই ফ্যাসিবাদ পারফেকশনিজমের পুজারী কি না। ফ্যাসিবাদ কেবল নিজের পূজা করে এটা শুধু বলতে পারি।
তবে আমাদের দেশে পারফেকশনিজমের পূজা করে কেবল জামাতে ইসলাম। প্ল্যানিং আর এক্সিকিউশন দুটোতেই মারাত্মক পারফেকশনিস্ট এই দল।
তা না হলে ৭১-এর এত বড় দুর্বৃত্তরাই কি করে এত তাড়াতাড়ি বাংলার মসনদের পায়া ধরে থাকে! 


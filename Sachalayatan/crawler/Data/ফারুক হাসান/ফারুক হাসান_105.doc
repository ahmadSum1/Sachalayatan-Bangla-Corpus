গোয়াঙশি ফা চাই: চীনা নববর্ষে শুভেচ্ছা



সিঙ্গাপুরে এখন চীনা নববর্ষের ছুটি চলছে। এই ছুটিতে আমরা কি নিয়ে ব্যস্ত সেটাতো বলেছি আগের পোষ্টেই। বৃহষ্পতি ও শুক্র এই দুই দিনের সরকারি ছুটির লেজে যোগ হয়েছে শনি ও রবিবারের সাপ্তাহিক ছুটিও। ছুটির আমেজে পুরো সিঙ্গাপুর এখন  যেনো অলস কোনো দুপুরে ঘাট বাধানো পুকুরের শান্ত নীরব জল। 
বাংলাদেশে পহেলা বৈশাখ অনেক রঙীন আর উচ্ছাসসমৃদ্ধ হলেও   ঈদ আর পুঁজার সময়টাই বছরের সবচেয়ে বড় আলোড়ন। চীনাদের জন্য ব্যাপারটা তার উল্টো। 'চাইনিজ নিউ ইয়ার' বা চীনা নববর্ষই হচ্ছে চীনাদের প্রধান উত্ সব, প্রধান ঘরে ফেরার তাড়না, প্রধান ছুটি। অনেকে একে বসন্ত উত্ সবও বলে থাকে। সিঙ্গাপুরের মোট জনসংখ্যার শতকরা প্রায় ৭৭ ভাগই চীনা বংশোদ্ভুত কিংবা চীনা নাগরিক হওয়ায় চীনা নববর্ষই যে এখানকার সর্ববৃহত্ উত্ সব  হবে সেটাই স্বাভাবিক। শুধু সিঙ্গাপুরেই নয়, এশিয়া-প্রশান্ত মহাসাগরীয় বিভিন্ন দেশে চীনারা ছড়িয়ে ছিটিয়ে থাকায় এই উত্ সব পূর্ব এশিয়ার অন্যতম বৃহত্ উত্ সব হিসেবে প্রতি বছর সারম্বরে পালিত হয়।
চীনা পঞ্জিকা মোতাবেক প্রতি বছর নববর্ষের দিনটি আসে চন্দ্রের হিসেবে। প্রথম চান্দ্র মাসের প্রথম দিনটিই হলো নববর্ষ  উত্ সবের প্রথম এবং প্রধান দিন। সেই হিসেবে এবার ৭ই ফেব্রুয়ারী ছিল সেই মাহেন্দ্রক্ষণ। 
বর্ষগণনা ছাড়াও (পঞ্জিকা মতে এবার ৪৭০৫ সাল!) প্রতিটি চীনা বছরেরই আলাদা করে একটা  নাম থাকে। নতুন এই বছরকে বলা হচ্ছে ইঁদুরের বছর (the  year  of  the  rat)। গেলবছর ছিল শুকরছানার বছর (the  year  of  the  pig)।  বছর ঘুরে এরকম মোট বারোটা প্রাণীর নামে বিভিন্ন বছরের নামকরণ করা হয়। নববর্ষের উত্ সব লেগে থাকে প্রায় দুহপ্তা এবং শেষ হয় পঞ্চদশ দিনে লন্ঠন উত্ সবের মধ্য দিয়ে।
এবার নববর্ষের আগের কয়েকদিন সিঙ্গাপুরের টিভি চ্যানেলগুলোয় প্রধান খবর ছিলো চীনের নববর্ষপূর্ব  আবহাওয়া বিভ্রাট। আমাদের যেমন প্রতি ঈদে গ্রামেরবাড়িমুখী জনতার স্রোত একটা সাধারণ দৃশ্য, চীনেও নববর্ষ উপলক্ষে একই দৃশ্য। সবাই চায় আর কিছু হোক না হোক, নববর্ষের রাতে পরিবারের সকলে মিলে ভুঁড়িভোজটা যেন মিস না হয়! তাই যে কোনো মূল্যে দেশের যে কোনো প্রান্ত থেকে নববর্ষের দিনে পরিবারের কাছে ফেরা চাই। কিন্তু টিভির খবরে এবারে দুঃখজনক ব্যাপার দেখা গেল। দক্ষিণ চীনের প্রদেশগুলোয় গত পঞ্চাশ বছরের সবচেয়ে ভয়াবহ তুষারপাত হয়েছে। ওদিককার বাস-ট্রেন সহ সব ধরণের যোগাযোগ বন্ধ ঘোষণা করেছে কেন্দ্রীয় সরকার। স্টেশনগুলোয় আটকে পড়ে দুর্ভোগ পোহাচ্ছে লক্ষ মানুষ। এদের কষ্ট টিভিতে দেখে বার বার মনে পড়লো বাংলাদেশের ঈদপূর্ববর্তী গাবতলী, মহাখালী আর সদরঘাটের কথা। দক্ষিণ চীনে প্রচন্ড ঠান্ডায় জমে যাচ্ছে বাড়ি ঘরের হিটিং সিস্টেম। মন্ত্রী মিনিস্টাররা হন্তদন্ত হয়ে ছুটছেন কয়লার খনিগুলোয়, কালিঝুলি মাখা শ্রমিকদের সাথে ঘন্টায় ঘন্টায় হাত মিলাচ্ছেন, আরো বেশি করে যাতে কয়লা উত্তলিত হয়। 
সিঙ্গাপুরে এই রকম কোনো ভোগান্তি নেই। সব ফিটফাট, ছিমছাম। এইটুকুন একটা দ্বীপদেশ, এক্সপ্রেসওয়ে ধরে ঘন্টাখানেক ট্যাক্সিতে অবিরাম ছুটলেই এ মাথা ওমাথা কাবার; সুতরাং বোসকা-পোটলা নিয়ে বাস-ট্রেনের ঝক্কি এখানে কাউকে পোহাতে হয় না। ট্রপিক্যাল আবহাওয়া, তাই একটু আধটু বৃষ্টি ছাড়া কোনো সমস্যা নেই। নববর্ষের আগের রাতেই যার যার কেনাকাটা শেষ হয়ে গেছে, অন্তর্মুখী সিঙ্গাপুরিয়ানরা ছুটি পেয়ে আরো গর্তে ঢুকে গেছে, দিনের বেলা হয়তো কোথায়ো ড্রাগন নৃত্য হচ্ছে কিন্তু তা এতই মার্জিত যে অল্পক্ষণ দেখলেই একঘেয়ে লাগছে। এরপরও টানা চারদিনের ছুটি চাইনীজ অধ্যুষিত, দ্রুত ধাবমান এই শহরে এনে দিয়েছে অন্য আরেক স্বাদ, একটু ঢিলেঢালা হবার আর অনেক ছুটে চলার পর একটু স্লথ হয়ে দম নেবার। আর তাইতো বছর জুড়ে এপার্টমেন্টের যে চায়নিজ প্রতিবেশিটার সাথে শুধু ইউনিভার্সটি বাসস্টপেই দেখা হতো,  নববর্ষে আমার ব্লকের নীচতলায় লিফটের গোড়ায় তার সাথে দেখা হয়ে গেলে বাত্ সরিক কুশল বিনিময়টা হয়ে যায়, হলদে দাঁতের পাটিজোড়া বের করে ব্যাটা বিগলিত হাসি দিয়ে বলে উঠে,'গোয়াঙশি ফা চাই'- ধনে মানে সমৃদ্ধ হও।
আমিও মৃদু হেসে 'সেম টু ইউ' বলি ।


কাতারের ডায়রী-১



১.
ঠিক এক বছর পর আবার কাতার আসতে হলো।
প্রজেক্টের কাজে গতবছর এই সময়েই দু'মাস কাতার থাকতে হয়েছিল। সে এক ভয়াবহ অভিজ্ঞতা। পণ করেছিলাম, যেখানে রোদের তাপে খেজুর গাছের পাতাও পুড়ে খা খা, সেই দেশে আর আসবো না। অন্ততপক্ষে সামারে (মে-জুলাই) তো নয়ই।
কপাল বদ নসিবের গোডাউন হলে ঠেকায় কে! আবার আসলাম শেখের শেখ কাতারীদের দেশে।
গতবারের কথা ভুলিনি। ভুলি কিভাবে! মিনিমাম পয়তাল্লিশ ডিগ্রি রোদমাত্রা আর নব্বইয়ের ঘরে হিউমিডিটিওয়ালা কাতারী গ্রীষ্মবকাশ কি ভোলা যায়! তবে এই একশভাগ মরুভূমি আর বেদুইনের দেশে গতবার গরমের চাইতেও বেশী ভোগিয়েছিল সর্দি। হ্যা, সর্দি। অতিরিক্ত গরমে বরফ কুসুম পানি আর অহর্নিশ এসির হিমেল হাওয়া খেয়ে বংশগতিসূত্রে পাওয়া এলার্জিরে দিয়েছিলাম উস্কিয়ে। সাথে ধুলিময় লু হাওয়া তো ছিলই।
এইবার তাই অতিমাত্রায় সতর্ক হয়ে গরমে ঝিম মেরে যাওয়া ধুলাশার (ধুলার কুয়াশা)চাদর গায়ে দেয়া রাজধানী শহর দোহা'য় পা দিয়েছি।
২.
গাল্ফের (GULF)পাড়ের দেশ কাতার। এরা এই পাড়ে দাড়িয়ে বলে, ইয়া ব্রাদারানে আরব, ইহা এরাবিক গাল্ফ। পারস্যদেশের খলিফারা তখন হুংকার দিয়ে বলে উঠে, কইলেই হইলো? এইটা পারসিয়ান গাল্ফ। আমি বলি, এইটা কোনো ইস্যু হইলো? শেক্সপীয়ার বলেছেন, নামে কি আসে যায়।
গায়েবি আওয়াজ আমাকে কসে থাপ্পর লাগায়,ইস্যু আছে রে পাগল। দুনিয়ার সবথেকে বড় পানির তলের প্রাকৃতিক গ্যাসের খনি এই গাল্ফের তলায়। বাংলাদেশের সকল প্রোভেন, পসিবল গ্যাসের চাইতে মাত্র ৬০ গুন বেশী।
এই বেলায় আরব-পারস্য কাইজ্যার কারণ বুজতে কোনো সমস্যা হয় না আর।
কাতারী, মানে কাতারের নাগরিক আগে হয় ছিলো বেদুইন নয়তো মুক্তার ডুবুরী। একদিন বালিয়াড়ির পাশে খেজুর পাতায় শুয়ে ঘুম থেকে জাগার পর দেখে, তেল আর গ্যাসের উপরে দেশ দুনিয়া ভাসে।
সেই থেকে বেদুইন উটের বদলে টয়োটা ল্যান্ড ক্রুজার চালায়।
(চলবে)
কাতারের ডায়রী-২


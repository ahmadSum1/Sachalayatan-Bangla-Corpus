কাতারের ডায়রী-২



৩.
বলছিলাম ল্যান্ড ক্রুজারের কথা। এই বিষয়ে আমার থিউরি হলো, হাজার বছর ধরে উট চালানোর পরে নিচু কোনো জিনিস আর বোধহয় শেখ সাহেবদের ভালো লাগে না। তাই উঁচু উঁচু পাজেরো, রাস্তাঘাটে শুধু এই জিনিস। এইচ.আর. এর যে আহ্-লান-ওয়া-সাহ্-লান কাজে নিযুক্ত ইংলিশমূর্খ শেখ সাহেব আমাকে এয়ারপোর্টে নিতে আসলেন, তার পাজেরোখান দেখে মনে মনে বলেছিলাম, ব্যাটা এইটা তোর হতেই পারে না। নির্ঘাত আমিরের বাড়ি থিকা চুরি করে এনেছিস। পরে ইশারা ইঙ্গিতে জিজ্ঞেস করলাম, এইটা কি তোমার? শেখের ব্যাটা তখন এক পা এক্সিলারেটর আর অন্য পা সীটের তলে মুড়িয়ে ডানহাতে তছবি আর বামহাতে স্টিয়ারিং হুইল ধরে মারহাবা মারহাবা মার্কা গান শুনতে শুনতে যান্ত্রিক উট চালাচ্ছিলো, আমার প্রশ্ন বুঝতে পেরে তছবিওয়ালা হাতটাকে এমনভাবে উপরে তুললো যে আমি বুঝে নিলাম, সবই উপরওয়ালার কুদরত।
দোহার রাস্তাগুলোও মাশাল্লাহ। সিগনালের বদলে খালি ঢাকার শাপলা চত্বর। সারকেলে যে যেভাবে পারে গাড়ি ঢুকাচ্ছে, আবার হুশহাশ বের হয়ে যাচ্ছে। আর সোজা রাস্তায় লেন বলে যে একটা জিনিস আছে সেটা বোধহয় আরবি ডিকশনারিতে নাই। কাতারে প্রাপ্তবয়স্ক মৃতু্র কারণের তালিকায় গাড়ি দূর্ঘটনা তিন নম্বরে। গতবছর প্রোজেক্টের গাড়ি ছিল, সেটা চড়ে দোহা'র রাস্তায় ঘুরাঘুরির পর এবার স্বত:প্রনোদিত হয়ে বলেছি, আমার গাড়ির শখ নাই!
এতে অবশ্য একটু কষ্ট হয়ে যাচ্ছে,কাতার তো আর সিংহপুর না যে, ছায়া সুনিবিড় ছাদওয়ালা করিডর হাটলেই বাসস্টপ যাহাতে পটাপট একের পর এক গাড়ি এসে থামে। প্রায় সকল কাতারীরাই বড় লোক হওয়ায়, আর গাড়ির দাম-তেলের দাম পানিতে এসে ঠেকায় তারা মনে হয় ধরেই নিয়েছে যে, পাবলিক সার্ভিসের কোনো দরকার নাই। জিজ্ঞাসা করলে বলে, বাস, উহা আবার কি?
তাই কলিগদের কাছ থেকে লিফট নিয়ে আর শাটল মাইক্রো দিয়ে ইনডাস্ট্রি-ভার্সিটি-গেস্ট হাউজ করা। ট্যাক্সির চিন্তা না করাই উত্তম, কল করলেই আসে দুই ঘন্টা  পর, তারজন্যে মরুভুমির মধ্যে দাড়িয়ে না থাকাই বুদ্ধিমানের কাজ।
৪.
তবে একটা জিনিস ভালো লেগেছে যেটা গতবারো লেগেছিলো, সেটা হলো, খানাদানা। ট্র্যাডিশনাল খাবারের মধ্যে পড়ে শুকনা রুটি কিন্তু ইহা এখন শুধু টেবিলের শোভাবর্ধনের জন্যই ব্যবহৃত। কেউ কেউ খায়, কেউ খায় না। পাশে যদি বিরিয়ানি, রোস্ট, কাবাব থাকে তাহলে ওই রুটি খাবার প্রয়োজনও হয় না। মানুষ কিভাবে এই গরমে এই সব খেয়ে বেচঁে বর্তে থাকে, এটা একটা প্রশ্ন বটে। এর মধ্যে পড়ে বাঙালির হয়েছে মহা মুশকিল। চিজ-বাটার-হানি,মুরগি-দুম্বা-গরুর ভিড়ে সাধু পানির মাছের নামগন্ধ নাই। এইসব বস্তাভারী খাবার খেয়ে তাই প্রথমদিন টানা পনেরো ঘন্টা ঘুমিয়েছি।
তবে শুকনা রুটিটা খাওয়ার মতন। এটা আরবরা খায়ও দারুণ সুন্দর করে। প্রথমে দুই টুকরা করে, তারপর এক টুকরা নিয়ে মাঝবরাবর ফাক করে শুকনা মাংস, রোস্ট, সালাদ, হাবিজাবি যত কিছু আছে ঠেসে ভরে আস্ত একটা স্যান্ডওইচ বানিয়ে ফেলে। সামনে বসে কেউ যখন ধীরেসুস্হে এই জিনিস তৈরী করে, তখন মনে হয় কেড়ে নিয়ে খেয়ে ফেলি। হাত কাটা যাবার ভয়ে অবশ্য তা করা হয়ে উঠে না। (চলবে)
১৬/০৭/০৭
দোহা, কাতার
কাতারের ডায়রী-৩ 


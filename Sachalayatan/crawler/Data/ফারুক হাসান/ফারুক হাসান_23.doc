প্রথম আলোর আশরাফুল তোষণঃ কোয়ালিটি পড়ে যাচ্ছে



'আশরাফুলকে চেয়েছিলেন সাকিব-সিডন্স' শিরোনামে প্রথম আলোর একটা ক্রীড়া প্রতিবেদন পড়ে আমি যারপরনাই হতাশ। প্রথম আলো ঘরানার আশরাফুল বন্দনার সেই কোয়ালিটি এখন আর নাই । 
আজকের সংবাদটি বিশ্বস্ত সূত্রে প্রাপ্ত। আসুন আবিষ্কার করি সেই বিশ্বস্ত সূত্রটি কে বা কি বা কারা?
সংবাদের কেন্দ্রে মূলত অধিনায়ক সাকিব, কোচ সিডন্স, বাদ পড়া আশরাফুল এবং আশরাফুলকে দলে চেয়েও (!) যাদের কারণে পাওয়া যায়নি সেই এনায়েত হোসেন ও রফিকুল আলম। এদের কেউই দাবি করেননি, সাকিব-সিডন্স জুটি আশরাফুলকে জিম্বাবুয়ে সিরিজের ২য় ম্যাচে দলে চেয়েছিলেন। 'কাল এ ব্যাপারে জানতে চাইলে কোনো মন্তব্য করতে রাজি হননি প্রধান নির্বাচক রফিকুল আলম, ‘সিরিজ চলছে। আমাদের এখন সামনে তাকাতে হবে। এসব নিয়ে মন্তব্য করতে চাই না।’ প্রথম আলোর কাছে যাদেরকে সব নষ্টের গোড়া বলে মনে হয়েছে তাদের আরেকজন বিসিবির ক্রিকেট পরিচালনা কমিটির প্রধান এনায়েত হোসেন তো  বেরসিকের মত বলেছেন উলটো কথা,'কোচ-অধিনায়কের সঙ্গে কয়েক দফা সভা করে সর্বসম্মতিতেই একাদশ নির্বাচিত হয়েছে ’। এ কথা শোনার পরও যেহেতু খবরটা ছাপা হয়েছে, তার মানে এনায়েত হোসেনকে প্রতিবেদকের কাছে খুব বিশ্বস্ত মনে হয় নি। এনায়েত হোসেনের উচিত অচিড়েই খাসি ফেলে প্রতিবেদককে দাওয়াত খাইয়ে প্রথম আলোর বিশ্বস্ততা অর্জন করা। বিসিবির ক্রিকেট পরিচালনা কমিটির প্রধান সবার বিশ্বস্ত না হলে হয় বলেন!
যাদেরকে নিয়ে সংবাদ সেই সিডন্স ও সাকিবের বক্তব্য কি? 'কোনো মন্তব্য করতে রাজি হননি সাকিবও। ' আর সিডন্সের ধারেকাছে বোধহয় ঘেষতেই পারেননি আমাদের প্রতিবেদক সাহেব, বক্তব্য নেয়া তো দূরের কথা।
তাহলে বাকি রইল কেবল বাদ পড়া নিরীহ, নিষ্পেষিত আশরাফুল। হ্যা! সে একজন বিশ্বস্ত সূত্র বটে। সে যাই হোক, নিচের প্যারাটি পড়ে আমার মত আপনারাও হয়তো সংবাদের বিশ্বস্ত সূত্রটি কি হতে পারে সেটা বুঝে ফেলবেন-
'সিরিজের শুরুতে সিডন্স আশরাফুলকে জানিয়েছিলেন, সামর্থ্যের প্রমাণ দিতে অন্তত প্রথম তিনটি ম্যাচে খেলানো হবে তাঁকে। নিজের সে কথা রাখতেই হয়তো কোচ আশরাফুলকে আরেকটি সুযোগ দিতে চেয়েছিলেন। সাকিবও মনে করেছেন, এক ম্যাচ খেলিয়েই বাদ দিলে আশরাফুলের ওপর অবিচার করা হয়। শেষ পর্যন্ত নিজেদের ইচ্ছা বাস্তবায়ন করতে না পেরে কিছুটা বিব্রত বোধ করে থাকতে পারেন সাকিব-সিডন্স। হয়তো সে কারণেই নিজে না বলে ম্যাচের আগের রাতে দলের আরেক খেলোয়াড়কে দিয়ে ফোনে আশরাফুলের কাছে বাদ পড়ার কারণ ব্যাখ্যা করেছেন অধিনায়ক।'

জয়তু মনের মাধুরী মেশানো রিপোর্টিং! কিন্তু এভাবে ধরা পড়ে গেলে চলবে? এত 'হয়তো'র ব্যবহার আশরাফুলকে ভবিষ্যতে দলে ঢুকানোর পরিবর্তে চিরদিনের জন্য রাস্তা দেখিয়ে দেবে না তো? সামনে আশরাফুলের তো খারাপ দিন!
আশরাফুলের প্রতি প্রথম আলোর বিশ্বস্ততা এখন আর নিরীহ নেই, চরমপন্থী পর্যায়ের। কিন্তু আগের সেই রাখঢাক ভাবটা আর নাই, নিউজিল্যান্ডের পাহাড়ের চূড়ায় বসে সূর্যোদয় দেখতে দেখতে আশরাফুলের স্কুপ শট মনে পড়ে যায় জাতীয় অমর সাহিত্য থেকে আজ আমরা বঞ্চিত হতে চলেছি। এখন যা বেরোয় তা সরাসরি, ডাইরেক্ট একশন। সংবাদ পরিবেশনের চাইতে বেশি থাকে উষ্মার প্রকাশ। আশরাফুলকে কেন দলে নেয়া হলো না সেই উষ্মা, সেই ক্ষোভ।
আশরাফুলবিহীন বাংলাদেশ দল ২য় ম্যাচে জিম্বাবুয়েকে নাস্তানাবুদ করায় মনে হয় প্রতিবেদকের মেজাজ যারপর নাই বিরক্ত ছিল। তিনি শুরুই করেছেন এভাবে -
'ম্যাচ জয়ের পর সবাই ভালো ভালো কথাই বলেন। পরশু সাকিব আল হাসান যেমন বললেন। কিন্তু প্রথম ওয়ানডের মতো জিম্বাবুয়ের বিপক্ষে দ্বিতীয় ওয়ানডেটাও যদি হেরে যেত বাংলাদেশ, অধিনায়ক আরেকটা বোমাই হয়তো ফাটাতেন। দল জিতলেও এই ম্যাচেও যে খেলেননি সাকিব আর কোচ জেমি সিডন্সের পছন্দের খেলোয়াড়েরা!'
আশরাফুল সাকিব ও সিডন্সের পছন্দের খেলোয়াড়! লাইনটা আসলে হবে এরকম - দল জিতলেও এই ম্যাচেও যে খেলেননি দৈনিক প্রথম আলোর পছন্দের খেলোয়াড়েরা!
জিম্বাবুয়ের কাছে প্রথম ম্যাচে হারার পর আশরাফুল সাকিবের যে কত পেয়ারের প্লেয়ার সেটা বোঝা যাবে ম্যাচ শেষে তার করা মন্তব্যে - "... Those who were in the team are not capable. Actually we can't expect more from this team as they did what they are capable of..." (ক্রিকইনফো) মিসফিল্ডিং, রান আউট ও বাজে আউটের প্রদর্শনীর পর কে কে 'not capable' সেটা বুঝতে আইনস্টাইন হতে হয় না।
সিডন্সের প্রসঙ্গে যা লেখা হয়েছে সেটা পড়ে হাসতে হাসতে আমি চেয়ার থেকে পড়ে গেছি। 'সিরিজের শুরুতে সিডন্স আশরাফুলকে জানিয়েছিলেন, সামর্থ্যের প্রমাণ দিতে অন্তত প্রথম তিনটি ম্যাচে খেলানো হবে তাঁকে। ' ১৬৪ ম্যাচ খেলার পরও আশরাফুলকে তার সামর্থ্যের প্রমাণ দিয়ে যেতে হয়, এমন দুর্ভাগা আর কয়জন আছে দুনিয়ায়!
দুর্ভাগা হইলেও আশরাফুল মহান। প্রমাণ? 
'কোচ সিডন্স সে কাজটাই করতে চেয়েছিলেন পরদিন, মানে দ্বিতীয় ওয়ানডের দিন সকালে। কিন্তু কোচের কথা বলার আহ্বানে আশরাফুল সাড়া তো দেনইনি, উল্টো নাকি রূঢ় ভাষায় শুনিয়ে দিয়েছেন কিছু কটু কথা। কারন যাই হোক, তিন ম্যাচ খেলানোর প্রতিশ্রুতি দিয়ে যে কোচ এক ম্যাচ পরই দল থেকে কাউকে বাদ দিয়ে দেন, তাঁর প্রতি তো ক্ষুব্ধ হওয়ারই কথা! বাদ পড়া নিয়ে সাকিবের ওপর কোনো রাগ নেই আশরাফুলের। ' 
আশরাফুল বলেছেন, সাকিবের ওপর কোনো রাগ নেই তার। যদিও আমি বিশ্বসংসার তন্য তন্য করে খুঁজেও কোথায়ো কোনো সূত্র পেলাম না যে আশরাফুল সত্যিই এই কথাটি বলেছেন, তাতে কিছু আসে যায় না। বিশ্বস্ত সূত্র বলে কথা!
প্রতিবেদক সাহেব আমাদের দল নির্বাচনে কি কি ঘাপলা হচ্ছে তা নিয়ে খুবই উদ্বিগ্ন। তার কাছে দল হারুক বা জিতুক সেটা বড় কথা নয়। তার কাছে তালগাছ কেবল আশরাফুলের। আশরাফুলকে তালগাছ গছিয়ে দেয়ার কারণ হিসেবে প্রতিবেদক নসিহত করেছেন, 'আশরাফুলের জায়গায় সুযোগ পেয়ে গত ম্যাচে রকিবুল রান পেয়েছেন। এদিক দিয়ে আশরাফুলকে বাদ দিয়ে হয়তো বাহবাই কুড়াচ্ছেন নির্বাচকেরা। কিন্তু প্রশ্নটা সিদ্ধান্তের যৌক্তিকতা প্রমাণের নয়, দল নির্বাচনে অধিনায়ক-কোচের ইচ্ছার প্রতিফলন ঘটানোর।' 
কিন্তু একি?
নিচে তিনি আবার কি বলছেন এসব?
'কী অদ্ভুত! যেন যুদ্ধ করে করে যুদ্ধ শেখা! মহড়ার দরকার নেই। আন্তর্জাতিক ম্যাচে নামার আগে মাশরাফির যে ম্যাচ প্র্যাকটিসেরও দরকার, সেটা কি ভুলেই ছিলেন সবাই?'
মাশরাফিকে কিন্তু দলে নিয়েছেন ঐ অধিনায়ক-কোচই। তাহলে তার বেলায় 'কী অদ্ভুত' হবে কেন? কারণ মাশরাফি আশরাফুল না। আর এইখানেই নির্লজ্জভাবে প্রকাশ পেয়ে গেছে আশরাফুলের প্রতি প্রথম আলোর অন্ধ প্রেম। আশরাফুলকে যুদ্ধ শেখাতে গিয়ে ১৬৪ ম্যাচ খরচ হোক - সেটা ব্যাপার না। কিন্তু মাশরাফির বেলায় সেটা কেন হবে? দয়া করে কেউ আবার বলবেন না যেনো, নিস্প্রভ মাশরাফির ৩য় ম্যাচেও দলে থাকাটাও কেবল এই সিদ্ধান্তের যৌক্তিকতা প্রমাণের জন্য নয়, দল নির্বাচনে অধিনায়ক-কোচের ইচ্ছার প্রতিফলন ঘটেছে বলেই সম্ভব হয়েছে।
সেটা করলে যে আশরাফুলকে নিয়ে ত্যানা পেঁচিয়ে এই খবরটাই আর পরিবেশন করা যায় না!


ব্যর্থকাব্য ৪



**** মহাসমারোহে ফিরে এসেছে ব্যর্থকাব্য  ****
১১.
ফিরে আয় তোরা এই চাঁদ গলে মেঘ হওয়া রাতে
জাদুকর জীবন জানে তার সরল হাতসাফাই
ধরতে পারেনি কেউ
কেবল হাততালির অপেক্ষা এখন।
অথচ, রূপালী নদীর ঘ্রাণ আর
ভেজা বালুর স্পর্শ ফুরালো-
নৈঃশব্দের সানাই এ শহরে আমার ঘুম কেড়ে নিয়েছে।
শিহরণ নয়
বরং অপেক্ষমান কিছু মুহুর্ত, কয়েকটা সংলাপ
যাদের ভেবেছি অনেকদিন, অসময়ে,
অসংলগ্ন আলাপচারিতায়, বৈচিত্রহীন
সেই তোরা ফিরে আয় এই চাঁদ গলে মেঘ হওয়া রাতে
আমাকে এসে তুলে নিয়ে যা তোদের স্বর্গে।
------------------------------------------------
১২.
ঘর্মাক্ত দুপুরে পাশ ফিরে বললে,
আমি যদি নাবিক হতাম, তাহলে আমার চোখে খুঁজতে ঢেউ
কিংবা ভয়, যাকে জয় করেছে ভেবে মানুষ তৃপ্তি পায়
বললে, তোমারও নাবিক হবার স্বপ্ন ছিল।
এইসব বলে তুমি কি আমাকে জানাতে চাও
তোমার গল্প, নাকি আবিষ্কার করতে চাও
তোমার অক্ষমতার উৎস?
আমি তোমার চোখে খুঁজে দেখি- সেখানে একটা তরী
ক্রমশ ডুবছে।


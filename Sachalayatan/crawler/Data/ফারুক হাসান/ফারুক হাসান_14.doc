এলএনজি বা তরলীকৃত প্রাকৃতিক গ্যাস: প্রেক্ষিত বাংলাদেশ || পর্ব ২ - কাতার বনাম কনোকোফিলিপ্স



প্রাকৃতিক গ্যাস বাংলাদেশের অন্যতম জ্বালানী সম্পদ। প্রতিদিন উৎপাদিত বিদ্যুতের শতকরা ৭০ ভাগই আসে এই গ্যাস পুড়িয়ে। কিন্তু চাহিদার সাথে তাল মিলিয়ে গ্যাসের জোগান আমরা দিতে পারি না। দৈনিক গ্যাসের ঘাটতির পরিমাণ ২৫০ থেকে ৫০০ মিলিয়ন ঘনফুট। গ্যাসের এই ক্রমবর্ধমান ঘাটতি ও ভবিষ্যত চাহিদা পূরণে সরকার যে সমস্ত পদক্ষেপ নিচ্ছে, নিচ্ছে বলে মনে হচ্ছে, কিংবা নেয়ার কথা বলছে সেগুলো কতটা সমন্বিত, বাস্তবমুখী এবং উপযোগী – সে ব্যাপারে প্রশ্ন থেকেই যায়। দেশের জ্বালানী অব্যবস্থাপনার সামগ্রিক চিত্রকে না টেনেও কেবলমাত্র সাম্প্রতিককালে নেয়া দুইটি উদ্যোগের দিকে তাকালেই প্রকট সমন্বয়হীনতা সম্পর্কে কিছুটা আঁচ পাওয়া সম্ভব। উদ্যোগ দুটি হচ্ছে – (১) এলএনজি আমদানির উদ্দেশ্যে এলএনজি টার্মিনাল নির্মাণ, এবং (২) কনোকোফিলিপ্সের সাথে করা পিএসসি চুক্তিতে এলএনজি রপ্তানির বিধান।

এলএনজি বা তরলীকৃত প্রাকৃতিক গ্যাসের আমদানির ক্ষেত্রে যেটুকু জানা যায় তা হচ্ছে সরকারের লক্ষ্য ২০১২ সালের মধ্যে এ সম্পর্কিত সমস্ত প্রক্রিয়া সম্পন্ন করা।১ কিন্তু তার মানে এই না যে, আমরা ২০১২ সালেই কাতার থেকে গ্যাস পাওয়া শুরু করবো। প্রক্রিয়া সম্পন্ন বলতে আমার যেটুকু ধারণা সেটা হচ্ছে, এই সময়ের মধ্যে সম্ভবত গ্যাস আমদানি চুক্তি সম্পাদন ও টার্মিনাল স্থাপনকাজ শুরু করতে বিদেশি ইপিসি কোম্পানি নিয়োগ দেয়া। কাতার থেকে দৈনিক ৫০০ মিলিয়ন ঘনফুট গ্যাস এলএনজি হিসেবে আমদানির লক্ষ্যে কিছুদিন হলো একটি সমঝোতা স্মারক স্বাক্ষরিত হয়েছে বাংলাদেশ ও কাতারের মধ্যে।২ আর চট্টগ্রামের আনোয়ারা থেকে প্রায় ৯০ কিলোমিটার দূরে গভীর সমুদ্রে ভাসমান এলএনজি রিসিভিং টার্মিনাল নির্মাণের উদ্দেশ্যে সরকার পরামর্শক (ইপিসি কিংবা নির্মাতা নয়, কেবল পরামর্শক) হিসেবে এক অস্ট্রেলীয় কোম্পানিকে নিয়োগ দিতে যাচ্ছে।


ছবি ১: কাতার থেকে বাংলাদেশঃ এলএনজি'র সম্ভাব্য সাপ্লাই চেইন

অন্যদিকে, কনোকোফিলিপসের সাথে করা পিএসসি চুক্তি এখন একটি মূখ্য আলোচনার বিষয়। যদিও এই চুক্তির সবকিছু সরকার প্রকাশ করেনি কিন্তু ২০০৮ সালে প্রকাশিত মডেল পিএসসি থেকে যেটা ধারণা করা হয় সেটা হচ্ছে, প্রাপ্ত এবং উত্তোলিত গ্যাসের ‘বাড়তি’ পরিমাণ পেট্রোবাংলার অনুমতি সাপেক্ষে (?) কনোকোফিলিপ্স এলএনজি হিসেবে রপ্তানি করতে পারবে। যদিও এলএনজি একটি ব্যয়বহুল প্রযুক্তি কিন্তু আবিস্কৃত গ্যাসের মজুদ কয়েক টিসিএফ পর্যায়ের হলেই সেই ‘বাড়তি’ গ্যাস থেকে এলএনজি উৎপাদন করে মুনাফা অর্জন সম্ভব। এর একটি কারণ হচ্ছে বর্তমান বাজারে এলএনজির মূল্য পাইপলাইন গ্যাসের চাইতে কয়েকগুণ বেশি।
পৃথিবীর সবচেয়ে বেশি এলএনজি রপ্তানি করে কাতার ও ইন্দোনেশিয়া, সবচেয়ে বেশি আমদানি করে জাপান। এলএনজি বাণিজ্য মূলত কয়েকটি দেশের মধ্যেই সীমাবদ্ধ এবং এর ক্রেতা মূলত প্রথম বিশ্বের ধনী দেশ। আমার জানামতে, পৃথিবীর অন্য কোনো দেশে একইসাথে এলএনজি রপ্তানি ও আমদানি টার্মিনাল নেই। অথচ, সরকারের যে গ্যাস নীতি এবং পদক্ষেপ তাতে এখন সেই সম্ভাবনা সৃষ্টি হয়েছে। প্রথমত, গ্যাসের দৈন্যন্দিন ঘাটতি মেটাতে প্রায় ২০০০ মিলিয়ন মার্কিন ডলার খরচ করে (যে টাকা আমরা বিশ্বব্যাংকের কাছে হাত পেতে আনবো) একটি আমদানি টার্মিনাল বসাবো। সেই টার্মিনাল হবে গভীর সমুদ্রে। তার উপর টার্মিনালটি হবে ভাসমান। ৯০ কিলোমিটার পাইপলাইন বসিয়েই তবে সেই গ্যাসকে চট্টগ্রামে আনা সম্ভব। যে ৯০ কিলোমিটার পাইপলাইন বসানো হবে সেটি কিন্তু কনোকোফিলিপ্সের অনুসন্ধান ও উৎপাদন করা গ্যাস আনতে নয়। সেটি কাজে লাগবে কেবল কাতার থেকে আসা গ্যাস স্থলভাগে আনতে। সুতরাং কনোকোফিলিপ্সের গ্যাস নিতে হলে আমাদের আরেকটি পাইপলাইন বসাতে হবে কনোকোফিলিপ্সের আবিস্কৃত গ্যাসক্ষেত্র বরাবর।
দ্বিতীয়ত, যেহেতু উত্তোলিত 'বাড়তি' পরিমাণ জমিয়ে রাখা সম্ভব নয়, সেটা তখন তুলে দিতে হবে কনোকোফিলিপ্সের হাতে। গভীর সমুদ্র থেকেই সেই গ্যাস পরে এলএনজি হয়ে বিদেশে রপ্তানি হবে, যার মুনাফা যাবে কনোকোফিলিপ্সের কোষাগারে। এক মিলিয়ন বিটিইউ শক্তির এলএনজির বাজার মূল্য কখনো কখনো ১৪ ডলার বা তারো বেশি। আমরা সেই ১৪ ডলার দিয়ে কাতার থেকে এলএনজি কিনবো। আর আমাদের গ্যাস বিক্রি করে বিদেশি কোম্পানি উল্টো ১৪ ডলার পকেটে ভরবে।
এটা ঠিক যে গভীর সমুদ্রে গ্যাসের অনুসন্ধান ও উৎপাদন সময়সাপেক্ষ ব্যাপার। তার উপর না পাওয়ার ঝুঁকি তো আছেই। অন্যদিকে আমাদের গ্যাসের চাহিদা মেটানো জরুরী। সেই দিক হিসেব করলে হয়তো মনে হবে যে এলএনজি আমদানি করাটা যুক্তিযুক্ত। কিন্তু আমাদের এটাও মনে রাখতে হবে যে এলএনজি আমদানি-রপ্তানি একটি অত্যন্ত ব্যয়বহুল প্রক্রিয়া। একটি এলএনজি সাপ্লাই চেইন তৈরিতে কয়েক বিলিয়ন ডলার বিনিয়োগের প্রয়োজন। এ কারণে আমদানি-রপ্তানি চুক্তি হয় দীর্ঘমেয়াদি, সাধারণত বিশ-পঁচিশ বছর মেয়াদি। এ ধরণের চুক্তি দেশকে ক্রমাগত আমদানি নির্ভরতার দিকেই ঠেলে দেবে যা থেকে আমরা আর বেরিয়ে আসতে পারবো না। অথচ, এলএনজি টার্মিনাল তৈরিতে যে ২০০০ মিলিয়ন ডলার আমরা খরচ করবো সেই টাকা দিয়ে বাপেক্সকে কি আরো শক্তিশালি করা কি সম্ভব ছিলো না?
গ্যাস নিয়ে এহেন সমন্বয়হীন পদক্ষেপের কারণে আমরা আজকে দুই দিকেই লোকসানে পড়তে যাচ্ছি।  গ্যাস কিনতে গিয়ে, গ্যাস তুলতে গিয়ে।
********************************************************************************************
এলএনজির উপর প্রথম পর্বটি লিখেছিলাম এক বছর আগে। আলস্যে আর লেখা হয় নি।  যারা এলএনজির উপর প্রাথমিক ধারণা পেতে চান তাদের পড়তে ভালো লাগবে আশা করি।


 পর্ব ১

********************************************************************************************
পাদটীকা১. বিশ্বব্যাংকের অনুমোদন পেলেই এলএনজি টার্মিনাল নির্মাণে পরামর্শক নিয়োগ


২. কাতার-বাংলাদেশ সমঝোতা স্মারক চুক্তির খবর



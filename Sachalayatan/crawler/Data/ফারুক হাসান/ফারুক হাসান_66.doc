প্রশান্তমহাসাগরীয় জলজ পাহাড়গুলি



পাহাড়লাশ (ফুকেট, থাইল্যান্ড)
দূর থেকে পাহাড়গুলোকে সাগরের বুকে
কেন যেন শোয়ানো লাশের মত মনে হয়
বৃক্ষের ফাঙ্গাসে একেকটা ডিকম্পোজড বডি
কারো ধড় নেই, কারো হাত, কারো পা
ঘোড়সোয়ারির পাশে পড়ে থাকা শিরোস্ত্রাণ
পুরো সাগরটাই এঁটো আর নগ্ন গোরস্থান।
এই প্রশান্তমহাসাগরীয় বিকলাঙ্গ পাহাড়দল
ঋষির মত আমার মগজে ধ্যান করতে কিংবা
অমরত্ব, বিশালতা, উদারতার কোনো ছাপ
ফেলতে পারে না।
জেগে থাকে শুধু তীব্র শিসের সাড়া দিতে গিয়ে দুয়েকটা গাঙচিল
শান্ত, তাই আমার কাছে মৃত সামুদ্রিক বাতাসে
যেটুকু আলোড়ন আমাদের প্রেরণা যোগায়
শেষ বিকেলের আলোয় আলস্যের সর পড়া
মাখন নরম জলে সরীসৃপের মত নিঃশব্দচারী
জাহাজের ডেকে দাড়িয়ে আমার পাহাড় দর্শন
তাই কোনো নান্দনিকতাই প্রসব করে না।
 

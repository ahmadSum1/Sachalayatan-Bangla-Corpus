বাবার ফোন



আজকে বাবা ফোন করেছিল।
দেশের বাইরে আছি চার বছর। এই চার বছরে আমার বাপজান আমাকে নিজে থেকে ফোন করেছেন ঠিক চারবার। প্রথমবার আমার বউকে আমার কাছে পাঠানোর সময় ওকে প্লেনে তুলে দিয়ে, দ্বিতীয়বার দাদা মারা গেলে, তৃতীয়বার এই বছরের শুরুতে যখন আগেরদিন তাকে বলেছিলাম, পিএইচডি শেষ হলে একটা ভালো পোষ্টডকের সম্ভাবনা আছে, যদি হয় তাহলে তার মতামত কি। আর করলেন আজকে, ইফতারের পর পর।
বাংলাদেশ থেকে ফোন আসে কম, বেশিরভাগ আমিই করি। ওপারে রিং শুরু হলে আমার বুকে রক্ত চলাচল বাড়ে, একসময় বাপের গলা শোনা যায়, আস্তে। আমার সাথে ফোনে বাবা কখনো হ্যালো বলেন না, বলেন হুম। যে আলাপচারিতা শুরু হয় একটা 'হুম' দিয়ে, সেটা চালিয়ে যাওয়া নিতান্ত পীড়াদায়ক। আব্বা কেমন আছেন, ভালো, বাসার সবাই কেমন আছে, ভালো, আপনার শরীর কেমন, ভালো, তারপর বিরতি। মাত্র কয়েকটা শব্দের বিন্যাসে অদলবদল করেও যখন আর আলাপ এগুতে চায় না, তখন আমি দুই সেকেন্ড বিরতি নেই, বাবা বলেন, নে তোর মার সাথে কথা বল। মাকে পেয়ে আমি হাফ ছেড়ে বাঁচি। মাকে দিয়ে বাবাও কি তাই?
আমার নিজের মাঅন্তপ্রাণতা এবং আমার মায়ের তার বড় ছেলের প্রতি অতিরিক্ত, উপচে পড়া বাৎসল্যের খোলাখুলি প্রকাশ পারিবারিক মহলে ভালোমন্দ দুরকম প্রতিক্রিয়া নিয়েই উপস্থিত।  স্ত্রী সবসময় খুনসুটি করে, তার নাকি হিংসা হয়, বউয়ের উপর মায়ের কথাকে প্রাধান্য দেই। আত্মীয়স্বজন অভিমান করে, হয়ত ততটা সামাজিক নই যতটা হলে কেউ আর বলে না, ও তো আমাদের ভুলেই গ্যাছে। তাদের অভিযোগ যত না আমার, তার চেয়ে বেশি মায়ের প্রতি। আমার নাগাল পেতে হলে মায়ের মাধ্যমেই পাওয়া সম্ভব, নয়ত কঠিন।
এ নিয়ে বাবা কি ভাবেন, জানি না।
আমার বাবা গম্ভীর লোক, তবে আমি জানি তার সেন্স অসাধারণ। বাবা লাজুক নন, তবে গুটানো। ঠিক কী কারণ জানি না, কিন্তু প্রতিবার তার সান্নিধ্যে আমিও তার মত গুটিয়ে যাই। আমার নিজের সন্তান আসছে মাসখানেক পর। কখনো হয়ত ভেবেছিও, আমার বাবার মত বাবা হয়ত হব না আমি আমার ছেলের কাছে। ছোটবেলা থেকেই বাবার সাথে আমার সময় স্থির, অবশ্যই মিশ্রণযোগ্য, তবু দুজনের মাঝে একটা মিহি হিমশীতল ব্যবধান। আগে মাসে দুমাসে ছুটিতে বাড়ি গেলে আর ছুটি শেষে চলে আসার আগে, এই দুই মুহুর্তের আলাপ ছাড়া একান্তে কথা বলা হয় নি, হয়ত চাইতাম দুজনই, সুযোগের অপেক্ষায় দুজনেই থাকতাম, কেবল হয়ে উঠেনি।
সেই ব্যবধান ঠেলে তিনি ফোন করেছিলেন আজকে।
বাসায় শেষ কথা হয়েছিল চারদিন আগে। ছোটভাইয়ের জন্মদিন, মা কেক বানিয়েছেন, ছোটবোন ঈদের ছুটিতে বাসায়, আর বৃষ্টি মাথায় নিয়ে মসজিদে দৌড়াদৌড়ি করে বাবার জ্বর। মাকে বললাম, আব্বাকে ডাক্তার দেখাও। মা বলল, সেরে যাবে।
রিটায়ার করার আগ পর্যন্ত পুরো সংসারে বিপুল প্রতিপত্তি নিয়ে আমার বাবা চলেছেন। দাদার বাড়ির যাবতীয় কাজ তার হাত ধরে হতে হবে, কিছু হলেই তাকে ডাকাডাকি, কিছু হলেই তার ছুটাছুটি। অত:পর হজ্ব করে এসে ঝুঁকেছেন ধর্মে এবং রিটায়ার করে হয়ে গেছেন সেমিনিষ্ক্রিয়য়। আগে তার কথা ছিল ধমক, স্নেহ, নির্ভরতা ও আদেশের মধ্যে ভারসাম্যের এক একটা অসামান্য নিদর্শন, এখন কেমন যেন দ্বিধাগ্রস্থ, মিয়ম্রান।
হয়ত সব বাবারাই তাই।  কিন্তু আজকে তিনি ফোন করলেন।
গলা শুনেই বুঝলাম, জ্বর ভালো হয়নি, বেড়েছে। কদিন আগেই চাকরিতে ঢুকেছি, অসুস্থ গলায় জিঙ্গাসা করলেন, কিরে চাকরি টাকরি করতে পারতেছস ঠিকমতন? আমি তাকে বলতে পারি না, এই চাকরি কেবল আগের পড়াশোনারই একটা এক্সটেনশন, বললাম নতুন রিসার্স প্রজেক্ট, তাই কাজের চাপ একটু বেশি, কেমন আছেন আপনি?
তখনই বললেন, ভালো নেই রে, খুব জ্বর।
কী হলো জানি না, এই কন্ঠের কাছ থেকে এরকম শুনতে আমি অভ্যস্ত নই, বহুদিনের রুটিন ভেঙ্গে আমি অনেক কথা বললাম, যার কোনোকিছুই এই মুহুর্তে আমার আর স্পষ্ট মনে পড়ছে না। আমি কেবল ছুটতে চাইলাম, ঢাকতে চাইলাম, কেন তিনি তার আজীবন ধরে রাখা কাঠিন্য গলিয়ে ফেলছেন, কেন তিনি তার ছেলের কাছে নরম হয়ে পড়ছেন, কেন তার স্নেহের রেণু, জমানো বাৎসল্যের কৈশিক দুর্বলতা প্রকাশ হয়ে পড়ছে, কেন তার শাসনের জায়গায় জমছে আকুলতা?
কড়া পর্দা টেনে দিয়ে বাবা তার সময়ে সবসময় কী যেন লুকিয়েছেন, অথচ ক্রমশ সেই পর্দা উঠে যাচ্ছে, আজকে যেন সব ভেঙ্গে পড়ছে তার ছেলের উপর।


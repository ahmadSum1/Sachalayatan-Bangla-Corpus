'ফেসবুক'- সবার ভালোবাসার বৃষ্টিতে ভিজে ভিজে এখন সর্দি লাগে



মানছি।
'ফেইসবুক' নামক সোশ্যাল নেটওয়ার্কিং ওয়েবপেজটা নেটওয়ার্কিংয়ে দারুণ সফল। এটাও মানছি, আমি নিজেও এখন ফেসবুকের উপর নির্ভরশীল হয়ে পড়েছি, সামাজিক যোগাযোগের একটা সহজ মাধ্যম পেয়ে।
হারিয়ে যাওয়া কতক বন্ধুকে ফেসবুকে আবার আবিষ্কার করা গেছে, স্থাপিত হয়েছে পুন:যোগাযোগ। চলমানদের সাথে বেড়েছে হৃদ্যতা।
মেসেজিংয়ের নতুন ডাইমেনশন এখন ফেসবুক।
ই-শুভেচ্ছা, ই-কার্ড, ই-উপহারের নিত্য নতুন জোয়ারে সবাই ভেসে যাচ্ছি অবিরাম।
ফেসবুকের কল্যাণে।
মাউসের বুকে এক টিপিতেই পাঠিয়ে দিচ্ছি বন্ধুদেরকে নতুন দেখা কোনো ভিডিওর লিংক, নতুন পড়া জোকস, ইন্টারেস্টিং কোনো ছবি।
সবচেয়ে বড় সুবিধা যেটা হয়েছে তা হলো, অনেক ছবি আপলোড করা যায় একসাথে মুহুর্তের মধ্যেই। জগতে এখানে ওখানে ছড়িয়ে ছিটিয়ে থাকা ফ্রেন্ডদের কত কত ছবি দেখছি, তার শেষ নেই।
মানছি, ফেইসবুক বাড়াচ্ছে বন্ধুত্মের উষ্ণতা!
কিন্তু, ইদানিং আমি বিরক্ত ।
মনে পড়ে কিছুদিন আগে ফেসবুকে আরিফ জেবতিকের প্রোফাইলফটো-কাম-আবেদনপত্রটা। প্রোফাইলে কিছুদিন নিজের ছবির  বদলে একটা চিঠি আপলোড করে রেখেছিলেন তিনি। চিঠির বক্তব্য ছিল- সুপারওয়াল নামক যন্ত্রণার হাত থেকে তিনি রেহাই চান। তাই দয়া করে কেউ যেন তাকে বারবার ঐ জিনিস না প্রেরণ করেন!
ফেসবুকবাসীরা সবাই জানেন, সুপারওয়াল (superwall)কি জিনিস। আরিফ জেবতিকের মতন আমিও যারপরনাই বিরক্ত এই এপ্লিকেশনটার উপরে। প্রথম প্রথম খুব ভালো লাগতো যখন কেউ আমাকে সুপারওয়ালে কিছু পাঠাতো। আহ্, কত ভালোবেসেই না বন্ধুআমার এই জিনিস শেয়ার করছে!
এখন এত বেশি ভালোবাসা পাই যে বিরক্ত ধরে যায়।
এদিকে বন্ধুরাও সবাই select   all  চেপে এক টিপিতে শতমানুষের কাছে ভালোবাসা পাঠিয়ে দেয়।  ফেসবুক ওপেন করলেই দেখি এত্ত এত্ত ভালোবাসা।
এছাড়া ব্যবহারকারীমাত্রই জানেন, এরকম আরেকটা আছে। যাকে বলে ফানওয়াল (funwall)।
ফানওয়াল যে কী ফান, তা এখন বুঝতে পারছি।
কয়েকদিন আগে সবাই একই জিনিস আমাকে পাঠাতে লাগলো ফানওয়ালে। একটা টেডিবিয়ারের ছবি সাথে মেসেজ- সেই টেডিবিয়ার নাকি দুনিয়া ভ্রমণে বের হয়েছে। ভল্লুকছানাটার আবার একটা নামও দেয়া হয়েছে- mortimer.
তো এখন সবার দায়িত্ব হচ্ছে mortimerকে দুনিয়ার আনাচে কানাচে পাঠাতে হবে। এ ওকে পাঠায়, ও একে পাঠায়, আর আমি মাঝখানে ফানওয়ালে প্রায় পঞ্চাশবার একই ছবি রিসিভ করি। অযথাই।
ভল্লুকছানা mortimer
আরো আছে। invitation   for   a  cause. কোনো গ্রুপে ইনভাইটেশন পেতে কার না ভালো লাগে! কিন্তু এমন সব ফাউল গ্রুপ থেকেও মাঝে মাঝে ইনভাইটেশন আসে যা কি বলবো!
তারপর আছে কুইজ। বন্ধু 'অ' এই ম্যুভি কুইজে ৯৩% সঠিক নম্বর পেয়েছে- তুমিও একটা টেরাই মাইরা দেখো কত পাও- এই জাতীয় আহবান।
প্রথম প্রথম ভালো লাগতো। এখন ধুত্তরি বলে বসি।
আমি মাঝে মাঝেই চিন্তা করি যে, সুপারওয়াল এবং ফানওয়াল এই দুই জায়গায় প্রতিদিন গড়ে প্রায় বিশটা করে যে মেসেজ, ফটো, জোকস ইত্যাদি ইত্যাদি রিসিভ করি, তাদের মূল স্রষ্টা আসলে কারা? তার চেয়েও বড় চিন্তা, বেহুদা এইসব আবজাব থেকে বাঁচার উপায় কি? 
সন্দেহ নেই সবকিছুই এক অপরকে  অপর একের সাথে এনগেজ রাখার নানান ফন্দি ফিকির।
কিন্তু মজমা আর ভালো লাগে না। 
নির্ভরশীল হয়ে পড়ায় ফেসবুকে না ঢুকলেই না, আবার এইসব আবর্জনার যন্ত্রণায় প্রতিদিন একটু একটু করে বিরক্ত হচ্ছি, তা বলাই বাহুল্য।
আরিফ জেবতিকদার সেই ফটো-কাম-আবেদন (অনুমতি না নিয়েই তুলে দিলাম)
 

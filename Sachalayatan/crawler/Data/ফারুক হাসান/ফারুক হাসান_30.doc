ভ্রমণ বলতে রাজী নই



সে এক প্রবীণ গাড়ি
হাজার মাইল পথ পাড়ি দিয়ে, ঝাঁ চকচকে দেহ কামড়ে
মুচড়ে, কাছিমের মত কাদার মরিচা ফেলে
এ রাস্তা সে রাস্তা করে এসে উঠেছে আমাদের ঢালে।
 
আকাশে জ্বলল নীল চাঁদ, মাটিতে ফুটল ঝিনুকের খোসা 
হলুদ-লাল ফুটকি গায়ে ধানের পোকারা সাইরেন বাজাল
আমরা সঙ্গী হলাম।
 
ভ্রমণ বলতে রাজী নই, তবু হই শুধু এক বহমান ছায়া।
ভুল পারম্পর্য ভেবে ভস্ম হলো একটা পাথর, মনে হলো
তার অন্তঃস্থ জ্যোৎস্না উড়ে গেছে ভিনগ্রহে, বিচিত্র পোশাকে।
 
প্যাঁচার ডাক শুনে আমরা মুখ ঘোরালাম, ঘুরিয়ে ঘুরিয়ে
দেখলাম পুড়ে যাওয়া গমের ক্ষেত, ধুলোর পাহাড়ে ডুবে যাওয়া নগর
মেঘশূন্য ধূসর আকাশ, চূড়াহীন শৃঙ্গের ওপারে পারদ-লাল নদী।
 
মনে হলো
এক রহস্যঘেরা রাত আজ আমাদের স্পর্শ করতে যাচ্ছে।
ক্লান্তিহীন? ভুল। 
ক্লান্তির জিন চাপানো ঘোড়া সে, সে এক বিহ্বলতা।
 


আমি যখন



আমি যখন ঘুমিয়ে পড়লাম- ভারমুক্ত আকাশের নিচে
স্থির বুকে গুঁজে থাকা ঠোঁট নিয়ে পাখিটা কি ভাবছিল
দিনের শেষ ছায়াটুকু? হলুদ খামে ভরা নদীর জলে 
যেন কেবলই চিঠির মত ভেসে থাকা।  
 
আমাকে পেয়ে গান ধরলো এক বৈষ্ণব, আমি বললাম
আমাকে মাফ করুন, আমাকে বিশ্রাম নিতে দিন 
আমার শোকের শেষ সঞ্চয়টুকু পান করতে দিন
দয়া করে ফেরত পাঠাবেন না কোনো নাগরিক গারদে।
 
আমাকে পেয়ে ভীড় জমালো কয়েকটা স্মৃতির রাজহাঁস
আমি বললাম, আমাকে ঘৃণা করো না, আমাকে অব্যাহতি দাও
আমার শেষ ভুলটুকু জল হোক, হোক ঘাস, মুক্তির সহবাসে
আমাকে মুক্তি দাও, আমার আজ ঘুমের বড্ড প্রয়োজন।
 
আমি যখন সফল প্রায়, সেই দূরবর্তী আকাশের কিনারে 
জমায়েত হলো কয়েকটা চার্জিত মেঘ। বহুদূরের নিঃশব্দ বজ্রগুলি 
আবার আমাকে যুদ্ধ শেখাল।
 


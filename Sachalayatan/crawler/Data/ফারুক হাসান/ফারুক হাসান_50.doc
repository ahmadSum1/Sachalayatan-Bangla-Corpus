বাবা তুই কথা বল এই ফেব্রুয়ারীতেই



হঠাৎ মেজাজ হারিয়ে ফেলা আবহাওয়া আমার জানলায়।
বাইরের ক্যানভাসটা ধূসর, বাতাসে বৃষ্টির ডিম,
হিজলের ডালে পায়ে মেহদির মত জলকণার ছাপ নিয়ে
দৌড়চ্ছেনা কোনো কাঠবেড়ালি, যার লেজতুলে পালানো দেখে
অকারণ হেসে উঠে আমার চারমাস বয়েসী ছেলেটা।
আজ, তিনমাসের বন্ধ্যাত্ব ফুরালো, আজ মেঘলা দিন
আজ জলরং নিয়ে বসার দিন, আজ ফেব্রুয়ারীর একুশ তারিখ।
কালো একটা ফতুয়া পড়িয়েছে ওর মা,
খালার খেয়ালি আলপনা কালোর মধ্যেও ফুটিয়েছে
বুকের বামপাশে একটা সাদা ফুল,
ছেলেটা আমার কোলে হাসছে, হাত নাড়ছে, খেলছে
আর আমরা জানালার পাশে অপেক্ষা করছি
প্রথমবার, কখন প্রথমবার
ছেলে আমাকে বাবা ডাকবে, মায়ের চোখে অশ্রু এনে বলবে, মা!
জানালার ঘোলা কাঁচ মুছে তাকালে দূরের রাস্তা-
সেখানে দেখা যায় একটা মিছিল
স্লোগানের মৃত্যু নেই জেনে দলে দলে ছুটে আসা মানুষ
মুখরিত রাজপথ, একেকটা প্রাণ - স্বপ্নচালিত বাস্তব
তাদের কয়েকটা যেন আতশবাজির ফুল হয়ে ফুটলো আকাশে
তারপর, তারা হয়ে গেল বর্ণমালার একেকটা অক্ষর
অক্ষর হয়ে জ্বলতে থাকলো বর্ণিল নক্ষত্রের মত, আজীবন।
বাবা, তুই কথা বলতে শিখ এই ফেব্রুয়ারীতেই।


লঞ্চডুবির খবর



আমার কফির পেয়ালা উল্টে নষ্ট হল খবর, আজকের খবর।
ইবলিশের জিহবার মতন কালো কফি
হামাগুড়ি দিয়ে ভিজিয়ে দিল শুষ্ক, জরাজীর্ণ অক্ষরগুলি
কালির মেদবহুল হেডলাইন।
আমি তোমাকে সত্যিকারের অসহায় মানুষের উদাহরণ দেই - 
সেই মানুষটি - ডুবন্ত লঞ্চের কোণায় দাঁড়িয়ে থাকা একজন ঋত্বিক 
যার দৃষ্টির সামনে শ্রাবণ মাসের সন্দিগ্ধ আকাশ, আকাশের নিচে আজ্রাইলের চোখ ঘূর্ণায়মান উদ্দাম ঢেউ
যার দুহাত আঁকড়ে ধরে আছে দুটি চিত্রার্পিত শিশুসন্তান, কোমরের বেল্ট ধরে দাঁড়িয়ে থাকা স্ত্রী।
বহুকালের পুরাতন লাশের মত গাছের বাকল - নিউজপ্রিন্ট
সেইখানে লেখা - লঞ্চ ডুবেছে।
আমাদের যত অবহেলা, একবিংশ শতাব্দীর সকল ক্লান্তি, আমাদেরই নিদারুণ আকাল
সকলের ভারে ডুব দিয়েছে সে
কফিতে দ্রবীভুত আঠালো খবরের মতন।
মানুষ এখনও প্রযোজ্য - লাভে, লোভে, লুন্ঠনে।
আমাদের অসহায়ত্ব আজও ধার্য, অর্থনৈতিক লাশ।


স্যরি, হামিদ মীর। আপনাদেরকে ক্ষমা করতে পারবো না।





১.
আজ বাংলাদেশের স্বাধীনতা দিবসে পাকিস্তানের সাংবাদিক  হামিদ মীরের একটি লেখা ছাপা হয়েছে দৈনিক প্রথম আলোতে ‘বাংলাদেশের কাছে ক্ষমা চেয়ে প্রস্তাব নেওয়া উচিত’ শিরোনামে।
বাংলাদেশে হামিদ মীরের একমাত্র পরিবেশক প্রথম আলোতে হামিদ মীর এবারই যে প্রথম লিখলেন এমন নয়। এই পত্রিকায় বেশ নিয়মিত বিরতিতেই মীরের লেখা কিংবা তাকে নিয়ে সংবাদ ছাপা হয়। কে এই হামিদ মীর? মীর বর্তমানে পাকিস্তানের জিয়ো নিউজের নির্বাহী সম্পাদক। মীরের উল্লেখযোগ্য কাজের মধ্যে পড়ে উসামা বিন লাদেনের তিনটি সাক্ষাতকার। ২০০১ সালে দৈনিক ডন পত্রিকায় হামিদ মীরের নেয়া উসামা বিন লাদেনের একটি সাক্ষাতকার ছাপা হয়, যেটিকে ধরা হয় ৯/১১র পরবর্তী নেয়া লাদেনের প্রথম কোনো সাক্ষাতকার। 
২০০৭র ডিসেম্বরে প্রথম আলো মীরকে তুলে ধরে একজন ব্যতিক্রমী পাকিস্তানি হিসেবে যিনি পাকিস্তানি সেনাদের ১৯৭১ সালে গণহত্যার কারণে বাংলাদেশের জনগণের কাছে দুঃখ প্রকাশ করেছেন। প্রথম আলো তার আর্কাইভ সুবিধাটি বন্ধ রাখায় আরো জানতে এই লিংকটি  দেখতে পারেন। খবরের শিরোনাম ছিল- ‘একাত্তরে গণহত্যাঃ বাংলাদেশিদের কাছে দুঃখ প্রকাশ করেছে পাকিস্তানীরা’। খবরটিতে বলা হয়, মোহাম্মদ আলী জিন্নাহর জন্মদিন উপলক্ষে ইসলামাবাদ প্রেসক্লাবে আয়োজিত এক অনুষ্ঠানে মীর কিছু পাকিস্তানি সাংবাদিক, আইনজীবী, ছাত্র ও সুশীল সমাজের প্রতিনিধিদের নিয়ে গণহত্যার ব্যাপারে বাংলাদেশের মানুষের কাছে দুঃখ প্রকাশের প্রস্তাব পেশ করেন। সেই অনুষ্ঠানে উপস্থিত থাকেন ১৯৭১ সালে ঢাকায় নিযুক্ত পূর্ব পাকিস্তান সরকারের তথ্যসচিব হিসেবে দায়িত্ব পালনকারী রোয়েদাদ খান। প্রথম আলো খবরটিতে আরো জানায় যে পাকিস্তানের রাজনৈতিক নেতাদের মধ্যে ইমরান খান মীরের এ উদ্যোগকে সমর্থন জানিয়েছেন। 
কী লিখেন মীর প্রথম আলোতে? ঠিক এক বছর আগে বাংলাদেশের আরেক স্বাধীনতা দিবসেই তিনি লিখেছিলেন ‘পাকিস্তানের জন্য হোক দুঃখ প্রকাশ দিবস’ শিরোনামে একটি কলাম। আবারো সেই ‘স্যরি’র প্যাচাল। বছরের ৩৬৫ দিনের মধ্যে যে দিনটি বাংলাদেশের কাছে সবচেয়ে গুরুত্বপূর্ণ, সেই দিনটিতে পাকিস্তান বলবে, স্যরি। সচলায়তনে ব্লগার হিমু মীরের এই লেখাটির একটা প্রতিক্রিয়া জানিয়েছিলেন। এই স্যরি কিংবা দুঃখ প্রকাশ নিয়ে বাংলাদেশে সরকারি/বেসরকারি/ব্যক্তি পর্যায়ের চিন্তাভাবনা খবরে খুব একটা না এলেও প্রথম আলো নিয়মিত বিরতিতে হামিদ মীরকে কলাম বরাদ্দ দিয়ে যায় বছর বছর।
২০১১ সালের স্বাধীনতা দিবসে মীর লিখলেন, পাকিস্তানের উচিত বাংলাদেশের কাছে ক্ষমা চেয়ে প্রস্তাব নেওয়া।
মোটের উপর, হামিদ মীর একজন পাকিস্তানি নাগরিক যিনি বাংলাদেশ-পাকিস্তান প্রসঙ্গে পাকিস্তানের ‘দুঃখ প্রকাশ’ ও বাংলাদেশের ‘ক্ষমা সুন্দর দৃষ্টিতে দেখা’ তত্ত্বের একজন অন্যতম মাঠকর্মী। আর এই ক্ষমা তত্ত্বের সুতিকাগার হিসেবে তিনি বেছে নিয়েছেন প্রথম আলোকে (কিংবা হয়তো প্রথম আলোই বেছে নিয়েছে মীরকে- কে জানে!)
২.
আজকের লেখার শুরুতে হামিদ মীর দুটি প্রশ্ন করেছেন- ‘১৯৭১ সালে সামরিক অভিযান চালিয়ে নিরীহ মানুষ হত্যার জন্য আনুষ্ঠানিকভাবে বাংলাদেশের জনগণের কাছে কেন ক্ষমা চাওয়া উচিত পাকিস্তানের? সেনা অভিযানের জন্য?’
কতটা নির্লজ্জ আর বেহায়া হলে কেউ ঔচিত্যের এই প্রশ্ন করতে পারে? মীর, যে ১৯৫ জন সামরিক অফিসারকে নিজেরা বিচার করবে বলে পাকিস্তান ছাড়িয়ে নিয়ে গিয়েছিল তাদের আগে বিচার করে তারপর ক্ষমার প্রস্তাব নিয়ে আসবেন, যুদ্ধের যে ক্ষতিপূরণ এখনো পাকিস্তান শোধ করেনি সেটা করে তারপর মাফ চাইবেন।
লেখায় আরো লক্ষ্যণীয় যে মীর যেন ভুলে গেছেন ১৯৪৭-১৯৭১ এই ২৪ বছর। যেন ঐ ২৪টা বছর সবাই বগল বাজাতো। তৎকালীন পাকিস্তান সৃষ্টির পরবর্তী ২৪ বছরে পশ্চিম পাকিস্তান কর্তৃক পূর্ব পাকিস্তানের বাঙালিদের শোষণ, নির্যাতন, হত্যা, নিপীড়ন, লুটপাট, অবহেলা, অবিচার, বাঙালি জাতির ভাষা ও সংস্কৃতিকে হত্যার চেষ্টা, সামরিক শাসন জারি, ঘূর্ণিঝড়ে বিধ্বস্ত মানুষের ত্রাণ লুটপাট, কৃষি-শিল্প-বাণিজ্য-যোগাযোগের মুনাফা লুন্ঠন আর অন্যদিকে তিলে তিলে ধ্বংসের দারপ্রান্তে নিয়ে যাওয়া, রাজনৈতিক-সামাজিক-অর্থনৈতিক স্বাধীনতা হরণ আর তারপর ৭১র ৩০ লাখ মানুষ হত্যা, জ্বালাও-পোড়াও, যুদ্ধের ক্ষতিপূরণ না দেয়া - এদের সবকিছুকে পাশ কাটিয়ে হামিদ মীর বলতে চাচ্ছেন, ভুলে সেনা অভিযানের জন্য ভাই স্যরি।
‘স্যরি’র আগে আবার তিনি একটা ‘ভাই’ লাগাতে চাচ্ছেন। পুরো লেখাটার মূল ভিত্তি হচ্ছে সম্প্রতি ক্রিকেট বিশ্বকাপ চলাকালীন সময়ে, বিশেষ করে মিরপুরে অনুষ্ঠিত ওয়েস্ট-ইন্ডিজ বনাম পাকিস্তানের কোয়ার্টার ফাইনাল খেলায় কিছু বাংপাকি সাপোর্টারদের পাকিস্তান ক্রিকেট দলকে করা সমর্থন এবং তারো আগে খেলা শুরুর পূর্ব মুহূর্তে হামিদ মীর কর্তৃক নেয়া ইমরান খানের সাক্ষাতকার। সেই ইমরান যিনি ২০০৭ সালে হামিদ মীরের উদ্যোগকে সমর্থন যুগিয়েছিলেন।
দেখা যাচ্ছে যে হামিদ মীর কোনো রাখঢাক ছাড়াই খেলার সাথে রাজনীতি মেশাচ্ছেন। ব্যাপারটা যারা বাংলাদেশি কিন্তু আদতে পাকিক্রিকেট সমর্থন করেন এই বলে যে খেলাকে রাজনীতির সাথে মেশাবেন না,  তাদের কাছে অস্বস্তিকর, সন্দেহ নেই। হামিদ মীর বলছেন,

ইমরান খান বললেন, বাংলাদেশিরা ক্রিকেটপ্রিয় জাতি এবং তিনি নিজেও ঢাকায় তাঁর ক্রিকেট খেলার সময় তাঁদের ভালোবাসা পেয়েছেন। তিনি বলেন, ‘আজ আমরা ওয়েস্ট ইন্ডিজের বিরুদ্ধে বাংলাদেশের পরাজয়ের প্রতিশোধ নেব। কয়েক দিন আগেই একই স্টেডিয়ামে তারা আমাদের ভাইদের হারিয়েছে।’

পাকিস্তানের ১৯৪৭ - ১৯৭১ সময়কার ইতিহাস হচ্ছে এর একটা অংশকে আরেকটা অংশ কর্তৃক ঔপনিবেশিক কায়দায় শোষণ করার ইতিহাস। অথচ হামিদ মীর ইমরান খানকে দিয়ে বলালেন, পাকিস্তান-বাংলাদেশ ভাই ভাই। (সুতরাং, ভাই ভাইয়ের কাছে ক্ষমা চাইতেই পারে! ভাই ভাইকে ক্ষমা করতেই পারে!!)। যে প্রপাগান্ডাটি মীর এখানে সূক্ষ্মভাবে চালাতে চাচ্ছেন সেটি চালাতে গিয়ে তিনি ভুলে গেছেন সত্যিকারের ইতিহাসকে। সবচেয়ে কম সময়ে সবচেয়ে বেশি মানুষ (এমনকি মুসলমান) হত্যার বিশ্বরেকর্ডধারী দেশের একজন নাগরিক আমাদেরকে বলছেন, ভুলে যান ইতিহাস। ত্রিশ লাখ শহীদের প্রসংগ তুললে মীরের স্বস্তি লাগবে না, কারণ এ সম্পর্কে তার কোনো ধারণা কিংবা অনুভূতি কোনোটাই নেই। সে টক শো বেচে খায়। রাজনৈতিক নেতারা কি বলেন সেটা তার কাছে খুব ইম্পর্টেন্ট। তাই মীরকে বলি- আর কিছু শুনতে না চান শুধু আপনার প্রিয় ভুট্টো কি বলেছিলেন সেটাই না হয় শুনুন। (মীরের উল্লেখ করার মত আরেকটি পরিচয় হচ্ছে সে জুলফিকার আলী ভুট্টোর রাজনৈতিক দর্শনের উপর একটি বই লিখেছেন, যেটি নাকি এখনো অপ্রকাশিত)। 
 মীর আপনি কি নিচের এই ভিডিওটির শেষটা দেখেছেন?

আপনি যার রাজনৈতিক দর্শনের উপরে বই লিখেছেন সেই খুনী ভুট্টো বাংলাদেশের মানুষকে কী বলে সম্বোধন করেছিল জানেন? বলেছিল- শুয়োরের বাচ্চারা, জাহান্নামে যা। ভুট্টোর ঐ সমাবেশে উপস্থিত পাকিস্তানি জনগণ কী বলেছিলো তার বাঙালি ভাইদেরকে জানেন? বলেছিল- শুয়োরের বাচ্চারা, জাহান্নামে যা। 
মীর, আপনি কী করে আশা করেন যে আপনাদের এই চুতিয়ামি আমরা ক্ষমা করব?
৩.
হামিদ মীরের ভাষ্যে ইমরান খান পাকিস্তানের তরুণদের মধ্যে অত্যন্ত জনপ্রিয়।  তো সেই ইমরান সাক্ষাতকারে বললেন

‘আমাদের অবশ্যই ক্ষমা চাওয়া উচিত, অতীত ভুলত্রুটি থেকে শিক্ষা নেওয়া উচিত এবং বেলুচিস্তান ও আদিবাসী এলাকায় সেনা অভিযান বন্ধ করা উচিত।‘

 এর পর হামিদ মীর জানাচ্ছেন-

অধিকাংশ পাকিস্তানি ইমরান খানের দাবিকে সমর্থন ও সাধুবাদ জানিয়েছেন। তবে তাঁদের অনেকে ছিলেন বিভ্রান্ত। তাঁরা জিজ্ঞেস করেছেন, ১৯৭১ সালে আসলে কী ঘটেছিল? দুর্ভাগ্যজনকভাবে পাকিস্তানের অনেকে শেরেবাংলা সম্পর্কে জানে। তবে তারা জানে না, কেন এবং কীভাবে বাংলাদেশ সৃষ্টি হয়েছিল? আল্লাহকে ধন্যবাদ এ জন্য যে টিভি চ্যানেলে ইমরান খানের ছোট একটি বক্তব্য পাকিস্তানি তরুণদের মধ্যে নতুন করে বিতর্ক শুরু করে দিয়েছে। পাকপ্যাশন ডট নেটসহ অধিকাংশ ব্লগে পাকিস্তানি ক্রিকেট দলের সমর্থনে গঠিত সমর্থকেরা এই বিতর্ক শুরু করেছে যে কেন পাকিস্তানকে বাংলাদেশের কাছে ক্ষমা চাইতে হবে?

মীর, দয়া করে একটু বলবেন কেন পাকিস্তানের তরুণরা বিভ্রান্ত? কেন আমাদের বীরশ্রেষ্ঠ মতিউর আপনাদের পাঠ্যবইয়ে হয়ে যায় গাদ্দার? পাকিস্তানি তরুণরা যদি হামিদ মীরের কাছে তাদের প্রশ্নের জবাব খুঁজতে যায় তাহলে মীর কি জবাব দেবেন সে প্রথম আলোর লেখাটায় সরাসরি না বললেও, সেটা আন্দাজ করাটা খুব কঠিন কিছু নয়। মীর লিখেছেন,

সাবেক পূর্ব পাকিস্তানের সময় কাটিয়ে আসা পাকিস্তানের অনেক অবসরপ্রাপ্ত সেনা কর্মকর্তা, আমলা ও সিনিয়র সাংবাদিক ইমরান খানের দাবিকে সমর্থন করছেন। সামরিক প্রতিষ্ঠানের ঘনিষ্ঠ কেউ কেউ বলছেন, বাংলাদেশিরা ১৯৭১ সালের হত্যাকাণ্ডের ব্যাপারে অতিরঞ্জিত করেছে। তাদের একজন আমাকে বলেছিলেন, ‘বাংলাদেশ বিষয়ে ভারতীয় বাঙালি লেখক শর্মিলা বসুর (সুভাষ চন্দ্র বসুর আত্মীয়) সর্বশেষ গবেষণা ইন্টারনেটে পড়ে দেখো। তিনি (শর্মিলা) ১৯৭১ সালে পাকিস্তানি সেনাবাহিনীর গণহত্যা ও ধর্ষণের সব অভিযোগকে স্পষ্টত অস্বীকার করেছেন।’


মীর, আপনি আসলে ইনিয়ে বিনিয়ে বাংলাদেশের স্বাধীনতা দিবসের দিনে কী বলতে চেয়েছেন তা আমরা বুঝতে পেরেছি। আপনি বলতে চেয়েছেন যে যেহেতু বাংলাদেশিরা ১৯৭১ সালের হত্যাকাণ্ডের ব্যাপারে অতিরঞ্জিত করেছে এবং ভারতীয় বাঙালি লেখক শর্মিলা বসু পাকিস্তানি সেনাবাহিনীর গণহত্যা ও ধর্ষণের সব অভিযোগকে স্পষ্টত অস্বীকার করেছেন, সুতরাং ১৯৭১ সালে আসলে বাংলাদেশে তেমন কিছু ঘটে নাই যার জন্য পাকিস্তানকে প্রতিটা বাঙ্গালির কাছে ঘৃণার পাত্র হয়ে থাকতে হবে আজীবন; বরং যা হয়েছে তার জন্য স্যরি; ব্যস।
৪.
উপসংহারে মীর লিখেছেন,

আর বাংলাদেশের পক্ষ থেকে পাকিস্তানের কাছে কেবল ক্ষমাসূচক কিছু শব্দ দাবি করা হয়েছে। যা এক ভাইয়ের কাছে আরেক ভাইয়ের ক্ষমা চাওয়ার মতো। তারা এখনো আমাদের ভালোবাসে।


আমার খুব জানার ইচ্ছা, বাংলাদেশের পক্ষ থেকে পাকিস্তানের কাছে কেবল ক্ষমাসূচক কিছু শব্দ দাবি করা হয়েছে এই ডাহা মিথ্যে কথাটা মীর কোথায় পেয়েছেন? বাংলাদেশী রুবাইয়াতের মেহেরজান কয়েকদিন আগে আমাদেরকে শোনালো- East Pakistan and West Pakistan were curved out of British India and they drifted away from each-other যেনো ৭১য়ে ভাই ভাইয়ের কাছ থেকে দূরে সরে গেছে অভিমান করে। এরপর কোনো এক শর্মিলা বসু শোনালো- It shows also, for example, how the militancy and violence of Bengali Nationalism in 1971 was a chaotic one, not an organized one under a national leadership. The national leadership was involved in a double game of public incitement on the one hand and private negotiation for power on the other hand. এখন ইমরান খান আর হামিদ মীররা শোনাচ্ছেন- ‘তারা আমাদের ভাইবোন, তারা আমাদের সমর্থন করবে।’
হামিদ মীররা আজ লড়ছে পাকিস্তানের যুদ্ধাপরাধীদের পক্ষে, আমাদের রক্তে লাল তাদের রক্তাক্ত হাত সাফ করার জন্য ক্ষমার রুমাল চাইছে আবার আমাদেরই কাছে। তাদেরকে ক্ষমা করে দিলে দেশের ভেতরের যুদ্ধাপরাধীদের বিচার আমরা করবো কীভাবে সেই মাথাব্যথা মীরদের নেই। কেন জানি রুবাইয়াতদের, শর্মিলা বসুদের, ইমরান আর হামিদ মীরদের কথায় ও কথা বলার সময়টাতেও বাড়াবাড়ি রকমের মিল খুঁজে পাওয়া যায়। রিকন্সিলিয়েশন, ক্ষমা ইত্যাদি মানবিক শব্দগুচ্ছের দূষণে বাতাস ভারি হয়ে উঠে। যখন দেখি এই দূষণের সবচেয়ে বড় বেনিফিশিয়ারি হবে যুদ্ধাপরাধীরাই তখন মনে হয় ভয়ংকর কিছু জিনিস কোনো একটা নির্দিষ্ট লক্ষ্যের দিকে কনভার্জ করছে। সেই জিনিসগুলো বুঝে উঠাটা খুব জরুরী।



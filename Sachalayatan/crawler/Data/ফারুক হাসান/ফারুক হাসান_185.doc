অনেকদিন পর কামু'র 'আউটসাইডার' বইয়ের মলাট খুলে



কামু কে ওরা কি নামে ডাকে,
আলবেয়ার কামু না আলবার্ট ক্যামুস?
যে নামেই ডাকুক
তুমি কামু বেশ লোক- নিতান্তই বাইরের তুমি
বলে যাও ভেতরের কথা,
একদম বুকের মধ্যে কিংবা গলায়
জমাট হয়ে আটকে থাকা - একদল বাষ্পকে
সাদা কথার তুষ আগুনে গলিয়ে দাও
নিতান্ত অবহেলায়।
বাইরের লোক তুমি, তবু
কি নিদারুণ শৈল্পিক যন্ত্রণায় আমাকে চুবিয়ে রাখো।
এইভাবে-
'মা মারা গেল আজ। অথবা আজ নয়, কাল।..'
এর কোনো মানে হয় না। 
হয়তো তুমি সত্যবাদী,কিংবা ভন্ড
হয়তো তুমি বাইরে কামু,
কিংবা ভেতরের ক্যামুস, জানি না। 
যাই হউ না কেন,তুমি কামু বেশ লোক- নিতান্তই
অবহেলায়
ফেলে যাও মরমে একদলা কাদা।


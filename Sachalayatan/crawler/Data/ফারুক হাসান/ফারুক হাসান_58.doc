ঘর



প্রতিদিন বাইরের তাপমাত্রা আমাকে ঘরমুখি করে কেন সে প্রশ্ন থাক- তার চেয়ে ভাবতে বসি আমার অধুনা জীবন, পৃথিবীর প্রতিটা লোমকূপে কচ্ছপের মত এক একটা দীর্ঘশ্বাস লুকায়ে যে আজ ঘুমিয়ে পড়েছে পবিত্র শহরে, একদা যেখানে ছিল অরণ্যের ছায়া, শালবনের চাঁদ। অতএব, মায়ের গর্ভে লাথি দিতে দিতে বাড়ছে অনাগত দিন- তবু তোমাকে অভিবাদন। 
ভাবছি, এই শহরে কোথায়ো আছি আমি। কোনো এক খাঁজে কম্প্রেসরের শো শো আওয়াজ শুষে নিচ্ছে ফাসির মঞ্চে ঝুলে থাকা আমার নিথর শার্টের ঘাম, চোখের বাষ্প, পায়ের পাতায় লেগে থাকা শেষ আর্দ্রতাটুকু। ভাবছি শহর, তোমারই মত শুধু নিঃসঙ্গ আমি, আমার ঘর। প্রতিদিনকার সুষম বিন্যাস তাই পড়ে থাক দূরপাল্লার বাসের সিটে, অফিসের জানলায়, ঝুলে থাক শুকানো কাপড়ের ক্লিপে। মানুষ নক্ষত্রের মত ঘরছাড়া নয় কেন সে প্রশ্ন আজ থাক।


ব্যর্থকাব্য ৫



১৩.
বিহবল বিকেলের শেষ রোদ মরে গেলে ঘাসগুলোর মনে হয়
শামুকের মত অনেকটা পথ পেরিয়ে তারা এসেছে কোন ছায়ায়
কোন পথের ধারে সহসা শ্লথ হয়ে পড়েছে তাম্র নাগরিক প্রাণ
শিশিরের দেহ আজ সহস্রকালের বিস্মৃত উপপাদ্যের ঘ্রাণ।
স্বপ্নের ডাল ছেটে বিষন্নতার দেহ তাকে বলি ঘাস
আমাদের নয় বসন্তবিভ্রাট নিয়ে বেঁচে থাকা।
১৪.
বিধাতা সৃষ্টি করলেন
জলধি, বৃক্ষরাজি, প্রান্তর
বললেন, যেমন খুশি যাপন কর।
সকল প্রশংসা তার যিনি সৃষ্টি করলেন
ঘর, সন্তান, প্রেমময় মুহুর্ত, তৃষ্ণা
প্রজ্ঞাপারমিতা, শেখালেন শঠতা, গার্হস্থ্য
আর জীবন প্রণালী।
বললেন না, সাদা পৃষ্ঠাটা কবিতার জন্য।


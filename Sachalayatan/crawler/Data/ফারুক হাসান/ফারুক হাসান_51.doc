সময়কে ছেড়ে দিলে



একটি পরিবার। একটি মহল্লা। একটি শহর। দানা বেধে দিনাতিপাত। প্রজন্ম থেকে জন্মায় নতুন প্রজন্ম। কাঁধ বদল হয় জীবনের বোঝা। ঘুরে ফিরে আসে দ্বেষ, সংশয়, সহমর্মিতা। কোথায়ো জোট বাধে মানুষ, কোথায়ো বিচ্ছিন্ন হয়ে যায় জটলা। যখন ভাঙ্গনের গান শুনে আসে বিচ্ছেদ, ফুলেরা কাঁদে, কাঁদে বসন্তের হাওয়া। চায়ের দোকানে ঘাঁটি গাড়ে অবেলার রোদ। তোমাকে পাবার আকুলতা শহরের বাতাসে ডেকে আনে বারুদের গন্ধ, যুদ্ধে যেতে ঘর ছাড়ে কিছু মানুষ। দেয়ালের গায়ে জমে ধুলোর আস্তর। পাতাদের লাশ পড়ে থাকে রাস্তায়, শেকড়ের কাছে। 
তবু তো, সময়কে ছেড়ে দিলে যুমনার জলও স্ফটিক হয়, তাতে জেগে উঠে চর। পাখিরা ফিরে আসে বন্ধুর মত। কোনো কোনো দুরন্ত কৈশর পেরিয়ে আসে যৌবন, যোদ্ধাদের দল ফিরে আসে, ঘরে। পিতার কোল জুড়ে ঘুমন্ত শিশুটির মুখে খেলা করে লাস্যময় হাসি। পরিবার যুথবদ্ধ হয়, গলির মুখে অবিরাম ছুটে চলে ক্যারামের গুটি। শহর, ফিরে আসে শহরে।


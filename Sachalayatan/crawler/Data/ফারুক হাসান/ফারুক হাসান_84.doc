দ্বীপবাসী দিন ৪



মেতেছি অলিম্পিকে।
কম্পিউটেশনাল কাজ করতে হয় বলে ল্যাবে সারাক্ষণ কম্পিউটারের সামনেই থাকি। ওয়েবকাস্টে ইউনিভার্সিটির ওয়েবপেজ থেকেই টিভি দেখার ব্যবস্থা আছে। আর ডুয়াল মনিটর থাকায় সুবিধা হয়েছে বেশ। একটা স্ক্রীণে অলিম্পিকের লাইভ টেলিকাস্ট ছেড়ে দিয়ে অন্য স্ক্রীণে কাজ করা- এক ঢিলে দুই পাখি আর কি।
বাসায় তো কথাই নেই। খেতে টিভি, ঘুম পাড়াতে টিভি, ঘুম ছাড়াতেও।
উদ্বোধনী অনুষ্ঠানেই চীন যে বাজিমাত করবে তা জানতাম। তাই সেদিন হাতে আর কোনো কাজ রাখিনি। ল্যাবেই ছিলাম। চীনারা যে কত পরিশ্রমী তাতো জানেনই। এমনিতেই কি চীন এতগুলো সোনা পাচ্ছে! আমার ল্যাবমেট লি জে সকাল নয়টায় ল্যাবে আসে আর রাত এগারোটায় ফেরত যায় ঘুমোতে। সপ্তাহে সাতদিন। নিজের দেশে অলিম্পিকের এমন ফাটাফাটি উদ্বোধন হচ্ছে, ল্যাবমেট অন্যান্য দেশের অন্য সবাই মিলে যেখানে হা করে গিলছি প্রতিটা ডিসপ্লে, তখন লি জে একমনে তার প্রোগ্রামিংয়ের কাজ করছে।
শেষমেষ থাকতে না পেরে সেও এসে যোগ দেয়। সেই শুরু।
জিমনেস্টিক্সে চীনের প্রাধান্য আর প্রতিভা দেখে অবাক হতে হয়। ভারোত্তোলন, ডাইভিংয়েও ওরা সেরা। শুরুর দিকেই এই ইভেন্টগুলো থাকায় চীন  পদক তালিকায় আমেরিকা থেকে বেশ দূরত্ব বজায় রেখেই প্রাধান্য করছে। তবে আজ থেকে শুরু হয়েছে এথলেটিক্স। এইবার ব্যবধান কমবে।
চীনের জয়জয়কার কেবল থেমে গেছে বাস্কেটবলে। বহুল প্রতীক্ষিত চীন-আমেরিকা দ্বৈরথে চীন গো-হারা হেরেছে। জমছে না ফুটবলও। বিশেষ করে আর্জেন্টিনার সাপোর্টার হিসেবে আরো জোশ খেলা দেখার শখটা এখনো মিটছে না।
মাঝখানে ফেদেরার বেচারা হেরেছে।
আচ্ছা, মাইকেল ফেল্পস ব্যাটা মানুষ না মেশিন? তবে ভালো লাগছে যে আটটা সোনা পাওয়ার মিশন কেবল বাগাড়াম্বরই ছিলো না। আটে আট সোনার পদক গলায় ঝুলানো কেবল ওর পক্ষেই সম্ভব। গতকাল চ্যানেল ফাইভের এক ধারাভাষ্যকার বেশ রসিকতা করলেন। তার মতে কালকে ছিল এই অলিম্পিকের এক অবিস্মরণীয় দিন, কারণ- সেদিন ফেল্পস কোনো সোনা জেতে নি।
কালকে ওর কোনো ইভেন্টের ফাইনাল ছিল না, তাই।
লি জে কিন্তু একদম খুশি নয়। আজকে বলছিলো, এই ফেল্পস ব্যাটাকে চীন সরকার কেন যে ভিসা দিল! এখন পর্যন্ত ফেল্পস একাই জিতেছে আমেরিকার জেতা সোনার প্রায় অর্ধেক। আটটার আরো দুটো তো বাদই আছে। সেগুলোও যে জিতবে না তার পক্ষে বাজি ধরার লোক হয় পাগল নয় খেলা বোঝে না। লি জে এটাও বলছিলো, যেখানে কোনো কোনো দেশের জীবতদশায় একটা সোনার ভাগ্য হয়নি, সেখানে ফেল্পস ক্যামনে একাই আটটা জেতে?
ধরে নিয়েছি, কালকে সকালেও লি জে'র কালো মুখ দেখতে হবে। 
ফেল্পসকে ওর বন্ধু এসএমএস পাঠিয়েছে, ড্যুড, বিরক্ত ধরে গেছে, আর কতোবার দিনে তোর সোনার পদক নিয়ে পোজ দেয়া কদাকার চাঁদবদনখানা দেখতে হবে টিভিতে!
সিঙ্গাপুরও আছে অলিম্পিকে। তবে তার চেয়ে বেশি চ্যানেলগুলোয়। খেলোয়াড়দের পারফরমেনস্ যাই হোক এত বেশি ওদেরকে প্রমোট করছে যে মাঝে মাঝে বিরক্ত ধরে যায়। যে ব্যাটা শুটিংয়ে ২৩তম হয়ে ব্যাক-টু-প্যাভিলিয়ন, তাকেও দেখানো হচ্ছে নিউজে, চাংগি বিমানবন্দরে ফুলের মালা গলায়। সাতারে সেমিতে যেতে পারেনি তো কি হয়েছে, হিটে তো প্রথম ! হিটেও প্রথম হয়নি তো কি হয়েছে- জাতীয় রেকর্ড তো পড়েছে, ইত্যাদি ইত্যাদি।
আর টাও লি নামের যে তন্বী মেয়েটি সিঙ্গাপুরের ইতিহাসেই প্রথমবারের মত কোনো সাতারের ইভেন্টে ফাইনালে সাতরালো- তাকে নিয়ে মাতামাতি তো বিশাল বললে কম বলা হয়। প্রভাবশালী মন্ত্রীরা ফুড ক্যান্টিনগুলোর লোকজমায়েতে মিশে টাও লি'র পঞ্চম হওয়া সেলিব্রেট করলেন, প্রেসিডেন্ট বেইজিংয়েই ছিলেন, গেমস ভিলেজে গিয়ে দেখা করে আসলেন। জন্ম নিলো এক স্পোর্টস সেলিব্রেটির- কোনো পদক ছাড়াই।
তবে আজকেই পদক নিশ্চিত করেছে টেবিল টেনিসের মেয়েরা, দুর্দান্ত খেলে কোরিয়াকে হারিয়ে দলগত ইভেন্টে ফাইনালে উঠেছে। ১৯৬০ সালের পর এই প্রথম এবং মোট মিলিয়ে দ্বিতীয় কোনো পদক পাচ্ছে টিম সিঙ্গাপুর। 
ভাবছি কালকে কোনো ছুটি ঘোষনা না হয় আবার এই দ্বীপদেশে!
মাঝে মাঝে এও ভাবছি, এরকম পিঠ চাপড়ানো যদি আমাদের দেশের খেলোয়াড়রা পেত, তাহলে কত কিছুই না হতে পারতো!


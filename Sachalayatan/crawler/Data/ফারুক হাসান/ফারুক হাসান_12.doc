বাতাসের অনিচ্ছাকৃত ভুল



কালামের ঠোট বেয়ে চুঁয়ে পড়ছিলো মদ
মদের গন্ধ, ভুড়ভুড়ে গন্ধ, ফুরফুরে মন নিয়ে
মদ
যেনো কৈলাসের জল, বলছিলো নেপাল ফেরত সগির
আর আমাদের পরিচিত বাতাসেরা, আহা, তাহাদের অনিচ্ছাকৃত ভুল
মুমুর চুলে দোল খেয়ে
ধরা পড়লো দশদিন জেল খাটা কালামের চোখে
চাঁদের আলোয়, আলো গলে মিশেছিলো হ্রদের বুকে
দূরের পাহাড় নৌকার ছই ছাড়িয়ে নক্ষত্রের কান্না ছুঁয়ে দিলো।
আমি এসব থেকে দূরে তখন তাসের মত হাতে ধরে এক একটি পলাতক দিন
গুনছিলাম।
অতীত, সময়ের হীরকখচিত দানা
কালামের ঠোট থেকে মদের মতন হারিয়ে যাচ্ছিলো অন্তঃস্থ গলিতে।


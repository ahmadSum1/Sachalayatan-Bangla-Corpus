একটি টিজিং পোস্ট



'১২ বছরের একটা মেয়ে, আমার ছোট্ট মা। চোখে স্বপ্ন, দিগন্ত ছাড়িয়ে যায় মাঝে মাঝে। অনেক কিছুই তার বোধশক্তিতে আসেনি এখনো অথচ এই ছোট্ট মা আমার স্কুলে প্রতিদিন যাওয়া-আসার মাঝে বাজে ইঙ্গিত আর বাজে কথার (ভদ্রলোকেরা এইটারে বলে “ইভ টিজিং”) মুখোমুখি হচ্ছে হারামিদের কাছ থেকে। এই হারামিদের কোন শাস্তি হয় না, এরা প্রতিনিয়ত এই ছোট্ট মায়ের স্বপ্নে দানব হয়ে আসছে, এদের বিরুদ্ধে দাঁড়াতে পারি না, ভয় লাগে লাশ হয়ে যাওয়ার। এই হারামিদের শাস্তি চাই।'
 
এক মায়ের ছুড়ে দেয়া এই শব্দগুলি আমাকে ক্রোধে প্রজ্বলিত করতে চায়। কিন্তু হায়! আমাদের বোধগুলিকে ছুটিতে পাঠিয়ে নিজেরা যে বধির হয়ে বসে আছি, আর আমাদের অন্তঃস্থ অঙ্গার ভিজে গেছে অসহায় অনুভূতির জলে। বিবেকের কাছে টিকে থাকতে না পেরে শেষ পর্যন্ত আমার যে বন্ধুটি ঐ কথাগুলিকে শেয়ার করেছে আজ, সে বেশ আবেগপ্রবণ- এই কুযুক্তি দিয়ে নিজেকে কেবল প্রতারিত করতে চেয়েছি। 
 
আমরা সূক্ষ্মভাবে কিছু নারী নিপীড়ন/নির্যাতনের ফর্মেটকে ইভ টিজিংয়ের মত একটা লঘু নামে ট্যাগ করে ফেলেছি, যদিও ইভ টিজিং শব্দগুচ্ছের বুকে ধারণ করার কথা ছিল নিপীড়ন কিংবা নির্যাতনের প্রতিশব্দ। এখন সেটা হয়ে গেছে কেবল ফাজলামি। এমনভাবে আমরা ইভ টিজিং শব্দটাকে উচ্চারণ করি যেন এটি পানের পিক ফেলে দেয়াল নষ্ট করার মত একটা লঘু বদভ্যাস, সমাজের ক্যান্সার বলতে একদম রাজি নই। এই ফালতু ইংরেজি শব্দযুগল যেন আমাদের পুরো সমাজকেই টিজিং করছে, পরিহাস করছে। দরকারের সময় উচিত শব্দ খুঁজে না পেলে ভদ্রলোকেরা তোতলানো ইংরেজি বলেন, আর আমরা বিলেতি শব্দ বলি দোষ ঢাকতে। আহারে! আমাদের কোমলমতি পেয়ারের পোলারা কি নির্যাতন করতে পারে? না হয় একটু টিজই করলো। ধারালো কোনো বাংলা শব্দ কি সমাজপতিরা, সমাজ বিজ্ঞানীরা, সাংবাদিকরা খুঁজে পান নাই? নাকি সরাসরি ‘যৌন নিপীড়ন’ বা ‘নির্যাতন’ বলতে মুখে বাধে, শরম লাগে? শরম তখনি লাগে, যখন কথাটা গায়ে লাগে। ভাসুরের গায়ে যাতে না লাগে সেইজন্যই মিষ্টি একটা নাম দিয়েছি – ইভ টিজিং! ‘বখাটে’ শব্দটাতো আরো মিষ্টি, ‘অপরাধী’ বলার চাইতে তা অনেক বেশি চুইট। আজকে যে বখাটে তরুণ, কাল সে মস্তান, পরশু সে টেন্ডারবাজ, এলাকার মা-বাপ। কিছুদিন পর হয়ত মায়েরা গর্ব করবে, তাদের ছেলেরা একেকজন অতি উচ্চমানের বখাটে তরুণ হয়ে উঠছে বলে।
 
মূল্যবোধের রসাল ফেনা আমাদের ঠোঁটের কোণায় নিয়ে আমরা হয়ত ভাবছি এসব ঠিক হয়ে যাবে। লাঞ্ছনা কি সাময়িক? হয়ত তাই! যেমন আমাদের কাছে সাময়িক হয়ে উঠছে ঢাকার চতুর্দশী পিংকির আত্মহত্যার খবর, যেমন সাময়িক রামপুরার ইলোরা, মিরপুরের ফাহিমার জীবন। হয়ত মৃত্যুকে আলিঙ্গন করা একজন সিমি’র এই চিরকুটটিও আমাদের কাছে সাময়িক প্রলাপ মাত্র – ‘ওদের অপমান একজন মেয়েকে রাস্তায় ফেলে রেপ করার চেয়েও নির্মম’। 
 
এই সমাজের বাতাস আজ দূষিত হয়ে গেছে, সেখানে সিমিদের বেঁচে থাকার কোনো অক্সিজেন নেই। আর আমরা নপুংশকেরা আমাদের প্রতিরোধের ভাষাকে গলা টিপে হত্যা করেছি। আর যতদিন না নিজের মেয়ে কিংবা বোন জীবন দিয়ে আমাদেরকে পাথর বানাচ্ছে ততদিন পর্যন্ত আমরা আত্মপ্রসাদে ভুগবো- আরে, আমাদের ওরা তো স্মার্ট, ওদেরকে কে টিজ করবে! আমরা কখনো কেবল চোখ তুলে ওদের চোখের দিকে তাকাতে পারবো না। সেই লজ্জাটুকু গ্রহন করার মত মনুষ্যত্বও আর আমাদের নেই আজ।
 


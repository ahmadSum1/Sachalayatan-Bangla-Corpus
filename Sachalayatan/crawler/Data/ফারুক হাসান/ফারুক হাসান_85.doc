দ্বীপবাসী দিন ৩



নতুন টার্ম শুরু হয়ে গেছে।
একটু হলেও নতুন শুরু হওয়া টার্মের উত্তাপ গায়ে এসে লাগে। ফ্রেশার, পুরোনো মুখচেনা আন্ডারগ্রেড পোলাপানের ভীড়ে ক্যাম্পাস আবার ভরে গেছে, বাসে-ক্যান্টিনে-ফাঁকা পড়ে থাকা বেঞ্চিতে-জিমে-মাঠে ভরপুর প্রাণে প্রাণ।
পড়তে পড়তেই বুড়ো হয়ে যাচ্ছি। টের পাই, ওদের মত সেই উচ্ছ্বাস এখন আর নেই। শান্ত ছুটির দিনে কাজ করতেই এখন ভালো লাগে, ভালো লাগে না ভীড়, পুরাতনে স্বস্তি পাই, নতুনের সাথে ঘনিষ্ঠ হতে সময় লেগে যায়, পারি না হতে যতটা পারতাম আগে।
মনে আছে বুয়েটে থাকতে- যখন নতুন টার্ম শুরু হতো, সময়টা সুখের ছিল কত! বাড়ি থেকে হলে ফিরে আসা, বন্ধুদের সাথে আবার সাক্ষাত্, পড়াশোনা-ক্লাশটেষ্ট-পরীক্ষার চাপহীন পলাশীর মোড়ে চায়ের আড্ডা, আজিমপুরের রিলাক্স থেকে গন্ডা গন্ডা সিডি এনে রাতভর মুভি, বিড়ি আর আড্ডাবাজি।
মনে আছে একবার ঝুম বৃষ্টির রাতে হঠাত্ আমার আর রুমমেট মারুফের খেয়াল হলো ভ্যানিলা স্কাই কিংবা ম্যাগনোলিয়া  কিংবা পাল্প ফিকশন টাইপ সিনেমা দেখবো- আজ রাতে দেখতেই হবে। ডাইনিং সেরেই চল যাই বলে রিকশার অপেক্ষা। রাস্তা ভেসে যাওয়া বৃষ্টিতে যে রিকশা পেলাম সেটা আমাদের হল থেকে আজিমপুর সাতমিনিটের এই রাস্তা ভেঙ্গে নামিয়ে দিল ঘন্টাখানেক ভয়ংকর এক ভ্রমণের পর।
ব্যাটা রিকশাওয়ালাও যে মাল খেয়ে টাল হয়ে রাস্তায় নেমেছিল কে জানতো!
এখন বৃষ্টি পড়তে দেখি সামনের রাস্তায় বাড়ির কিংবা ল্যাবের জানালা দিয়ে, মন চাইলেও আর টাল রিকশায় চড়ে কাক ভেজা হতে হতে আরো টাল রিকশাওয়ালার গলা শুনতে পাই না, কাগু, ও কাগু, লন যাই গোরস্থান!
আহ্, এখন আর সেই সুখ নেই। টার্মের শুরু নেই, শেষ নেই, ছুটি নেই, আছে কেবল নিরন্তর গরু খোজাখুজি।
শেষে সেই ফেসবুকই ভরসা। যত গালিই দিই, বন্ধুরা টিকে আছে, বেঁচে আছে, ঘর-গৃহ-চারপাশ-ভ্রমণ-বার্ষিকী-দিব্যি সংসার নিয়ে হাজির ফেসবুকের ফটো অপশনে। একটু গুতো দিতেই জানা গেল, সবার অবস্থা আমার মতই, যতই না মুখ ভেংচে সবাই দেখাতে চাই, দ্যাখ্ তোর চেয়ে আমি ভালো আছি, সুখে আছি ঢের!
কেবল গোরস্থানের সুখ নেই কোথায়ো আর।


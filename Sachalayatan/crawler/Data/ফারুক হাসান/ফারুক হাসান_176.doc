দাম্পত্য



এই বাঁশঝোপে
এসে বারবার লোকটা
মেপে যায় জীবনের আয়ু।
মাটিতে পড়ে থাকা কংকাল বাঁশপাতা মাড়িয়ে
সন্তর্পণে নয়,
প্রতি রাতের অন্ধকারে
তুমুল আয়োজনে আমার পাশে এসে দাঁড়িয়ে অন্ধকারেই
আমাকে খোঁজে
আর মৃত্যু কামনা করে।
লোকটা জানে
আমি এখানেই আছি কোথাও কোনো ফাঁকে।
আমি কখনও শুয়ে তার পদশব্দ শুনি,
কখনও কখনও আমার খসখসে খোলস ছেড়ে ফোঁস করে ফঁণা তুলতে ইচ্ছে করে,
কখনও মনে হয় দেই ব্যাটাকে শেষ করে-  
কখনও আবার বড় ভাল লাগে- এই নির্জন রাতে অজঁপাড়াগায়ের বাঁশঝোপে দাম্পত্য কলহে বিরহী
এক মানব সঙ্গী পেয়ে।
কখনো লোকটা শুধু হেটে বেড়ায় প্রেতের মত
আমি ঘাড় ঘুরিয়ে চেরা জিহবায় তার-আমার দূরত্বের মানচিত্র আঁকি।
তারপর একসময়
ক্লান্ত দুই পায়ের ক্রমশ দূরে চলে যাওয়া আমাকে পীড়িত করার আগেই
কী কলহ তাহাদের- এই ভেবে ভেবে
আমি গর্তে মুখ লুকাই।
দাম্পত্যের অসুখ সারানোয়
এক নি:সঙ্গ কেউটের বিষ কী
এতই জরুরী?
মাঝে মাঝে মানুষের মত হতে সাধ জাগে মনে।


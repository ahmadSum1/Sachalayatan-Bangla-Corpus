গরু



বাজারের রাস্তায় একটা মালিকছাড়া গরু চরে বেড়াত, হুটহাট এর ওর দোকান থেকে ডালটা, ছোলাটা, শাকটা, সিংগাড়াটা খেয়ে নিতো। 
একদিন বাজার কমিটির প্রধান সর্বজনাব খালেক সাহেবের কাছে সব আড়তদার বিচার দিল, হাজী সাহেব, এই গরু তো বস্তা বস্তা চাল নষ্ট করে ফেললো, কিছু করেন, সব সব্জি বিক্রেতা অভিযোগ করলো, মাচালে একটা শাকের ডগাও রাখা যাচ্ছে না, গরু সব খেয়ে ফেললো, কিছু করেন, সব হোটেল মালিক দাবি করলো, বজ্জাত গরু জিলাপি, মিষ্টি, ভাত, তরকারি সব এঁটো করে ফেললো, কাষ্টমার ধরে রাখা যায় না, কিছু করেন, বাজারের ঝাড়ুদার এসে বলল, হুজুর, গরু বাজারের যেখানে সেখানে নাদায়, গোবর পরিস্কার করতে করতে ঝাড়ু দেবার সময় পাইনা, কিছু করেন।
সব শুনেটুনে সর্বজনাব খালেক সাহেব বললেন, গরুর আর কি দোষ, মালিকই নাই, গোয়ালে বেধে রেখে গরুকে খাওয়াবে কে, এই জন্যই সে সবারটা চরে চরে খাচ্ছে।
সবাই বলল, ঠিক ঠিক।
সর্বজনাব খালেক সাহেব তারপর অনেক দাড়িটাড়ি হাতিয়ে চিন্তান্বিত স্বরে বললেন, কি আর করা, বাজার কমিটির প্রধান হিসেবে আমি দায়িত্ব নিলাম এই গরুর, সে যাতে আর বাজারের রাস্তায় না ঘুরে সেজন্য এখন থেকে আমার রাখালই ওকে মাঠে চরাবে, যাতে আড়তদারের চালডাল, দোকানির শাকসব্জি আর হোটেলের খাবারদাবার খেয়ে না ফেলে সেজন্য আমার গোয়ালেই সে খাবে, গোবর আর চোনায় বাজারের পরিবেশ যাতে নষ্ট না হয় সেজন্য আমার গোয়ালেই সে বাধা থাকবে সবসময়। 
সবাই বলল, বাহ বাহ, এবং ভাবল, যাক বাঁচা গেল।
কিন্তু প্রতি হাটবার সর্বজনাব খালেক সাহেবের কামলা গরুর দেখভালের খরচ হিসেবে আড়তদারের দোকান থেকে চাল আর ডাল, সব্জির দোকান থেকে সব্জি, আর হোটেল থেকে দইমিষ্টি ঠিকই চান্দা হিসেবে নিতে থাকল। গরুও যে খুব একটা সুখে থাকল তা নয়, ঘুরাঘুরি একদম বন্ধ হয়ে গেল, তার জন্য আসা খাবারের পুরোটাই অন্যে খেয়ে গেল, তাকে নিয়মিত শুকনো খড় খেয়ে থাকতে হল, সারাদিন হাল বাইতে হল, যদিও অন্যদিকে তার নব্যমালিক হিসেব করতে লাগল, আগামী কুরবানীর ঈদে কত টাকায় গরুটাকে বিক্রি করা যেতে পারে।


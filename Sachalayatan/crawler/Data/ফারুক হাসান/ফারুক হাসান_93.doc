ঘোর লাগানো জ্বর



গত পরশু থেকে প্রচন্ড জ্বর। কালকে ১০২ এর নীচে নামছিলোই না। বহুদিন পর ঘোরলাগা রাত্রিদিন পার করলাম। সারারাত মাথায় সেঁটে থাকলো ডিফারেনসিয়াল ইক্যুয়েশন- এপাশ থেকে ওপাশে যাই- এই বুঝি সমীকরণের সমাধান উঁকি দেয় মাথায়- তারপর আরো কতক্ষণ কতক্ষণ ঘোর লাগা মগজে স্থান-কালের সীমানা পেরিয়ে স্মৃতির এগলি ওগলি করে আবার পাশ ফিরি- গ্রামের বাড়ি- চারিদিকে ধোয়া- মৌমাছিগুলো দূরে সরে যাচ্ছে- মধু- আবার ডিফারেনসিয়াল ইক্যুয়েশন- কোনো সল্যুশন নেই- ম্যাট্রিক্স এক্সপোনেনশিয়াল- আমপাতা জোড়া জোড়া- দুই বলে পাঁচ রান- রান আউট- ভ্যানের পেছনে পা দুলিয়ে দিয়েছি- বাবা পা সাবধান- ছোটো ভাইয়ের চিতকার- আমি খেলতে যাবো ভাইয়ার সাথে- মাথায় চিকন ব্যথা- প্লেনের শব্দ- শো শো শো- প্লেন ভেঙ্গে পড়ে গেল- লস্ট- দীপঙ্কর মাস্টার- রোল কল-  আবার ডিফারেনসিয়াল ইক্যুয়েশন। ঘড়ির কাটা এত ধীর কেন? রাত্রি যেন কাটতেই চায় না।
বহুদিন পর এরকম ঘোর লাগা অসুস্থ হলাম। 


বাংলাদেশ ক্রিকেট দলের সমস্যা কি?



প্রথমত ব্যাটিং, দ্বিতীয়ত ব্যাটিং, তৃতীয়ত ব্যাটিং, এবং শেষপর্যন্ত ব্যাটিং।
শ্রীলংকার কাছে (মূলত মুরালির কাছেই) বাংলাদেশ হারার পর অনেকেই চায়ের কাপে ঝড় তুলেছেন এই বলে যে আশরাফুলের অদূরদর্শি অধিনায়কত্বের ফসল এই পরাজয়। এক ওভারে বিশ রান দেয়া নবীশ বোলার রুবেলের হাতেই আবার বল তুলে দেয়াটা কতটুকু যৌক্তিক তা নিয়ে আমরা উত্তেজিত বাকবিনিময় করেছি একে অন্যের সাথে।
কিন্তু ঐ ম্যাচে বাংলাদেশ কত রান করেছিলো? মোটে একশো বাহান্ন।
আশরাফুল নিশ্চই ইমরান কিংবা মার্ক টেলর নন, সে পরিমাণ ব্যক্তিত্ব যে তার নেই আর ভবিষ্যতে থাকবেও না সেটার প্রমাণ তিনি মাঠেই রাখছেন অহরহ। অতএব, আজকে টসে জিতে ব্যাটিং নেয়া আশরাফুলের যত মাত্রার অপরাধই হোক না কেন, তার দায়ভার কেবল যে তার না, সেটা নিশ্চিত। সে যাই হোক, পীচ যত ফাউলই হোক, একশো চব্বিশ রান কি আদৌ কোনো রান?
সাকিবের একক পারদর্শিতায় যেদিন শ্রীলংকাকে হারালো বাংলাদেশ, সেদিন কত রান করতে হয়েছিল? একশো আটচল্লিশ।
উল্টোদিকে বোলিংয়ের কি অবস্থা? গত তিন ম্যাচে বাংলাদেশের বোলাররা শ্রীলংকাকে ১৪৭ রানে অলআউট করেছে, ১৫২ রান ডিফেন্ড করতে গিয়ে শ্রীলংকার  আট উইকেট ফেলেছে, আর ১২৪ রান পুঁজি নিয়ে লড়েছে শেষ ওভার পর্যন্ত। প্রতি ম্যাচেই বোলাররা অকল্পনীয় ব্রেক থ্রু দিয়েছে ম্যাচের শুরুতেই। রফিক/রাজ্জাককে ছাড়াও যে এইসব সম্ভব তা মাশরাফি-সাকিবরা দেখিয়েছে।
বলার অপেক্ষা রাখে না, জিম্বাবুয়ের কাছে পরপর হারা গত দুই ম্যাচে আর শ্রীলংকার সাথে ট্রাই সিরিজের ফাইনালে যদি ব্যাটিংয়ে আর ২০টা রানও বেশি থাকতো তাহলে বাংলাদেশের শেষ চারটা ওয়ানডে ম্যাচের ফলাফল হত জয়,জয়,জয়, জয়। বাস্তবে যেটা পরাজয়, জয়, পরাজয়, পরাজয়। 
গত চার ম্যাচে বাংলাদেশ দলের ব্যাটিং গড় ১৪৮.৫।
২.
বাংলাদেশ দলের ব্যাটিংকে একটা নাম দেয়া যেতে পারে- 'রোকনীয় ব্যাটিং'। বছর ছয়-সাত আগে বোধহয়, আল-শাহরিয়ার রোকন নামীয় একজন অসাধারণ প্রতিভাবান কুলমাত্যুলের ব্যাটিং দেখে প্রথমালোর জনৈক সাংবাদিক লিখেছিলেন, রোকন ব্যাটিং করছে আর দু'য়েকটা চোখ জুড়ানো শট দেখতে পাবোনা , তাই কি হয়! শোয়েবের ১৫০ কিমির বলকে স্ট্রেট ড্রাইভে চার বানানো রোকনকে যিনি দেখেছেন, তার চোখ নিশ্চই জুরিয়ে গেছে পরের বলেই স্লো ডেলিভারিতে তার যারপরনাই হতাশাময় আউট হওয়া দেখে।
বাংলাদেশের পুরো ব্যাটিংই যেন রোকনই রোকনময়।
নতুন আরেক আজব চিজ যোগ হয়েছে এর সাথে। তামিমীয় আউট। বাংলাদেশ দলের সবচেয়ে কনসিসটেন্ট ব্যাটসম্যান নিশ্চই তামিম। প্রতি ম্যাচেই তিনি ১৫/২০ রান করেন। তাকে বলা হয় দলের সবচেয়ে হার্ড (শক্ত, প্রকৃত অর্থেই) হিটার। অথচ তার স্ট্রাইক রেট ৬৮ (টেস্টের কথা বাদই দিলাম)। তিনি মহান ওপেনার, তাই রয়ে সয়েই খেলতে পারেন। সেটা কোনো মাথাব্যাথার কারণ না। কিন্তু ১৫ রান করার পরই তার যেভাবে টয়লেট চাপে (কিংবা মাথায় ভূত), তাতে শুধু সে নিজেই আউট হন না, মাঝে মাঝে দুয়েকটা রান আউটও করান। বেচারা জুনায়েদ, এমনিতেই বাইনারি নাম্বারের (হয় জিরো নয় এক) খপ্পর থেকে বের হতে পারেন না, তার উপর যদি রানআউট হতে হয়, ক্যামনে কি!
শচীন একবার প্রায় আড়াইশো রানের ইনিংস খেলেছিলেন তার ট্রেডমার্ক কাভার ড্রাইভ খেলা ছাড়াই। তামিম ভাইজান, ওই ঠুকে ঠুকে ১৫/২০ টা রান করার পর প্লিজ হঠাত্ করে খাইয়ালামু মাইরালামু শট খেলিবেন না আর। 
পাইলট ভাই বুড়া হয়া গেছেন, ঠিক। কিন্তু তার চুল জোড় করে পাঁকানো হয়েছে কিনা সেটাও এক প্রশ্ন। তার যোগ্য রিপ্লেসম্যান্ট তৈরির ক্ষেত্র হিসেবে জাতীয় দল কতটা সঠিক জায়গা? রহিমকে পাঁকাতে হলে একাডেমি দল ছিল, ছিল 'এ' দল। কিন্তু না, ওকে পাকতে হবে আন্তর্জাতিক ম্যাচ খেলেই। সেই পাঁকাপাঁকি কতটা আন্তর্জাতিক হয়েছে সেটা ক্লিয়ার না। প্রতি ম্যাচেই একাধিক ক্রিটিক্যাল চান্স মিস করার পর রহিম্যার ভ্যাটকানো হাসি আমাদের দেখে যেতে হচ্ছে (এবং হবে)। আর ব্যাটিংয়ে তার পজিশন কি হবে সেটা আগামি দশ বছরেও ঠিক হবে কিনা আমি সন্দিহান।
তামিম আর রহিম- এদের দুজন যদি আরেকটু দায়িত্বশীলতার পরিচয় দিতেন তাহলে প্রতি ম্যাচেই ফলাফল অন্যরকম হতে পারতো। এরাই পারতেন আর ২০ টা রান যোগ করতে। সেটা হয় নি, ভবিষ্যতে হবার সম্ভাবনাও দেখি না।
একা সাকিব এবং বছরান্তে আশরাফুল- এই হচ্ছে বাংলাদেশ দলের ব্যাটিং। 
৩.
বাংলাদেশের ক্রিকেট অবকাঠামোর কী পরিমাণ শোচনীয় অবস্থা যে ম্যাচের পর ম্যাচ একটা অকর্মণ্য, নড়বড়ে ওপেনিং জুটি দিয়ে ব্যাটিং শুরু করতে হচ্ছে! ব্যাকআপ হিসেবে দাড়ানোর মত একটা ওপেনার, একজন ওয়ানডাউন ব্যাট্সম্যানও দলের প্ল্যানের মধ্যে নেই। নিত্য নতুন খেলোয়াড় আমদানি করতে করতে করতে এখন বোধহয় স্টক শেষ হয়ে গেছে, নতুন রিপ্লেসম্যান্ট পাওয়া যাচ্ছে না আর। পুরানো যারা দলের নুন চাখতে পেরেছিলেন, তাদের কারো মধ্যেও তেমন কোনো জোশ দেখা যাচ্ছে না দলে ফেরার। এই হচ্ছে অবস্থা। একটাও ফাইটার নেই দলের ব্যাটিংয়ে।
যদি শ্রীলংকার জায়গায় বাংলাদেশ হতো, চলে যেতো পাঁচ উইকেট পাঁচ রানে, যদি আজকে জিম্বাবুয়ের জায়গায় বাংলাদেশ হতো, তাহলে কি বাংলাদেশ পারতো শ্রীলংকার মত জিম্বাবুয়ের মত দাঁতে দাঁত আটকে পড়ে থাকতে? 
পারতো কি জিততে?


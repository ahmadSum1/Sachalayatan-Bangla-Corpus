কাতারের ডায়রী-৩



৫.
মাটির তলে তেল আর গ্যাসের ভুসভাস শব্দে ইউরোপ-আমেরিকার সকলে এসে হাজির মিডিল ইস্ট। কাতারেও। এদের দেখলেই আমার ক্যালিফোর্নিয়ায় সোনার খনির মালিক হবার লোভে মত্ত গোয়ার পশ্চিমা পাপীদের কথা মনে পড়ে যায়। সবাই যেন জিহবা বের করে আছে। কাতারীরা তো নিশান ফোর হুইল ড্রাইভ, এসির বাতাস আর আলিশান বাড়ি পেয়েই খুশী। এই ফাঁকে এমন কোনো এম.এন.সি. নাই দুনিয়ায় যে কাতারে আসে নাই। শেল,শেভরন, সেসল, এক্সনমোবিল, জি ই, কোনোকোফিলিপস, ডলফিন, টোট্যাল, আরো কত অয়েল মেজর, গ্যাস মেজরে দেশটা ভর্তি। কথা সেটা না।
কথা হলো, উঠতি দোহা সিটি। কে জানি বলছিল, মনে হয় দুনিয়ায় যত ক্রেন আছে তার চার আনাই এখন দোহায়। কারন, কন্সট্রাক্শন। এমনিতে সুন্দর সুন্দর একতলা, দোতলা বাড়িই বেশি চোখে পড়ে। তবে নতুন নতুন টাকা হলে যা হয়, মানুষকে দেখাতে হবে না! আমির বলেছে, বানাও উঁচু উঁচু বিল্ডিং। ত্রিশ তলা, চল্লিশতলা, আরো বেশি উঁচু হওয়া চাই। দেশের লোকসংখ্যা মোটে আট লাখ (দুই লাখ কাতারী, বাকি অন্যদেশী শ্রমজীবি), কে থাকবে ঐ আকাশছুয়ে যাওয়া ইমারতে! তবু এশিয়ান গেমস দেখতে যারা এসেছিল, তেলের টাকা কামড়াকামড়ি করতে যারা আসে,গলফ আর টেনিস ওপেন দেখতে যারা আসবে,যেই আসুক তাদের দেখাতে তো হবে যে এখন এই দেশ আর বেদুইন জাতি নাই, এই দেশ এখন আলো ঝলমলে 'গ্যাস ক্যাপিটাল'!
দোহার শপিংমলগুলো দেখেও ধাক্কা খেয়েছি। এর  অবশ্য কারণও আছে। লোকজন সাধারণ মুদির দোকানকেও এখানে বলে সুপারমার্কেট। তাই প্রথম প্রথম ভেবেছিলাম,সুপারমার্কেটেরই যে অবস্থা, সপিং মলগুলো আর কত ভাল হবে। 'সিটি সেন্টার' নামে দোহায় একটা শপিং কমপ্লেক্স আছে। তাতে ঢোকার আগমুহুর্ত পর্যন্ত এই ধারণা ছিল। কিন্তু ভেতরে ঢোকার পর ভুল ভেঙ্গেছে। আলিশান বললে কম বলা হয়। পশ্চিমের মেসি'স কিংবা সিংহপুরের ভিভোসিটিও তো এর কাছে হার মানবে মনে হয়। কি নেই! দুনিয়ার সব ব্র্যান্ড এসে হাজির। শুধু সিটি সেন্টার নয়, এরকম আরো কি কি যেন আছে, ভয়ে আর যাই নি। পকেটের যে অবস্থা!
৬.
যেখানটায় এসে উঠেছি সেটাকে বলা যায় বেশ ডাকাবুকো এলাকা। জায়গার নাম আল-সাদ। পাশেই ফিলিপিনো স্কুল। কাতারে প্রচুর ফিলিপিনি নাগরিক; অফিসে, হাসপাতালে, শপিংমলে। বেশির ভাগই ক্লার্ক জব করে। তাদের বাচ্চাদের জন্যই এই স্কুল। কাউকে এই স্কুলের কথা বললেই আল-সাদ এলাকার কোথায় থাকি তা চিনে ফেলে। সকাল-বিকাল অভিভাবকেরা বাচ্চাদের আনা-নেওয়ার সময় এলাকাটাকে আর মিডিল ইস্ট বলে মনে হয় না। কারণটা পোষাক। কাতারে শপিংমলের বাইরে  বোরকা-হেজাব ছাড়াও যে মেয়েদের দেখা মেলে সেটা এখানেই। প্রায়শই দেখি, পথ চলতিরা হা করে তাকিয়ে আছে। এখানে অবশ্য বলে নেয়া ভাল, দোহার পথে পথিক খুবই কম। এই গরমে রাতে ছাড়া আর গাড়ি ছাড়া কে বের হয়! তাই পথিকদের বেশিরভাগই শ্রমিক। অন্তত দুই সামারে তাই দেখলাম। অন্যসময়ের কথা জানি না।
দোহার রাস্তাঘাটগুলো পরিস্কার। তবে আইল্যান্ড বা মোড়গুলোতে জোর করে গাছ বা ঘাস লাগানোর চেষ্ঠা দেখলে সত্যিই হাসি পায়। সকাল সন্ধ্যা এই যে পানি ঢালছে, তবু সব গাছের জন্ডিস আর সারে না। আর ঘাসগুলো যে কেন লাগায়! লাগানোর ঘন্টাখানেক পরই মনে হয় রোদে পুড়ে শেষ। যা থাকে তা ঐ এক ও অদ্বিতীয় খেজুর গাছ। তবে বলতেই হয়, এখন এই খেজুড়ের মোসুমে বাটু বাটু গাছগুলো যেভাবে খেজুড়ের ভারে রাস্তায় নুয্যমান, মনে হয় গাড়ি থামিয়ে মুঠো মুঠো খেজুর মুখে দিয়ে মুখ ভরে ফেলি। 
কাতারের ডায়রী-৪ 


দেয়ালের ওপারে



একসময় আমাদের বাড়ির একঘেয়ে টানাবারান্দা পেড়িয়ে কলপাড়ের ওপারে
বাড়ি ও বাহিরের মধ্যে একটা দেয়াল ছিল।
ইট-সুড়কির উঁচু দেয়াল, দিনের বেলা কোথায়ো হয়ত পলেস্তারা খসা
আর বৃদ্ধের আপাতঅর্থহীন জীবন নিয়ে শ্যাওলার সম্বল হয়ে থাকা প্রাচীর,
নিশুতি রাতে বাইরের শেয়ালেরা এসে গা ঘষতো সেই প্রাচীরে
কালোবিড়ালের রক্তমাখা সন্ধ্যার আকাশে উড়ে যাওয়া বাদুরের পাখায় ভর করা ভয়ে
পেলা দেয়া ব্রীজের মত লটকে থাকতো যে দেয়াল।
তবু কত যে তৃষ্ণা ছিল- একসময় বড় হব, মাথা উঁচু করলেই দেখবো
ওপারে ধানের ক্ষেত, আনন্দের আগুন লাগা বাতাসের ঢেউ
চুমু খেয়ে যায় সভ্যতার একটা একটা সবুজ গ্রীবায়
কিংবা দেখবো বাঁশঝাড়, জঙ্গলের ঢালে সাপেদের সঙ্গম।


দ্বাদশ দারু-দ্বিপদী



---মহাস্থবির জাতক---
খাদ্য বা পানীয়ের ব্যাপারে আমার মতামত রবিবাবুর সাথে মেলে: "খাবার জিনিস খাদ্য।"
এর মধ্যে নানা মতামতের ঝড় বয়ে গেলো খাদ্যের ধর্মীয় গ্রহণযোগ্যতা নিয়ে। পানীয় নিয়ে তেমন একটা নয়, কমই। আবার, একটা পোস্টে তাসনীম বড়দের বোতলকে বাই-বাই পার্টি করার আহ্বান জানালেন। তিথীডোর করলেন সমর্থন। নজরুল ইসলাম প্রতিমন্তব্যে তাঁর উদরে পদাঘাত না করার উদার করুণাঘন আহ্বান জানালেন। সব মিলিয়ে আনন্দ পেলুম।
নিজে ও-রসে বঞ্চিত। কারণটা সামাজিক বা ব্যক্তিগত রুচি বা অভিরুচির। তবে, এ-নিয়ে লেখালেখি আগ্রহ নিয়েই পড়ি। 
আজ ভাবলাম আর গুরুগম্ভীর কিছু লেখার চেষ্টা করবো না, তাই কিছুটা হাল্কার ওপর ঝাপসা দিয়ে ক'টা এলোমেলো ছড়া ছিটিয়ে দিলাম। মজাটাই মুখ্য। এর মধ্যে কিছু লেখা হয়েছিলো প্রায় ৬/৭ বছর আগে। বাকিগুলো এই লেখার জন্যেই তৈরি। মা বোধহয় পছন্দ করতো না তেমন লেখাগুলো, কারণটা স্পষ্ট। তবে, মনে হয় রবিবাবু একেবারে হ্যাক-থু না-ও করতে পারতেন।
যাগগে...
বাক্কাসের ওই চরণতলে প্রসাদ সেবি স্রেফ দুদিন।
এক, যেদিনে বাদল ঝরে; অন্য, যেদিন বৃষ্টিহীন।
যেদিন যাবো মর্ত্য থেকে স্বর্গে সুরার Campaign-এ,
লাশ যেন হয় ধোওয়া আমার দশটি বোতল Champagne-এ। (উৎসর্গ: নজরুল ইসলাম, কাজী)
যতোই ছোটাক টম,
জিতবেই জেরি।
মজার এই খেলা দেখি
গ্লাসে ভরে Sherry।
জানতে যদি চাও আমার এই মেঘছায়াতে wish কী-
পাঁচটি চিকেন ঠ্যাঙের সাথে একটি বোতল Whiskey। (অনুপ্রেরণা: রবিবাবু)
কাল সারারাত স্বপন আবেশে কেটে গেছে খুব গ্র্যান্ড-ই।
হাতে গালিবের শের, সাথে বহু পাতিয়ালা পেগ Brandy।
রাইকিশোরীর বিরহে কাতর,
দুঃখদিনের ইয়ার
কেউ পাশে নেই,
সাথী শুধু বাতি, আর ক্যানে ভরা Beer।
প্রেমিকা বা হোক বিবি, নিশিদিন পরাধীন-
চিত্তেতে সুখ নেই, হাতে তুলি তাই Gin।
"মদ গিলছিস বাসায় বসে, কুত্তা, ব্লাডি সোয়াইন!"
"খাচ্ছি বাবা নিজের টাকায়, মদ তো না, Red Wine।"
কিয়ারা, জোলিকে দেখে দিল ধক ধকস-
সামলাতে খেতে হয় Scotch on Rocks।
এই দুনিয়া খতরনাকি, এই জমানা বদ কা;
দিন মে টানি ঘরের জোয়াল, রাত্রে কুছু Vodka।
জাপানি নারীরা শুনি বর চায় মার্কিনি-
রাগেতে গেলাসে ঢালি বেশি ড্রাই Martini।
"গোলাম আযম বাংলা ছাড়"
ওই দেখা যায় দেওয়াল-গায়।
"আমরা শুধুই নই একা, (হিঁক্)
গো আযমও বাংলা খায়!"
শেষদিকে এক দাগেস্তানি কবির কবিতার দুটো লাইন দিয়েই শেষ করি:
Drink your fill of fragrant foam
But don’t forget the way back home!
পু: ওমর খৈয়ামের এই রুবাইটা না দিয়ে পারলাম না:
কোরান-হাদিস সবাই বলে পবিত্র সে বেহেশ্‌ত নাকি,
মিলবে যেথায় আসল শরাব, তন্বী-হুরী ডাগর আঁখি।
শরাব এবং প্রিয়ায় নিয়ে দিন কাটে মোর দোষ তাতে কী?
বেহেশ্‌তে যা হারাম নহে, মর্ত্যে হবে হারাম তাকি!


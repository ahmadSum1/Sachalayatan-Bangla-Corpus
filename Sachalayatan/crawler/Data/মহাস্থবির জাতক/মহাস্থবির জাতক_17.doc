বানানবিভ্রান্তি ও বানান সংশোধন



বানান নিয়ে নানান কাহিনি দেখা গেলো কিছুদিন ধরে। শেষমেষ ব্যাপারটা একটা দুঃখজনক সমাপ্তি পেলো এটাই কষ্টের। আমার সমস্যা হলো কেউ একেবারে চলে গেলে একটা মন-খারাপ লাগা তৈরি হয়, অবশ্য যদি সে নিতান্তই অপরাধী না হয়। যাহোক, আজ কিছু বানান সংক্রান্ত অভিজ্ঞতা এবং আমার কিছু ব্যক্তিগত মতামত ভাগাভাগি করি।
কিছুদিন আগে সচলায়তনের আনুষ্ঠানিক তথ্যপ্রদায়ক নিক 'সন্দেশ' থেকে একটি পোস্ট প্রদান করা হয়। ওটি ছিলো অভ্রের 'শব্দশুদ্ধি' নামক বাংলা বানান ভুলের সংশোধক সফটওয়্যারের কাজের জন্যে স্বেচ্ছাসেবক আহ্বানসংক্রান্ত পোস্ট। ঘটনাক্রমে ওটিতেই একটি বানানভ্রান্তি আমার নজরে আসে এবং পোস্টটি স্টিকি হওয়ায় বারবার ভুলটি চোখে পড়তেই থাকায় অবশেষে তা জানাই। এর আগে অবশ্য অভিধান খুলে দেখে নেই আমার ঔদ্ধত্য যুক্তিসঙ্গত কি-না। 
কিছুদিন পরে আর পোস্টটি দেখতে পাই না। 
পরে একদিন আবিষ্কার করি ওটি বামদিকে 'অভ্র শব্দশুদ্ধি' শিরোনামে ঝোঝুল্যমান। দেখি, আমার মন্তব্যটি মডারেশন কিউ পেরিয়েছে এবং তার নিচে হিমুর একটিমাত্র মন্তব্য, তাতে শব্দসংখ্যা এক। 'ইন্টারেস্টিং'। ভিনরঙা শব্দটি দেখলেই বোঝা যায়, ওটির গন্তব্য কোন লিংক। ওতে চাপ দিয়ে দুরুদুরু বুকে অপেক্ষা করতে থাকি। আমার সামনে সেকেন্ড ক'য়েক বাদে উদ্ভাসিত হয় সংসদ বাংলা অভিধানের একটি লিংক যেখানে আমার জানামতে ভুল শব্দটি (স্তুপ) একাধিক অর্থসহ সদাপটে বিরাজমান। আমি আশাহত চিত্তে আমার জানা এবং কিছুদিন আগে অভিধানে-দেখা শুদ্ধ শব্দটি (স্তূপ) লিখে তাদের মতামত জানতে চাই। অভিধান দেখায় এশব্দটিও (স্তূপ)।
এবার রেগেমেগে অভিধান খুলি। বাসায় আছে বাংলা একাডেমীর বাংলা বানান অভিধান, ডিসেম্বর, ২০০০; সংসদ অভিধান, মার্চ, ১৯৮২ এবং চলন্তিকা।
কিমাশ্চর্যমতঃপরম্। 
কোথাও, আবারো বলছি, কোথাও স্ত-এর সাথে হ্রস্ব উ-কারযুক্ত শব্দ নেই। একটিতেও না। অর্থাৎ, 'স্তুপ' বানানের কোন শব্দ বাংলা ভাষায় নেই। 
যাক, আমি নিষ্কলঙ্ক।
কিন্তু, যাঁরা এ-বানানটি লিখলেন শুদ্ধ ভেবে, বা ব্যবহার করছেন, বা অনলাইন অভিধান দেখছেন, তাঁদের কী হবে!
ধুসর গোধূলি ওয়াইল্ড-স্কোপের বানান নিয়ে তপ্ত পোস্টটিতে একজায়গায় বলেছেন, সন্দেহ হলে তিনি অনলাইনেই বানান দেখেন। কিন্তু, ওতে যে-হাজারো ভুল!! খোদ উইকিতেই প্রচুর বানানবিভ্রাট। রাগিব নিজেই খুঁজছেন বানাননিরীক্ষক। 
ধুসর গোধূলির মন্তব্যটা অত্যন্ত প্রাসঙ্গিক বিধায় তুলে দিচ্ছি:
ইউনিকোডে বাংলা চর্চা শুরু করার পর যে কর্মটা হয়েছে তা হলো গুগলে খোঁজা শুরু করলেই সাঁই করে একেকটা লিংক চলে আসে। এখন চিন্তা করে দেখেন, আমি আপনি নাহয় কোনোমতে ঠিকবেঠিক ভাবে ভ্রান্ত ধারণা নিয়েই ব্লগে উল্টা পালটা বানানে লিখে চলে যাবো। কিন্তু পরবর্তী প্রজন্ম, যারা হয়তো বইয়ের চেয়ে নেটের উৎসকেই বেশি প্রাধান্য দিবে, তাদের কী হবে! তারা যখন একটা শব্দের উৎস খোঁজার চেষ্টা করবে গুগলে বা বিং বা হোয়াটএভার নামক সার্চ ইঞ্জিনে, কী পাবে তারা? তাদের চোখের সামনে হাজির হবে আমাদের রেখে যাওয়া কতোগুলো জঞ্জাল! ঠিক হবে কাজটা?
স্পেল চেকারের কথা বলবেন বোধ'য়। মানি ততোদিনে হয়তো খুব ভালো আর নির্ভরযোগ্য একাধিক স্পেলচেকার চলে আসবে নেটের বাজারে। কিন্তু সবচেয়ে স্বচ্ছন্দ বোধ করবেন কোনটায় আপনি নিজে? একটা স্পেলচেকারে বানান চেক করা নাকি সিম্পলি গুগলে সার্চ মারা? আমারটা বলি, আমি গুগলেই স্বচ্ছন্দ বোধ করবো।

আমি নেহাৎ পুরনো মানুষ। বানান শিখেছি বই পড়ে পড়ে। অভিধান ওল্টাই কালেভদ্রে। তবে, সেখানেও ভুল চোখে পড়েছে, এমনকি আমি যেটা সবচাইতে বেশি ব্যবহার করি, সেই বাংলা একাডেমী অভিধানেও। অনলাইনে বেশি থাকি না। বানান দেখার তো প্রশ্নই নেই। কিন্তু, আশঙ্কার কথা, আজকালের টেকি-প্রজন্ম প্রচুর ভুল বানান দেখছে অনলাইনের নানা লেখায়। ব্লগে লিখছেন  বা পড়ছেন অনেকেই। ওখানেও সহস্র ভ্রান্তি। আর অনলাইন অভিধানে ভুল থাকলে তো পোয়াবারো (এই বাগধারাটির উৎপত্তির উৎস জানেন?)।
অভ্র এখন শব্দশুদ্ধি সফটওয়্যার তৈরি করছে। কিন্তু, দেখলাম ওখানেও গণ্ডগোল আছে। কিছু সমস্যার কথা গৌতম উল্লেখ করেছেন সন্দেশ-এর পোস্টটিতে। কাজ করতে গিয়ে আরো কিছু সমস্যা অনুধাবন করেছি। 
দু'একটা উদাহরণ দেই। একটা এরকম। হুমায়ুন আজাদের ভাষায় বলি।
" 'যাব' আমার কাছে ত্রিমুখি দ্ব্যর্থতার নিদর্শন। এটাকে পড়তে পারি ব্যঞ্জনান্ত্য শব্দরূপে, পড়তে পারি বাঙলাদেশের অ-অন্ত্য শব্দরূপে এবং ও-অন্ত্য শব্দরূপে। ত্রিমুখি দ্ব্যর্থতা থেকে রেহাই দেয়ার জন্যে ব্যবহার করি ।" মানে, তিনি 'যাব' না লিখে লেখেন 'যাবো'।  ('বাঙলাদেশ' এবং 'দেয়া' বানান লক্ষণীয়)।
প্রথম আলোর ভাষারীতির বইটি, যেটি তাদের ব্যবহৃত স্টাইলশিটের প্রকাশিত রূপ, জানাচ্ছে যে, কোথাও ক্রিয়ার ক্ষেত্রে যেন শেষে 'ও' ব্যবহার করা না হয়। 
ব্যক্তিগতভাবে আমি ভুল বোঝা দূর করতে এবং দৃষ্টিসৌকর্যের জন্যে এই ক্রিয়া পদান্তের 'ও' ব্যবহারের পক্ষপাতী। যেমন: 'ধরল'। এটি দেখতে ভালো লাগে না এবং উচ্চারণ বিভ্রান্ত করতে পারে ভিনদেশি যাঁরা বাংলা শিখছেন বা শিশুদের। 
বাংলা একাডেমীর প্রমিত বাংলা বানানের নিয়ম, ২০০০-এ (২.০৯) বলা হচ্ছে,
বিশেষ ক্ষেত্র ছাড়া অনুরূপ ো-কার ব্যবহার করা হবে না। বিশেষ ক্ষেত্রের মধ্যে রয়েছে এমন অনুজ্ঞাবাচক ক্রিয়াপদ এবং বিশেষণ ও অব্যয় পদ বা অন্য শব্দ যার শেষে ো-কার যুক্ত না করলে অর্থ অনুধাবনে ভ্রান্তি বা বিলম্ব ঘটতে পারে।

অর্থাৎ, নিজের মতো করে ভাবার বিপজ্জনক সুযোগটা দিয়েই রাখা হল। 
কলকাতা বিশ্ববিদ্যালয়ের ১৯৩৫-৩৬ সালের বানান সংস্কারের এই ফাঁক দিয়েই কিন্তু বেনোজল ঢুকেছিল প্রচুর পরিমাণে। 
সমাসবদ্ধ পদ নিয়ে আরেক বিপদ। কেউ লিখবেন একসাথে, কেউ মাঝে হাইফেন দিয়ে। তবে, বিশেষণ পদ পরবর্তী পদের সাথে যুক্ত হবে না। 
কিন্তু যদি সমাসবদ্ধ পদ অন্য বিশেষ্য বা ক্রিয়াপদের গুণ বর্ণনা করে তাহলে স্বভাবতই সেই যুক্তপদ একসঙ্গে লিখতে হবে। যেমন-কতদূর যাবে। একজন অতিথি, তিনহাজার টাকা, বেশির-ভাগ ছেলে, শ্যামলা-বরণ মেয়ে। তবে কোথাও কোথাও সংখ্যাবাচক শব্দ একসঙ্গে লেখা যাবে। যেমন-দুজনা। 
এই মত বাংলা একাডেমীর (৩.০৩)। এবং, এই মত স্পষ্ট নয়। 
ধরা যাক, 'নীলকমল' শব্দটি। এটি সমাসসাধিত পদ, তাই শব্দ দুটো একত্রে-রাখা। কিন্তু, 'নীল ফুল'? এটাও সমাসসিদ্ধ পদ হতে পারে, কিন্তু এক্ষেত্রে 'নীল' শব্দটি তো বিশেষণও বটে এবং একারণে আলাদাই রাখা যায়।
বিভ্রান্তি! বিভ্রান্তি!!
এছাড়া আরো কিছু চোরাকাদা আছে। 
তাই, সামগ্রিকভাবে বাংলা বানানের ভবিষ্যৎ নিয়ে আমি আশাবাদী হতে ভয় পাচ্ছি। এছাড়া, ইচ্ছেমত আঞ্চলিক শব্দ ব্যবহারের প্রবণতা তো আছেই। এতে করে ভুল শুদ্ধ শনাক্তিও অসম্ভব হয়ে পড়ে। 
যেমন: অভ্র শব্দশুদ্ধিতে কাজ করতে গিয়ে একটা বানান পেলাম: 'ঘিরস'। এটা আঞ্চলিক বানান, এবং সে-কারণে প্রমিত রীতিতে ব্যবহৃত হয় না। কিন্তু, এটা সাহিত্যে চলতেই পারে। আবার, কেউ যখন ভুলভাবে এটা লিখবেন প্রমিত রীতিতে, তখন কিন্তু শব্দশুদ্ধি এটা ঠিক দেখাবে।
হুমমম.....
যাক, সামগ্রিকভাবে এখানে বানান নিয়ে দু'চারকথা। 
প্রথমত, তিথীডোরের ক্ষেত্রে বলতে হয় (আমার শহরনিবাসী হলেও), তাঁর নামের বানানটি ভুল। আমি তা চিহ্নিত করার পরও তিনি বলেছেন, ভুল হোক বা শুদ্ধ, এ-বানান তিনি ছোটবেলা থেকেই লিখে আসছেন এবং আমৃত্যু লিখবেন। এছাড়া, তিনি এ-ও সন্দেহ প্রকাশ করেছেন যে, তিথি এবং তিথী-দু'টো বানানই শুদ্ধ। এরপর আর কিছু বোধহয় বলার থাকে না। তবে, 'তিথী' বানান এখনো কোন বাংলা অভিধানে খুঁজে পাই নি। যাহোক, তাঁর নাম, যেভাবে খুশি লিখবেন, এই স্বাধীনতা তাঁর আশা করি আছে।
প্রসঙ্গ যখন এসেই গেলো, ধুসর গোধূলিও তাঁর নামের বানান ভুল লেখেন। তিনি ব্লগজন্মের পর থেকেই এই ভুল বানানে নিজস্ব নিক লিখে আসছেন। সামহোয়্যার-ইনে গেলে এখনো দেখা যাবে তাঁর পূর্বজন্মের লেখায় ভুল বানানের নিক, যা এজন্মেও তিনি বহন করে চলেছেন। মজার ব্যাপার হলো, কেউ কেউ ভুল করে তাঁর নামের বানান ঠিক করে লেখেন ('ধুগো', না লিখে 'ধূগো'), যেমন: মূলত পাঠক, হিমু, তাসনীম প্রমুখ। আশা করি, তিনিও আমৃত্যু ভুল বানানে নিজের নিক/নাম লিখে যাবেন। 
দ্বিতীয়ত, ধুসর গোধূলি উক্ত পোস্টে কথাপ্রসঙ্গে বলেন যে,
গুগলে বা হোয়াটএভারে সার্চ মারার পর বানান বিষয়ে যদি সচলায়তনের লিংক আসে, তাহলে যে কেউ যেনো সেই বানান চোখ বন্ধ করে ব্যবহার করতে পারে কোনো স্পেলচেকারে ক্রসচেক না করেই, সর্ব সচল এবং সচলায়তনের কাছে আমার এটাই সুদূরপ্রসারী চাওয়া।

কিন্তু, আবারো বলছি, সচলের মুখপাত্র সন্দেশ-এর পোস্টেও কিন্তু বানান ভুল থাকেই। সর্বশেষ পোলপোস্টটিতেও জ্বলজ্বল করছে এমনি বানান ভুল। 'উচিত' বানানটি সেখানে লেখা হয়েছে 'উচিৎ', যা কোন বাংলা অভিধানে খুঁজে পাওয়া যাবে না। এছাড়া, পোস্টটির ওপরে 'পূর্ববর্তী নৈর্ব্যক্তিক পোস্ট'-এই বাক্যাংশেও বানান ভুল ছিলো। 'নৈর্ব্যক্তিক' শব্দটি লেখা হয়েছে 'নৈর্বক্তিক'।
তাই, চাওয়াটি একটু সুদূরপ্রসারী বটেই। অন্তত, এখন পর্যন্ত।
তা, কথা হচ্ছে, বানান ভুল আমরা চাই না। কিন্তু, বোধহয় আরো চাই না এ-নিয়ে কোন মনোমালিন্য বা বন্ধুবিচ্ছেদ। প্রায়ই শোনা যায়, সচল পরিবার-এই মধুর শব্দযমল। লুৎফর রহমান রিটনের জন্মদিনে যে-অনুষ্ঠানের সচিত্র প্রতিবেদন দেখা গেলো, তা সত্যিই অনবদ্য। কিন্তু, এজাতীয় ঘটনাগুলো বোধহয় পরিবারের আসল অর্থের প্রতি পরিহাসসূচক হয়ে পড়ে। ওয়াইল্ড-স্কোপের মোলায়েমভাবে বানান ভুল ধরার আবেদনটি বোধহয় পরিবারের অন্য সদস্যদের আরো একটু মোলায়েমভাবেই বিবেচনা করার কথা ছিলো। এ-প্রসঙ্গে আবারো মুহম্মদ জুবায়েরকে মনে পড়ে যায়, যিনি বানান ভুল দেখিয়ে দিতেন ই-মেল করে। 
এখানে বুনোহাঁসকে শ্রদ্ধাজ্ঞাপন করছি। এখন যেভাবে তিনি বানানশুদ্ধি প্রয়োগ করছেন, এর পেছনের শ্রম ও রুচি সত্যিই অনবদ্য। আফসোস, এই বুদ্ধিটি এলো বেশ পরে!       
যাই হোক, শুদ্ধ বানানের বিকল্প নেই, সত্যিই। কিন্তু, কতটুকু তা পালিত হতে পারে এবং সমস্যা ও সমাধান ইত্যাদি নিয়ে বোধহয় আরো আলোচনা ও সচেতনতা জরুরি।
---মহাস্থবির জাতক---


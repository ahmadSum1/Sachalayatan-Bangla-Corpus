নৌকো আমার, ছেলেবেলার, কাগজের



সন্ধ্যার আকাশ জুড়ে পাষাণ তারাদের মেলা দেখতে দেখতে একই আকাশের নীচে কোথায়, কোন দুরতম জানলায় অস্পষ্ট মুখের আদল বদলাতে বদলাতে কার চেহারায় স্থির, তার হদিস এই জন্মে আর নাই জানা হলেও, এইটুকু হাতড়ে হাতড়ে পাওয়াই যায়, সাইকেলের বয়স ছিলো ষোলো, দুই বেণীর তখন সবে মাত্র তেরো...মাথা পাগল হাওয়ায় হাওয়ায় সেই মাফলার উড়ে যাবার কিছুদিন আগে শেষবারের মতো গ্রামে এসেছিলো দুরদেশী যাত্রাদল...দুই বেণীর রজঃপাতের শুরুও সেইরাতে ! 
সুচাগ্র ছিদ্র দিয়ে হু হু করে ঢুকে পড়ছিলো বন্যার স্রোতের মতো স্মৃতিপ্রদাহ! ঘাড় ফেরালেই দেখা যাচ্ছিলো, শীতের ছুটিতে, শেষ হেমন্তের বিরান মাঠ পেরিয়ে, ধু ধু শুন্যতা ফেলে দুই বেণী চলে যাচ্ছে পিসির বাড়ি। কিশোর সাইকেলের শিকগুলোতে চাঁদের আলো পড়ে বিদ্যুতের মতো জ্বলে উঠছিলো অক্ষম বেদনাসমুহ । আর কি অকারণে তুমুল অভিমানে সারা সন্ধ্যা একলা একলা ঘুরে ঘুরে জলের মতো একা একা কথা কওয়া ! তারও আগে ভালোবাসতে ভালোবাসতে, কিংবা না বাসতে যেয়ে নদীতে ভেসে উঠেছিলো যুগল শরীর, গ্রামবাসীরা তখন থেকেই প্রেমকে নিষিদ্ধ বলে জেনে এসেছে । একটা প্রজাপতি তবু অপরাজিতা ফুলের প্রেমে পড়লো সেই বসন্তেই! 
  ____  প্রিয় গান কি ছিলো বলো তো ?
    ____ ‘কাঁদালে তুমি মোরে ভালোবাসারই ঘায়ে’
    ____ আগের মতোই মিথ্যে বলতে পারো !
গল্প-উপন্যাস-সিনেমায় এমন হয় ।
অঞ্জলি দাঁড়িয়েছিলো সেন্ট্রাল লাইন ধরবে বলে ।
আহসানেরও তাড়া আছে বাড়ি ফেরার ।
বললো, কোনটা তবে ?
অঞ্জলি বললো, ‘তবু মনে রেখো’ 
১৭ বছর পর লন্ডনের মনুমেন্ট পাতাল স্টেশনে দাঁড়িয়ে ব্যর্থ লেখক গল্পের সেই ছিন্ন পাতাটা খুঁজে পেলো আবার । বুক পকেটে । চৌকানো । কাগজের নৌকো । 


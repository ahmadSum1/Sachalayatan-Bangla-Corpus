তার সঙ্গে রাতের ভেতর, চিতার গন্ধ থেকে 



১.বেদনার্থ মোরগের নিদ্রাহীন জীবন ফুরালো বলে বহুদুরে শিমুলতলা গ্রামে বুড়ো বিনয় জেনেছিলো বেদনার গাঢ় রসে কদাচিত্‌ আপক্ক রক্তিম হয়ে উঠে ফল ! এখানে পাতা ঝরার শুরু । এখানে পর্বের শেষ ।  শীত এসে বলছে, বাসনা তার মাছরাঙার ডানায় উড্ডীন । আর ম্যাপলের ডালে ডালে এ শূন্যতা; মনে পড়ে যাচ্ছে বকুল ফুটে শুধু শীতকালেই । শীতকালেই মানুষ ছেড়ে আসে নিজ বসত । আবার শীতেই তো কেউ কেউ ফিরে নিজস্ব সীমান্তরেখায় !
মানুষ কেন ঘর ছাড়ে বকুল ?
কেন আর ফিরতে পারে না, ফিরতেই পারে না কিছুতে ? ফেরা কি তবে এমনই কষ্টজর্জর ? ৯ মানে তো অনেক নয় !  ৯ মানে আবার অনেক কিছুই । ৯ বছর যক্ষায় ধুঁকে ধুঁকে মরে গেলো অবনী ঠাকুর । ৯ মাস পর শশীকে একা ফেলে চলে গেলো কুসুমের নৌকা । ৯ ক্লাসে উঠে, পড়শী চোখে আটকে গিয়ে মরতে হলো সন্ধ্যা দি’কে ! ৯ মানে তো অনেক কিছু । ৯ মানে তো মা’কে ছাড়া...চেনা জানা রাস্তা ছাড়া, বর্ষাবিহীন, জোছনাবিহীন __পায়ে হাটা ধুলোপথের একলা পাতা ।
২. ৯ বছর আগে কেন জানি ডায়েরীতে লিখে রেখেছিলাম
...কেন যাবো
স্বদেশ ছেড়ে, বিদেশ বিভুঁই অন্ধকারে
প্রস্তুতি বড় কষ্টের
আমার কোন প্রস্তুতি নেই !____ [ আহসান হাবীব ] 
ঠিক ৯ বছর পর এই ভিজে যাওয়া এই রাতে আরেক পৃষ্টা___
আমার কোন ঘর নেই
আছে শুধু ঘরের দিকে যাওয়া  ! 
তারপর আবার বুড়ো মজুমদার 
ভয় হয়, একদিন পালকের মতো ঝরে যাবো
অতঃপর
মাঝে মাঝে অগোচরে বালকের ঘুমের ভিতর
প্রস্রাব করার মতো অস্থানে বেদনা ঝরে যাবে ! 


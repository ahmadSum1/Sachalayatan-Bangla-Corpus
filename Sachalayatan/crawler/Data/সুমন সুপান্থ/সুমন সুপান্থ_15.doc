শুভ জন্মদিন তারেক, স্বপ্নগুলো সব আজ নতুন ডানা পাক...জন্ম পাক নিগূঢ় অবসাদের গৌরব



দখিন বসন্তের হাওয়া এসে এই পরদেশে বলে যায় ফুটিয়াছে ফুল, তামাদি বর্ণের । সমুদ্দুর সাত, আর নদী কতো শতো;- তবু তার সঙ্গে একদিন, কবে জানি জানা শোনা হয়ে যায় ! বিষে বিষে নীল হয়ে গেলো সহজিয়া মাঠ, তার বেদনায় আকুল আমরা পরষ্পরই তখন যুগপথ 'অমল' সাজি । আর থাকে আমাদের এক বকুল দি’ ! শান্তি জাগানিয়া মেঘের প্রহর পেরিয়ে গেলে যে দেশ, তার নির্জনতম গ্রাম... সাধের শস্যের ভেতর, স্বপ্নের ভেতর মুখ তুলে নতুন এক আহলাদী পানকৌড়ি । আমরা দু’জনই তাকে দেখবো বলে ফের, মাতাল ঘোড়ার পিঠে বসে থাকি ।
পৃথিবীর বয়স তবু যায় বেড়ে ! পুরোনো ত্বকের নিচে জমা পড়ে সন্তরণের ধূলোবালি। তার মাথার ভেতর খেলা করে তবু আলোর কুচির মতো ঝিকিমিকি মাছ আর রূপালী ঝিনুক ! তার দুই দিদির গল্প...তার না লেখা কবিতার বেদনা...হাওয়ার ঘূর্ণির মতো শতো শতো স্তবক, পঙত্তির কোলাহলে স্নায়ু ছিঁড়তে বসা বালক, জন্মের গৌরবে আজ তিলক পড়ুক- স্বপ্ন ও অবসাদের । যা কি না আমরা  যৌথ প্রার্থনায় চেয়েছি বহুবার !
সুত্র ভুলে তাই বলছি এবার - 
শুভ জন্মদিন তারেক । কবিতাক্রান্ত বালক , প্রিয় তারেক রহিম । 


প্রতিদ্বন্দ্বী(পর্ব-১)



বাবার সঙ্গে আমি প্রথম যে দিন নদীতে যাই, আমার বয়স তখন চৌদ্দ ।
মা অবশ্য অনেক দিন থেকেই গাঁইগুঁই করছিলেন, ‘জ্যাইল্লার পোয়া, জাল বাইবো না তো পন্ডিত অইবো ! ছমছু মাস্টার অইবো !’ তীক্ষ্ণ, তীব্র সেই উপহাস । বাবা গিলে ফেলতেন সেটা অনায়াসে । পন্ডিত হওয়া, নিদেন পক্ষে এই এলাকার একমাত্র শিক্ষক সামসুদ্দীন মাস্টার ওরফে সমসু মাস্টারের মতো মেট্রিক পাস দিয়ে আশপাশ আলোকিত করে ফেলাও যে ধীবরপুত্রের জন্য সুদুরপরাহত, বাবার অজানা ছিলো না সেটা । তবু কেন জানি, হয়তো পৃথিবীর তাবত্‌ বাবাদের মতোই, তাঁরও, আত্মজদের নিজ পেশায় টেনে না আনার দুর্বোধ্য ইচ্ছায়ই আমার নদীযাত্রা অনেক বিলম্বে ঘটে । 
গ্রামে আমার সমবয়সী প্রায় সবাই তখন নদীতে রাত্রিবাস আর মত্‌স্য শিকারের অভিজ্ঞতাসম্পন্ন । দারিদ্রজর্জর আমাদের জেলেপল্লীতে পড়াশোনার উছিলায় চৌদ্দ বছরের পুত্রসন্তানকে কেউ গায়ে হাওয়া লাগিয়ে ঘুরতে দেয়ার বিলাসিতা দেখিয়েছে,- সেই ইতিহাস বিরল । আমার বাবা ইতিহাস নির্মানাকাঙ্খী নন । তিনি সামান্য একজন জেলেপুরুষ । তাঁর সাদামাটা জীবনের ইতিহাসে একদিন তবু নদীর স্রোতের মতো জটিল আর অনুন্মোচিত এক ঘূর্ণি পাক খায় !
আমি তার স্বপ্নবাহক আত্মজ, সব কিছু উজিয়ে বহু বছর পরে, বেসরকারী কলেজে বাংলা পড়াই । রোদঘন বেসামাল এক দিনে আমার নবম শ্রেণী পড়ুয়া ছেলের সহপাঠিনীকে কোন এক উছিলায় সেই গল্প শুনাই । 
অপূর্ব সুন্দর একটা সকাল ছিলো সেটা । অষ্টাদশী ওড়নার মতো স্নিগ্ধ রোদের ভেতর ফুটছিলো সেই ভোর । আর পাখিরা সবচেয়ে সুন্দর সুরে সেই সকালে ডেকে উঠছিলো বারবার । মনে হচ্ছিলো পবিত্রতরো এক যাত্রার প্রাক্কালে সমস্ত চরাচরে, আনন্দের, শুভ্রতার একটা চাঁদোয়া বিছিয়ে দিচ্ছে কেউ ! যেমন নামহীন ফুলেরা, ঝোপের আড়ালে বসে দেদারসে বিলাচ্ছিলো মিহি সৌরভ; আর তাতে আশ্চর্য মিষ্টি একটা গন্ধে, মৌতাতে, এই ভোরটা আলগা হয়ে পড়ছিলো, আগেকার আর সব সকাল থেকে ! এমন সকাল, আমি কিংবা বাবা, আমরা কেউই আর দেখেছি বলে মনে করতে পারছিলাম না ! 
সেই সকাল । অপার্থিব আলোয় রাঙা । পার্থিব উচ্ছ্বাসে ভরপুর এক সকাল । বাবা পরে নিলেন তাঁর সেই প্রিয় সবুজ রঙা জামা । আচ্ছা করে আঁচড়ে নিলেন মাথাভর্তি তেল জবজব চুল । আলগোছে তুলে নিলেন তাঁর প্রিয় ষষ্টছিদ্রী বাঁশি । আর মা ব্যস্ত হয়ে পড়লেন আমাকে নিয়ে । শেষরাতে আলতো করে হিম ঝরতে শুরু করেছে । তোরঙে তুলে রাখা একমাত্র স্যুয়েটারটা ভরে দিলেন পুটলিতে । একটা কাঁথা ভাঁজ করে দিলেন সুন্দর করে । দেয়াশলাই ভরলেন । রাতের খাবার – বেগুন ভর্তা, আলু দিয়ে মাগুর মাছের ঝোল তো ছিলোই, সঙ্গে দুধ দিয়ে ঘন করে তৈরী করা ক্ষীর । ‘পোয়া টা এই পয়লা গাঙে যা’রো, বাড়তি একটু ভালোমন্দ না দিলে চলে !’ দিলেন তাই । বার কয়েক মন্ত্র আওড়ালেন জলদেবীর । বাবার দিকে তাকিয়ে বললেন, ‘ ঘুমাই গেলে ঘুমাইতে দিও তারে । পোয়াটা এমনেই পয়লা যাইরো’ । বাবা হ্যাঁ না কিচ্ছু বললেন না । বাড়তি কোন উচ্ছ্বাসরেখাই ফুটলো না তার মুখে । আর সব দিনের মতো কাঁধে মধ্যবয়সী জাল আর কাটি, এক হাতে বৈঠা , আরেক হাতে খাবারের পুটলি নিয়ে উঠে দাঁড়ালেন । দিদি’মার উদ্দেশ্যে বললেন , ‘গাঙও যাইরাম মা’ । শ্লেষাজড়িত কণ্ঠে দিদি’মা বললেন ‘দুগ্‌গা, দুগ্‌গা’। মা ও ততক্ষণে নেমে এসেছেন উঠোনে । শেষবারের মতো আবার জলদেবীর মন্ত্র পড়বেন বলে কাছে এলেন আমার । হাত দিয়ে মাথার চুল ঠিক করে দিলেন । আমার মনে হলো এ যেন আমার যুদ্ধযাত্রা ! পাশের গ্রামে একবার যাত্রাদল এসে সোহরাব-রুস্তুম পালা দেখিয়ে গিয়েছিলো । যুদ্ধ সাজে সজ্জিত সোহরাব ভিন রাজ্যে যাচ্ছে নিখোঁজ বাবাকে খোঁজতে । তার মাও তাকে এমন করেই তৈরী করে দিচ্ছিলেন । আর নিয়তিবিদ্ধ সেই তরুণ কি না শেষমেশ যুদ্ধে অবতীর্ণ হয়েছিলো নিজ পিতার সঙ্গেই ! আরেকবার রামের বনবাস, তার আগে মৃগয়ায় যাচ্ছে এক রাজকুমার , ফিরছে রূপসী এক কাঠুরেকন্যাকে বুকে গেঁথে...! সে সব তো পালার কথা ! ক্ষণিকের জন্য নিজেকে সেই রাজকুমার ভাবতে ইচ্ছে করলো । পরক্ষণেই সোহরাবকে । সোহরাব-রাম, রাম-সেই রাজকুমার, মৃগয়ায় যাওয়া সেই রাজপুত্র-সোহরাব । কে আমি ?  কোথায় যাচ্ছি আমি ? যুদ্ধে ? হারানো বাবাকে খোঁজতে ? দীর্ঘ ঘুম ভেঙে আলতো হয়ে আসে দ্বিধা । না তো ! আমি তো বাবাকে খোঁজতে যাচ্ছি না ! বরং বাবাই আমাকে পথ দেখিয়ে নিয়ে যাচ্ছেন । 
বাবা পা বাড়ালেন প্রথম । স্বপ্নাচ্ছন্নের মতো আমিও উঠে হাঁটতে শুরু করলাম । পেছনে মা, দিদি’মা দু’জনেই ঠাকুরের নাম নিচ্ছেন সমানে । দুই বয়সী দুই জননীর আশীর্বাদ সঙ্গে করে, আমার চেয়ে ২১ বছরের বড় আমার বাবা, কিংবা তাঁর চেয়ে ২১ বছরের ছোট আমি নদীর দিকে হাঁটতে শুরু করলাম । 


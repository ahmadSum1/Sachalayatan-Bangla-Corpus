নৈশ বিলাপের চতুর্থদশপদী



নৈশ বিলাপের চতুর্দশপদী
সুমন সুপান্থ
সরীসৃপ অন্ধকার পেরিয়ে জন্মস্মৃতি উঠে এলে বুক বরাবর
বিগত দিবারাত্রি খোঁজে জ্বেলেছি কূপি অভিবাসী সন্ধ্যায়
দূরে নয়, ওই খানে পুড়ি চিতা; শ্লোকঠাসা সমাধিপ্রস্তর
চঞ্চলা নদী এক পঙ্গু হলো বলে শুনেছি পলি ও কাদায়!
শেষ বার বিয়ারিঙে চড়ে ঘুরে এসেছি গোধূল নগর
বাল্যবন্ধু সেই স্মৃতি সেলাই করে লিখে চিঠি- ‘ফিরে আয়’
আজো সেই বেতবন, নিসর্গ লুটিয়ে আছে মৃতপ্রায়
পালকের চিহ্ন নেই আর কোন নাম নেই খামে ’পর
তবু কারা যেন লিখে ফের স্মৃতিতে জ্বলে পুড়ে
মানুষ নাকি আবার ডাকতে শিখেছে ডাক নামে
যে পাখি ভিনদেশে করে বাস সে ও নাকি স্বদেশী পাখায় উড়ে
নির্বাসিত রাত্রিগুলো বেচতে যায় প্রাত্যহিক দামে
এই সব নৈশবিলাপ; ছাইভস্ম, ফুল হয়ে ফুটে
একজন্মের সৌখিনতা উড়িয়ে দিয়ে হরিয়াল পাখির ঠোঁটে


নোনতা জলের উপকথা



নোনতা জলের উপকথা
সুমন সুপান্থ
একদিন বন্দীত্বকে ভালোবেসে প্রিজনাস ভ্যানে উঠে পড়েছিলাম
একদিন সারা শহর চষে বেরিয়েছি একটা নীল বোতামের খোঁজে
একদিন দূরের ট্রেন তুলে নিয়ে গেছে অপুষ্পক স্বপ্ন সকল
একদিন জীবনকে ভালোবেসে রাত ভর কেঁদে গেছি দুর্বিনীত পাতক !
তখোন শ্রাবণের পূর্ণিমায় বলা হয়ে গেছে নোনতা জলের উপকথা
তখোন বন্দী ক্রীতদাস ভুলে যায়নি বন্ধুদের নাম
তখোন শীতের শৈশব- লাল লেপের কাছে সকল উচ্ছ্বাস
তখোন দোষী দুইপ্র’রে খইচূড়া গাছে নেমে আছে ভয়ের নারী।
একদিন রক্ত ঘামে মাখামাখি  বিয়ারিঙে কেটে গেছে পা
একদিন পড়শী মেয়ে শুনিয়েছে সাপে কাটা বিনদের কিচ্ছা
একদিন ঘুড়ি কেটে গেছে বলে ভাত খায়নি অভিমানী কিশোর
একদিন বুবুর বুকের কাছে গুটিসুটি - দেশে এসেছে অচেনা বলা!
আর একক্ষণ
বেদনারে ভালোবেসে পুড়ে গেছে আস্ত একটা জীবন।


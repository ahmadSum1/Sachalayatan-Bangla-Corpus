ঢাকো যতো না নয়ন দু'হাতে ...!



আক্ষরিক অর্থেই ছলছল করছে এখন চোখ ! গলার কাছে আটকে আসছে ব্যাখাহীন এক ব্যথা ! বারো বছর খুব দীর্ঘ সময় নয় হয়তো, মহাকালের হিসেবে । অথবা খুব দীর্ঘ সময়ই, জীবন-মরণ উত্‌কণ্ঠার এই সময়ে । বারো বছরে বনলতা ইসকুলের বালিকারা, বধুঁ হয়ে ছেড়ে গেছে বর্ষাকাঠি গ্রাম...বারো বছরে দূর্গার শূন্যতা ভুলে অপু হয়তো বার কয়েক দেখে এসেছে কোলকাতা...সর্বজয়ার হাতে সকরুণ সাদা শাঁখায় হরিহরের মৃত্যচিহ্ন বসে গেছে ! কিংবা শশীকে ফেলে রেখে আড়ালতরো হয়ে গেছে হয়তো কুসুমের নৌকা !
   বারো বছরে একবারই আমি নীচে তাকিয়ে ছিলাম । বাবাকে কবরে শুইয়ে দিয়ে সেই যে আনত হয়েছিলো চোখ, বেঁকে গিয়েছিলো মেরুদণ্ড; গ্লানি আর অসহায়ত্ব সেই থেকে  চীরকালীন সঙ্গী আমার ! আর কোনদিন আকাশে তাকিয়ে দেখতে পারি নি, আর কোন বোকা বালকের ঘুড়ি ছিঁড়ে গেছে কী-না ! আর কেউ অভিমানে ‘ভাত খাবো না, খাবো না’ বলে বসে আছে কী না তুমুল জোত্‌স্না মাথায় নিয়ে ! সেই অভিমানী রাতেই চরাচর কাঁপিয়ে চিত্‌কার করে উঠছে কী না অন্তরীক্ষে যাই একাকী কিশোর বলে ! সেই শুরু ।
বাবাই কিনে দিয়েছিলেন প্রথম বই । সম্রাট বাবর আর হুমায়ূনকে নিয়ে লেখা কমিক মতোন একটা বই । পুত্রস্নেহের উপখ্যান । সেখান থেকে শুরু। তারপর বই দেখলেই হামলে পড়েছি । বুঝে কিনেছি । না বুঝে কিনেছি কিছু । প্রচ্ছদ দেখে কিনেছি । অন্যকারো কথা শুনে কিনেছি । গন্ধ শূঁকে শূঁকে ঘুমিয়ে পড়েছি । বইটা পড়ি নি । পড়লেই তো শেষ হয়ে যাবে সেই ভয়ে !! সে এক দিন গেছে ! আনন্দে গেছে । বেদনায় গেছে, সব চেয়ে বড়কথা মার্বেলের মতো গড়িয়ে গড়িয়ে গিয়ে দূর আকাশের গায়ে দোল পূর্ণিমার চাঁদ হয়ে গেছে ! শত চেষ্টায়ও আর অবিকল ধরা যাচ্ছে না তারে ... ! 
( ক্রমশ...)


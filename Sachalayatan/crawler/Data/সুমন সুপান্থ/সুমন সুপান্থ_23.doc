তামাইয়ের করুণ বংশীওয়ালা পান্থ রেজা'র শুভ জন্মদিন আজ



আমাদের মাথার ভেতর তখন হয়তো আশ্চর্য সব স্বপ্নপতনের গল্প...শস্যক্ষেত...নিসর্গ নগর ! রক্তের জোনাকিবিন্দু জ্বেলে সন্তর্পণে এসে দাড়াঁচ্ছি যমুনা কি , বিজনা নদীতীরে ! আর অপ্রার্থিত ভাঙনের মুখে ঠায় শুনাচ্ছি নিখিল বাংলার কেচ্ছা-কাহানী ; তার এক আধ-ফোঁটা ! 
 একদিন, আজ আর মনে নেই ,ফাল্গুনের নিয়মনীতিহীন হাওয়া এসে দোল দিয়ে গে'ছিলো , না কি দিনটি ছিলো স্রেফ শরতের !  আমরা কেউ কেউ জেনেছিলাম যমুনা-তীরবর্তী জনপদ তামাই, আর তার এক চঞ্চল কিশোরের নাতিউচ্চ স্বরের শিস্‌ ! 
 তারপর দরজার ওপাশে কোন এক ত্বরিত রজনী  জীবিকার মতো হেঁটে এসে আমাদের কতোজনকেই ছিটকে দিয়েছিলো এর ওর কাছে থেকে !
 ভুল গল্পে কে যেন জানালো আরো একদিন-  'ও তো বিদেশ চলে গেছে ! ' 
ভুলতেই বসেছিলাম প্রায়, যেমন মানুষ ভোলে, বাড়ি পাশের প্রিয় খেয়াঘাটটির কথা ও একদিন ! প্রিয়তর ডুবসাতাঁরের চিহ্ন ও ... ! তেমনি ।
 হঠাত্‌-ই একদিন দেখি নামের সঙ্গে বাড়তি এক শব্দ বসিয়ে ছেলেটা চিল্লায়- ' আমি-ই পান্থ রেজা , সুপান্থ দা ।  তামাইয়ের করুণ রাখাল , নগরে এসে পান্থ রহমান  সেজেছি । '
 সেই পান্থ রেজা ,কি , পান্থ রহমান রেজা'র জন্মদিন আজ । এই সুযোগে জানাই , কবে কোন কালে আমার বিশ্বাস জন্মেছিলো-  তুই বড় লেখক হবি , পান্থ !
শুভ জন্মদিন ।


দূরতম নদীটির পাড়ে এসে জানা গেলো এই বাঁচা বড়ো অসহায় / প্রবাস এমনই...এমনই এই পর- বাস / মৃত্যুর অধিক সে দিতে জানে বেদনা অবলীলায় ...



এমন হলে চলে ! দেখ্‌ দলে দলে ছেলেরা চলে গেলো সব ...আমার তবু ঘুম ভাঙ্গে নি মা ! না সেদিন , না আজ । সকাল বিকাল ডিউটিমাখা এই দিনগুলি, এই নিশিপাতা...ক্লান্ত-শ্রান্ত `পর-বাস` শেষে কে কবে আর এমন করে ফিরে পেয়েছে তার হারানো চুনি-পান্না ! এইবার না  যাই, আগামীবার তো বটেই, ঈদের সেমাই ফিরনির ঘন দুধের মতো যাহা কিছু চির ঘনয়মান, সেই আবছা স্মৃতিগুলো উজিয়ে আরো একবার তাকালে, দেখা যায় আমার গোসলই শেষ হয় নি ...চুলগুলোর একটা ব্যবস্থা তো করতেই হয় ! বছরে মাত্র দু’টি দিন ! ও মা দেখো, মা এসে ঠিকই সিঁথি কেটে দেবে মাথার একপাশে ! 
- আমি বড় হয়েছি না  মা ! এভাবে সিঁথি কাটে কোনও ছেলে !
-পরের বার আর করতে হবে না , এইবার এমনি করে রাখ...সুন্দর লাগছে তো ! 
এই জন্মে আর সিঁথি পালটানো হলো না ! জানা হলো না আর কতো বড়ো হলে বদলে যাবে সব ! আবার কবে ডাক শোনা যাবে __`ঈদের দিন ! তুই এখনো ঘুমাস ?`
তবু তো ঈদ...তবু তো সোনামাখা এক ভোর বহু জলের ওপাড় থেকে ঘুম তাড়ানিয়া এক ডাক আসে , আমি মিথ্যে প্রতিশ্রুতি দেই _ আগামী ঈদ তোমার সঙ্গে করবো মা ! 


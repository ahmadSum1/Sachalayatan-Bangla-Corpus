কালো বরফ নিয়ে কনফুসিয়াসের লেখা পড়বার পর 



গান, নিজের মুখের মতো চিরচেনা নীল শিরা, সবুজ বিভ্রমের পাড়ে দাঁড়িয়ে, মানুষকে আর কতোই বা খেলতে হয়, খেলে, হেরে গিয়ে, কান্না লুকাতে লুকাতে, সন্ধ্যার ক্লান্ত সাগর পাড়ে ঠায় দাঁড়িয়ে আচমকা, তার নোনা জল মাখতে মাখতে, কখনো কখনো হরিৎ দিনগুলি, বরিষনজর্জর রাতগুলি, মাথার উপর একলা অই সী-গার্লের ডানায়, মৃত্যুর অধিক এক বেদনায়, প্রিয়তম মার্বেল হারানোর শোক, ফিরে ফিরে এলে এই শব্দ শব্দ খেলা, নিজের কাছে, প্রাত্যহিক এই বেঁচে থাকার মতো আটপৌঢ়ে অবসাদ ঠেলে এলে, কেউ কেউ বলে যে তার প্রত্যাবর্তনের গল্প তারা জেনেছিলো; কিন্তু, যারা জানে নি, কিংবা নিত্যদিনের উচ্ছ্বাসের তোড়ে বর্ষাগাঁথি গ্রাম, একই সরল বিশ্বাসে তার সকল হাহাকার বুকে নিয়ে কাঁথামুড়ি দিয়ে শুয়ে পড়লে, সে রাতেও বাঁশি বেজে ছিলো যেই বার, খুব করে বন্যার পানি উঠে এসেছিলো উঠোনঅব্দি; পানি তো নয়, সমগ্র চরাচর ভাসান, হৃৎপুরীতে থৈ থৈ হামলে পড়া সব ডাক ! কার কাছে গিয়েছিলে প্রত্যুষা ? কোথায় ?
বুড়ো রাই মোহন দাস, কবেই তার চোখ খেয়ে বসে আছে! যেটুকু আবছায়, আবছায়া দেখা যায় মানুষের, তারও বেশী ঘনয়মান অন্ধকারে, মেয়েটা বাড়ি ফিরে, ফিরে তো না ! ফেলে যাওয়া চুলের ফিতা, আলতার অর্ধেক শিশি, কী বিশ্বাসের হারানো গয়না গাঁটি ছুঁয়ে যাবার অন্ধ এক আকুলতা তাকে ফের বর্ষাগাঁথিতে নিয়ে আসে কতো কতো শীতের পর এক না-শীত না-ফালগুনের রাতে, পঞ্চমীর চাঁদ তবু ডুবে নি, বুড়ো রাই মোহন শুধু জেনে যায়, মেয়ে তার কোন ভাসানে ভেসে গিয়ে, ভাসতে ভাসতে, ক্লান্ত হয়ে, শ্রান্ত হয়ে, সবুজ লতা-গুল্ম পুড়িয়ে কয়লা হাতে এসেছে- 'কেন্‌ ফিইরা আইছত তুই ? মরতি পারলি না, কলংকীনি ? হায়া-শরম নাই তর ? মুখ দেখাছ ক্যামনে ? রাইত ফুরাইবার আগে আমার বাড়ি ছাইড়া যাইবে কইলাম' 
এই গল্পের আগে আরও এক গল্প, যেমন থাকে সব গল্পের, এভনের মতো কৃশকায় এক নদীর তীরে দাঁড়িয়ে, উড়ন্ত ফানুসের মতো উজ্জ্বল আর ভেতরবিদারী এক স্মৃতির ভেতর তলিয়ে যেতে যেতে রাসেল, আশফাকুজ্জামান রাসেলের মনে প'ড়ে যায়, মনি ভাইজান দু'হাত জড়ো করে ছবি দি'কে বললে, 'আমরা চলে যাচ্ছি ছবি।' ছবি দি' বললে, 'মনি দা' মন থেকে তোমাকে কোনদিন গাল দিই নি- ' । মনি ভাইজান বললে, ' আমাকে কিছু দাও ছবি । আমাকে কিছু দাও ' উঠে দাঁড়িয়ে ছবি দি' বললে, ' কি নেবে মনি দা' ? কি নেবে তুমি ?' মনি ভাইজান বললে, 'তোমার যা খুশী, যা দিতে পারো।' ফস করে মাথা থেকে ফিতে খুলে দিলো ছবি দি' । দিয়ে হু-হু করে কেঁদে উঠলো। বললে মনি দা', আমি মরে যাবো, আমি মরে যাবো । মনি ভাইজান অন্যদিকে তাকিয়ে বললে,' আমি আসবো, যে করেই হোক আমি আসবো ছবি, তুমি থেকো...' এই হলো প্রতিশ্রুতি। পায়ের নিচে হৃৎপিণ্ড রেখে দেয়া ।
 মাহমুদুল হক, কনফুসিয়াস বলে, সাপুড়ে লেখক,এই নিয়ে গল্প শোনান । সচলায়তনে  তার ব্যাখা পড়ে রাসেলের কতো কী মনে প'ড়ে ! 'কালো বরফে'র সেই গল্প পড়ে প্রতিশ্রুতি দিয়েছিলো রাসেল। সেই প্রতিশ্রুতি ভেঙ্গে দিয়ে আবার পড়েছে 'কালো বরফ' !
..আগুনলাগা এক রাতে কী মিথ্যে প্রতিশ্রুতি দিয়ে সে ঘরের বাহির করেছে প্রত্যুষাকে ! কী অবলীলায় লতা-গুল্ম সরানোর মতো করে  একদিন খুলে দিয়েছে এক গ্রাম্য কিশোরীর সালোয়ার আর অন্ধআলোর এক পথ ! বিশ্বাসভঙ্গ ! প্রতারণা ! সব ঠেলে যে মেয়েটা ফের বর্ষাগাঁথিতে ফিরলো, বাবা তার  দূর দূর করে দিলো...?! তার ঘৃণ্য প্রতারণায় বেনারস কী বর্ষাগাঁথি থেকে উঠে আসা  সবুজ মেয়েটার চুনরি ম্যা দাগ লেগে গেলো ! ছিঃ ! 
রাসেলের প্রায়-বিদেশীনি বৌ কাছ ঘেঁষে দাঁড়ায়- এনিথিং রং ?
না না ঠিক আছে ভাবছি- নদীর জলে কি পরিষ্কার ছায়া পড়ে দেখো ! সব দেখা যায় !


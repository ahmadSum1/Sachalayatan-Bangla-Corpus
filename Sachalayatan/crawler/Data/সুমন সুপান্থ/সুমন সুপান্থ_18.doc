এইখানে ধূলিধুসর-জন্মের বেদনা



সেই চীরচেনা ফ্রেমের ভেতর ঘন কুয়াশা ! মা’ ডাকছিলো ‘আয় বাবা , আয়...’ ! পৃথিবীর শেষ পাখি তখন বলছিলো-‘এভাবেই, এ-ভাবে একলা থাকা ভালো । মাঝে মাঝে ...’ মাঠভর্তি আবছা ভ্রম রেখে, হাড়ের ভেতর দিনযাপনের ভার রেখে, মগজে পাহাড় পুষে- গাইলো,
গাইলো-ই ‘বিরহের মেঘ ভেসে যায় অলকার পথে...’
 জ্বলে গেলো মাঠ...জল নীল হলো বিষে ! হা ময়ুরাক্ষী...হা দামোদর ...জল , সে জল, এতো, কোথায় যায় ! বত্রিশ বছর ! এতো এতো বছর । বয়ে বয়ে নিয়ে যাওয়া...শব্দহীন জোছনার ভেতর ... শব্দময় পাঁকে ! ‘কি আমার ব্যাথা, কাহারে জানাই ! / সে ছাড়া এ অন্তর কারো জানা নাই !’ অখিল বন্ধু ঘোষ , কার কথা বলো ? কাহার কথা বলো তুমি ?
 গোকুল ছাড়িয়া শ্যাম চলে গেলে, জ্যাঁ পল সার্ত্র’র পায়ের কাছে বসে রইলেন সিমোন দ্যা বিভোয়া ! মানুষেরা বললো,বলে, দেখে নিলো পৃথিবী জুড়ে একটি নেহায়াত সম্পর্কের ছায়া এতো এতো দীর্ঘ হয়ে ঢেকে দিচ্ছিলো বর্ষাকাঠি গ্রাম ...!
এই রকম রকমারি সব স্মৃতি, মর্মে গাঁথা হলে জানা হলো, আরেকটি বিফল বছর ...আরেকটি অর্থহীন তিনশোপয়ষট্টি !
ধ্যুত ছাই...
মা , ডাকছে আয় বাবা আয় ...
তোর পূর্বপুরুষের নাম – রাহু ।  নিয়তি-ই তোর বোন । কপালে জন্মদাগ নিয়ে রাজাসনে বস এইবার ! 


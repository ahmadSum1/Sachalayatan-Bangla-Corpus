প্রতিদ্বন্দ্বী ( শেষপর্ব )



শুরুর পর্ব
------------------------------- 
এমন নয়, এই পথ আমার অচেনা, এর আগে যাই নি কোনদিন। রাত্রিযাপনের জন্য কিংবা জাল ফেলতে না হোক, নদীতে তো যাওয়া হয়েছেই বহুবার। স্কুলে যেতে হলেও অনেকটা এই পথ ধরেই যেতে হতো। কোন ভাবেই এটা অচেনা পথ নয় আমার জন্য। সেই মাঠ...গ্রামের শেষপ্রান্তে বড় পাকুরগাছ, তার বাঁ দিকে নেমে গেলে খালের পাশে সেই চীরচেনা ডাহুকের ডাক...অনতি দুরে স্কুলের মাঠে জেলেশিশুদের নামতাধ্বণি ...ক্রোশ কতক গেলে পুরাতন জমিদার বাড়ি...হাফিজিয়া মাদ্রাসা, বুধবারি বাজার...সবই একই রকম। চেনা। তবু আজ, এই অন্যরকম সকালে সব কিছুর আবহ বদলে যায়! বেশী বদলে যান বোধকরি বাবা। তাঁর হাঁটার ভঙি, গতি –সবকিছু নতুন এক মাত্রা পায় সেই সকালে। তাঁর কাঁধ, গ্রীবা, চাহনী সব প্রদর্শকের তৃপ্তিতে টালমাটাল!
আমাদের দু’জনের মাথার উপর যুগপথ কৌতুহলী আর নির্লিপ্ত এক আকাশ। নাতিদীর্ঘ পথ, সর্পিল কিন্তু উদ্ভাবনের, - নদীতে পৌছার। 
পুরো ভু-বাংলায় যেমন হয়, জেলেপল্লীগুলো নদীর তীর ঘেঁষেই থাকে, আমাদের গ্রামটা তেমন নয়। নদী থেকে মাইল কতেক দুরের গ্রাম। তবু, কি এক আশ্চর্য কারণে গ্রামের সবাই নদীনির্ভর জীবন যাপনের ঘরানা তৈরী করে বসে আছে অনাদিকাল থেকে। কেউ নাও বাইছে নদীতে, খেয়া দিচ্ছে... কেউ নাও কিরায়া দিচ্ছে। গ্রাম থেকে ভদ্দর লোকদের নিয়ে যাচ্ছে জেলা শহরে, কোর্ট কাছাড়িতে, ডাক্তারের কাছে । কূলবধুকে ফিরিয়ে আনছে নাইওরে, নিজ গ্রামে। আর বেশীর ভাগ মানুষ মাছ মেরে, মাছ বেঁচে পেটে দিচ্ছে দানাপানি। নদীতে, পানির উপরই বিশেষ কৌশলে তৈরী করা একেকটা বাতানঘর আছে প্রায় সবারই, যারা কেবল মাছ শিকারে যাচ্ছে নদীতে, তাদের। পানি থেকে হাত পাঁচেক উপরে বাঁশের তৈরী সেইসব বাতানঘর। নদীতে নির্দিষ্ট একটা অংশে জাল ফেলে, সারারাত তারা ওই মাচান ঘরে শুয়ে বসে,  সাগর কুলের নাইয়্যা রে , অপর বেলায় , ও মাঝি কোথায় চলছো বাইয়া রে গেয়ে, জোছনায় অপার্থিব একটা স্তব্ধতা এনে চরাচরে, অপেক্ষা করবে ভোরের। সুর্যের উজ্জ্বল আলোয়, মাছেদের শরীর ঝিলিক দিয়ে  উঠলে, তাদের চেহারার অভিব্যক্তি যাবে বদলে। একেকটা মানুষের দিকে তাকালে তখন মনে হবে জীবনের চেয়ে সত্য কিছু নেই। এরা বুঝিয়ে দেবে জীবনের দিকে রাঙানো চোখ নিয়ে তাকানো মানুষ তারা। হয়তো ক্লান্ত, ধ্বসনামা - তবু অবিরাম যুদ্ধ করা মানুষ। নদীতে রাত্রিবাস তাই জীবনের অন্যতম এক পাঠ বলে বিদিত আমাদের গ্রামে!
আর কেউ যদি লেখক হয়, তাঁর অনেক কথা মনে পড়বে। মহানন্দার কথা মনে পড়বে। তিস্তার কথা। তিতাস কি, রূপানারয়ণের কথা। এই ভু-বাংলা যে এখনো নদীমাতৃক বলে নন্দিত, এই নদী আর তার তীরবর্তী মানুষদের দেখে সেটা পুনরায় মনে পড়বে তার।  
আমার কিন্তু তেমন মনে হলো না। বাবার সঙ্গে বাতানঘরে উঠলাম ঠিকই, কিন্তু আমার ভালো লাগলো না কিছু ! মাঝরাতে বাপ-বেটা খেয়ে নিলাম। জাল ফেলা শেষ হয়ে গিয়েছিলো আরো আগেই। আমার ঘুম ঘুম পাচ্ছিলো দেখে বাবা বললেন,’ঘুম আইলে ঘুমাই থাক্‌’ । আমিও তা ই করতে গিয়ে দেখি, যতোই নড়বড়ে হোক ঘর আমাদের, বাতানঘরের চেয়ে ভালো অন্তত। ওখানে ঘুমানো যায়। এখানে সে আশা করা বৃথা। 
কিছুদুরে, নিজের মাচানে, শশাংক কাকা তার উদাসী গলায় গান গাইছিলেন , সেটা শুনছিলাম, আর ঘুমানোর চেষ্টা করছিলাম । ঘুম এসেছে কি না, হঠাত দেখি মাচানঘরে আমি একা। বাবা নেই। কিন্তু ভুবন ভুলানো একটা সুরে চারপাশ থৈ থৈ করে উঠছে ! আমার বাবা বলে বলছি না, বাঁশির সুর এতো সুমধুর হয়, আমি এই জীবনে আর শুনিনি ! মাচানের ছাদে উঠে বাঁশি বাজাতে থাকা বাবাকে দেখে আমার বিভ্রম হয় প্রথমে । আমি চিনতে পারি না তাঁকে। এই মগ্নতা আমার অচেনা । এই প্রাণউজাড়ী সুর আমার না-শোনা । এমন নিষ্টায়, প্রাণসঁপা কোন কাজ আমি তাঁকে আর করতে দেখি নি কোনদিন ! আমার মনে হলো তিনি প্রণতি দিচ্ছেন । মা’কে দেখেছি; ঠাকুর ঘরে ঢুকলে তারও এমন অভিব্যক্তি হয়। তাঁকে আর চেনা যায় না ! কিন্তু বাবা কাকে প্রণতি দেন এই পোয়াতি রাতে ! কে তাঁর ঠাকুর ? বাঁশির সুরে যার পূজা সাঙ্গ হয়ে যায়। বাবার বাঁশির সুর আমাকে এইসব প্রশ্ন, বিহবল সব দৃশ্য নির্মাণের প্ররোচণা দিচ্ছিলো, আমার মনে আছে। ফলে, পরক্ষণেই বাবাকে যাত্রায় দেখা বিবেকের মতো লাগে আমার কাছে। এই জগত-সংসারে যে খুব বেমানান। সে এসেছে অন্য জায়গা থেকে। সে যাবেও অন্য কোথাও। বাঁশি বাজানো ছাড়া যার আর কোন কাজই নেই !  
শংকর কাকা হাঁক পাড়লেন প্রথম- ‘ আইজকোও বাঁশি বাজাইরায় নি রমা দা !? আইজ নো লতু তোমার লগে !!!!’ 
লতু আমার ডাকনাম। বাবার ডাকনাম রমা।
বাবা বাঁশি বাজানো বন্ধ করে দিলেন তত্‌ক্ষণাত্‌! যেন তারও মনে পড়লো , ভুল হয়ে গেছে একটা ! আমি আর বাবা এক সঙ্গে থাকার সাথে বাঁশির কি সম্পর্ক বুঝলাম না আমি  ! কিন্তু বাবার কাচুমাচু মুখ দেখে আমার বোকা বোকা বিস্ময় বাড়লো আরো।  
 পরদিন বাড়ি ফেরার দুপুর ছিলো অন্যরকম। রাগী। ভয়ংকর। চেনা পথঘাট যেন অন্যরকম হয়ে গেলো ! আমার মনে হলো আমরা ভুলপথে এসে গেছি। বাবাকেও কিঞ্চিত ভীত মনে হলো আমার। মনে হলো, তাঁরও যেন অচেনা এই পথ । যেন কোন এক সর্বনাশা ঝড়ের ভেতর পড়ে যাচ্ছি আমরা ! অনির্দেশের অন্ধকারে উন্মাদের মতো ধেয়ে আসছে সেই ঝড় ! দীর্ঘদেহী ভুতূরে গাছগুলোকে জল্লাদের মতো লাগছিলো। আগের সকালেই যা কিছু এতো সুন্দর ছিলো, পরদিন দুপুরে সেটা এমন বিভত্‌স হয়ে পড়লো কেন, সেই উত্তর খোঁজারও ফুসরত মিললো না! আমি কিছুই না বুঝে উঠে বাবাকে অনুসরণ করতে লাগলাম। 
সবচেয়ে বড় বাঁকটা পেরিয়ে, মাত্রই রাজ আইল ধরে গ্রামের ভেতর ঢুকেছি। ঘন ঝোপঝাড়, শুকনো পাতায় পা রেখে, মর্মর ধ্বনি তুলে, সমস্ত নির্জনতা ছত্রখান করে দিয়ে, আমদের পিতা-পুত্রের মাঝখানে যে মূর্তি এসে দাঁড়ালো; হাতে কলসি না থাকলে আমি তাকে নির্ঘাত স্বরসতি বলে মেনে নিতাম ! সে যেন দেখলোই না আমাকে ! সত্যিই দেখে নি হয়তো।  কিন্তু আমি দেখি। আমার আর বাবার মাঝামাঝি এক বয়স তার। আমার চেয়ে বছর দশেকের বড় হলে, বাবার চেয়ে আরো দশেকের ছোট হবে হয়তো। কিন্তু তার শ্রী এমনই যে , বয়স নির্ণয় বৃথা সেখানে। এমন সুশ্রী কেউ এই গন্ডগ্রামে থাকতে পারে, আমার না-কৈশোর - না-যুবক মন বিশ্বাস করছিলো না। আমি প্রাণপণে চাচ্ছিলাম, সে আমার দিকে তাকাক আবার। আবার দেখি আমি তাকে । কিন্তু সে বিদ্যুতের গতিতে বাবার সামনে গিয়ে দাঁড়ালো । কিছুটা যেন পথ আগলেই। বাবার চোখ আনত।  তবে সে এমন করে বাবার দিকে তাকালো, যেন তৃতীয় কেউ যে এখানে আছে, সেটা তার নজরহীন ! বললো...’আইজকো বাঁশি...’
কথা শেষ হলো না। বাবা ঘাড় তুলে তাকালেন আমার দিকে। সঙ্গে সঙ্গে সেও যেনো এই প্রথমবার আমাকে দেখতে পেলো। ঢোক গিলবার মতো করে গিলে ফেললো বাদ বাকী শব্দগুলো। আমার দিকে এমন দৃষ্টি নিয়ে তাকালো, আমার মনে হলো, এইবার আমি বাবার উপস্থিতি ভুলে গেছি সঙ্গে সঙ্গেই । সে আর আমি, আর যেন কেউ নেই এখানে ! চাইলাম, এমন করে সে আমার দিকে অনন্ত সময় তাকিয়ে থাকুক। আমার কি যে হলো । আমি চাইলাম বাক্যটা সে শেষ করুক। বলুক কি বলতে চাইছিলো বাবাকে । আমিও কিছু বলি তাকে। কিন্তু কি বলা উচিত সেটা আমার মনে পড়লো না তখন। 
আর বাবা ? দ্রুত পায়ে এগিয়ে গেলেন অনেকখানি, বলতে কি দৌড়ালেনই প্রায় । যেন কি এক রহস্য এখানে খুলে খুলে পড়ে যাচ্ছে এখুনি। কাঠগড়ায় দাঁড়িয়ে যেনো তিনি অপেক্ষা করছিলেন একটা মৃত্যুদণ্ডের ! এখনই বিচারক সেই রায় পড়বেন আর ফাঁসী হয়ে যাবে তাঁর! সেই কাঠগড়া থেকে পালিয়ে আসা বাবাকে আমার, তাড়া করছে নৃশংস সব পুলিশেরা । যেন এখনই উন্মোচিত হয়ে পড়বে জমাট এক রহস্যের পর্দা । তাতে চীরকালের ভীতু বাবা আমার আরো ভীতু হয়ে দ্রুত পায়ে চলে যাচ্ছেন নাগালের বাইরে। ধরা পড়ে যাবার পাহাড়প্রতিম শংকাসমেত ! সর্বস্ব হারানো, মার খাওয়া মানুষের মতো বুকের কাছে দু’হাত জড়ো করে পালাচ্ছেন, দোহাই, তুই, বাবা লতু আমার, তুই দেখতে চাস না কি আছে লুকানো...এই আমার শেষ রহস্য জন্ম ও জীবনের।
আমি নিজে, পেছনে নেশাজাগানিয়া ওই রমণীর দিকে ফিরে ফিরে তাকিয়ে, মৃগয়াফেরত রাজকুমারের মতো হাহাকার বুকে গেঁথে দ্রুত হাঁটতে থাকি। আর সোহরাবের অভীপ্সা নিয়ে, বাবার সমান্তরালে পৌছেও যাই এক সময়।
দুপুরের তীব্র রোদে আমাদের দু’জনের ছায়া তখন একই সমান দেখায়।       


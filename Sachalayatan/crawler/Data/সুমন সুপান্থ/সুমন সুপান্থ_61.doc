একদিন চাঁদের বেদনা,বেদনার চাঁদ একদিন



ধারণাটা জিফরান খালেদের কাছ থেকে ধার নেয়া । তারই একটা কবিতা পড়তে গিয়ে পড়া হলো, আরো কিছু কবিতাময় কথা,সম্প্রতিই । আচমকা ভেবেছি নিজেও, তাই তো ! শুধু কি কবিতা ? কবিতার জন্মলগ্ন ও কি লঘু গুরুত্বের- আনন্দ ও বেদনা যুগপথ হিসেবে ! তীব্র জোছনার এক মাতাল  রাতে হু হু হাওয়া কেটে কেটে বৃষ্টলের পাহাড়ি হাইওয়ে ধরে ফিরছি ! কী ভেবে আকাশের পুব কোণে তাকেলে দেখি খুনী এক চাঁদ লটকে আছে আত্মহত্যার সমুহ প্রলোভন নিয়ে ! দেখি, বহুবছর আগে,এমনই আকাঁবাঁকা পথ ধরে চোখভর্তি স্বপ্ন নিয়ে বাড়ি ফিরছে বোকা এক বালক, দাহের টেবিলের কাছে প্রার্থনা করে মাঝ রাতে লিখতে বসেছে দুরের ততোধিক বোকা এক বালিকাকে ! এইখানে আমাদের সোনার চাবি !!!! 
মাথার ভেতরই লেখা হয় যায় প্রথম কবিতাটা ।
দ্বিতীয় কবিতাটা লিখি নেশা টলমল আরো এক রাতে , নিজ জন্মের ঠিক ২৭ বছর পরে । দু’টো কবিতাই আলো দেখলো সচলায়তনের সদর দরজা দিয়ে  
এক
জল দরবারে সাক্ষ্য দিতে এসে ঘুমিয়ে গেছি ফের প্রিয় মাছঘরে !
তোমার রঙে আর রাঙা হয় নি অনাবাসী এই উতলা রাতে
মানুষেরা সন্ধিবেলায় এসে ভুলে গেছে যেহেতু পুরাতন সাকিন
এই বিষাদিত নিদ্রা তবে ভালো,ভালো এই নুনমাখা চান্নীপান 
কাছে এলে দেখতে পাবে ঠিক,শিরার ভেতর রেখেছি হাফ-সমুদ্দুর
তার নুন ও নোনতা পৃষ্টা এক, বিরহবেদনার হালখাতা ।
ভুল সাহসে দাড়িয়েছি সাপ্তাহিক হাটবারে
এইবার যদি বিক্রি হয়ে যায় সব, এইবার যদি তুমি কিনে নাও আমারে ! 
দুই
আধারে কভু ফিরি নি বাড়ি,পাছে চাঁদের গতরে লেগে যায় দাগ !
পথের বাঁকে গাছেদের মেনেছি ইয়ার,তারা নিজস্ব স্বভাব সংকেতে
কাছে টেনে আবার ছুঁড়েছে দূর; তাতে যাহা গুপ্ত অনুরাগ
মিলেছে আর মিলায়েছে ফলাফল মন মজানো অংকে 
আমি ভাঁড়ারে রাখি নি সঞ্চয়- শিল্লি মেরে চলে গেছে কাল
ফিরতি পথে দেখি তুমি দাড়িয়েছো মুদিত পুষ্পের লজ্জায় লাল
সেই চির রহস্যের ভেতর পথের ইতিহাস পেয়েছে গূঢ় ব্যঞ্জনা
নিরবতা ? কার নিরবতা বলছে উঠে 'কেউ নয় আপনজনা ?'


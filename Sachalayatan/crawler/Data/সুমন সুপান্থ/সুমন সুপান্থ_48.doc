নিহত ঘুঙুরের ধ্বনি



ফের প্রার্থনা । ফের এই নিমগ্নতা । আজ নামুক গান , এবং জোছনার ঝালর ! বাকী যা কিছু রয়ে গেলো ; অবনী বাড়ী নেই বলে ফিরুক তারা নামহীন জোত্ স্নায় ! মাঠে মাঠে পড়ে আছে কিছু স্মৃতি , লাল ফিতে , চুপসানো বেলুন ! বান্নী কী , সাকার্সের মেলা শেষে ফিরে গেছে নাচনেওয়ালী বালিকারা । তাদের জন্য শোক  ও  সন্তাপ বুকে নিয়ে  এ গ্রামের কিশোরেরা দল বেঁধে বিরহ পুড়াক । নদীতে ঝাপ দিয়ে তুলুক কিছু ডুব সাঁতারের চিহ্ন ! গাছে গাছে ঝুলুক কিছু ফুল ও নোনতাময় ঘ্রাণ ! ও পাড়ার শেলী আক্তারের বাহুমূলে বসে থেকে তারা ঝরুক স্কুলের পথে পথে !
ডাক পিয়নের হাতে ঘুরে ঘুরে আসুক হলদেটে খাম । আর ও দুর কোন গ্রাম থেকে সন্ধ্যার আবছায়া মাখিয়ে তার খালতো কী ফুফুতো ভাই  , কিংবা ভাইয়ের বন্ধু  লিখুক - '..... তোমাকে দেখার পর আমি সারা রাত জেগে থাকি , শেলী ! ' সেই চিঠি নিয়ে , আবেগে , ধরা পড়ে যাবার ভয়ে , শেলী কাঁপুক অহরহ ! রাতে তার ও ঘুম না হোক , রেডিও তে নিলুফার ইয়াসমীন ভেসে আসুক এতো সুখ সইবো কেমন করে কিংবা বাকী গল্প অন্যদিকে যাক । শেলীর বিয়ে হয়ে যাক পাশের গ্রামের  কুয়েতফেরতা শামীমের সঙে ! এই গ্রামে তখনো জোছনা নামুক । পার্বেণের পর পার্বণ আসুক । ভেজা চোখ নিয়ে , আকাশের দিকে তাকিয়ে আমি  তোমাকে না বলি ---
 রিন্টু,মাধবীরা  কাল রাতে ওপারে চলে গেছে......


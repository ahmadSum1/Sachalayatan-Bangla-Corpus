নিপু চরিতঃ অমলিন অধ্যায়  



গ্রামের ভেতরে,গাছে গাছে,আকাশে আগুন লাগিয়ে বসন্ত এসেছে কি,আসে নি  - কবিতায় পড়া সেই বনলতা সেন, কোথায় যেন তার নিজস্ব পুরুষের কাছে বসে শান্তি বিলাচ্ছে দু'এক দণ্ড। মনুতে তখন হাঁটুঅব্দি জল ... নিপু ভাই বলেন, চল্‌ নদী ধরে হাঁটি । নদী মানে নদী। পাড় না । নদীর বুক ধরে । নিচে বালি চকচক করে। দু'পাড়ের মানুষেরা আমাদের দু'জন পাগল মানুষকে দেখে বুঝে নিতে চায়, এখনো মাথা আউলা মানুষেরা আছে বলেই এই নদীতে মাঝ...গ্রামের ভেতরে,গাছে গাছে,আকাশে আগুন লাগিয়ে বসন্ত এসেছে কি,আসে নি  - কবিতায় পড়া সেই বনলতা সেন, কোথায় যেন তার নিজস্ব পুরুষের কাছে বসে শান্তি বিলাচ্ছে দু'এক দণ্ড। মনুতে তখন হাঁটুঅব্দি জল ... নিপু ভাই বলেন, চল্‌ নদী ধরে হাঁটি । নদী মানে নদী। পাড় না । নদীর বুক ধরে । নিচে বালি চকচক করে। দু'পাড়ের মানুষেরা আমাদের দু'জন পাগল মানুষকে দেখে বুঝে নিতে চায়, এখনো মাথা আউলা মানুষেরা আছে বলেই এই নদীতে মাঝে মাঝে বান ডাকে কি না, কেবল তার জন্যই বারকি উঠে কি না ফি বছর ! তাঁর গল্পেরা এসে, গল্পের মানুষেরা গালে হাত দিয়ে বসে থাকে অদূরে কোথাও। আর আজ যা কিছু লিখি ছাইপাশ, মনে হয় সবই তাঁর হাত দিয়ে, তাঁর দেয়া কলমে। 
বাবা মরে যান হুট করে । ছেলেবেলায় নিজেও মরতে বসছিলেন একদিন । বাড়ির পাঁশে গভীর খালে পড়ে ভেসে যান মাইল খানেক... হুগলার ঝোপে আটকে থাকলে কি করে জানি সেই যাত্রা বেঁচে উঠেন । বাঁচেনি কি আসলে ? বলেন না না বাঁচা না তো , নিত্য দিন মরে যাবার নামান্তর এই ...সেই নদী পাড়ের গল্প নিয়ে লিখেন জোড়া কুকুর ও বেদিনীসকল । বেদে বহরের কাছে পুরো একটা কৈশরিক দুপুর কাটিয়ে এসে, বহু বছর পর লেখা হয়ে যায় অ-সামান্য এক বাংলা গল্প- জলদাসের মত্‌স্যঘ্রাণ । সেই ঘ্রাণ ঢাকার সাহিত্য-বাণিজ্যওয়ালাদের নাকে পৌছায় না । বরং আরো কিছু কাল পরে আমাদের করা ছোট কাগজ নদীকথা দিতে গেলে মশিউল আলম, সাজ্জাদ শরীফকে ডেকে বিস্ময় দেখান- 'এই সাজ্জাদ, দেখো দেখো, নিপুর গল্পের নাম- সেদিন গমখেতের উপর কাক উড়ছিলো হা হা হা !কী উপহাস ...কী তাচ্ছিল্য !
কেন ?
সেদিন যেমন জানি নি, আজও না। এই জন্যই কি,যে আকমল হোসেন নিপু সেই নদী,জল, হাওয়া,মেঠোপথ; তারও চেয়ে বেশী মানুষকে ভালোবেসে, তাদের ব্রাত্য গল্পকে তুলে এনেছেন ?... এইজন্য কি, যে, তিনি দেখেতে পারেন, কী নিষ্ঠুরতম বাস্তবতায় বাবার লাশ উঠানে রেখে বারবছরের শিশুটার জন্য কোটি টাকা দামের প্রশ্ন হয়ে আসে,মৃত বাবার দেনা শোধ করা জরুরী না, ভালো মানের কাফন দেয়া প্রয়োজন ... ! না কি এই জন্য যে, তাঁর প্রান্তিক চোখ দোরা কাউয়া দেখে না, দেখে বনেলা রাজহাঁস ও ব্যথিত মানুষ সকল ? 
মাটিলগ্ন এই শক্তিমান গল্পকারের একটা গল্প সচলে পোস্টানোর আকুল বাসনা রাখি । সহসাই । হয়তো আজই । 


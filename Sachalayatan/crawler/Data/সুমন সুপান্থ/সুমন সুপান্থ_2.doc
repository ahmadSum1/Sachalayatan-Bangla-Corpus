মহাকালের গায়ে দস্যু তোমার বিশ্রী বুটের ক্ষত 



তীব্র হয়ে হিম নেমে এসেছে এখানে। মাঝে মাঝেই অমল-ধবল তুষারে ঢেকে যাচ্ছে সব। গাছ-পালা। চরাচর। সব। রক্তের ভেতর যেটুকু উষ্ণতা বা ছিলো অবশিষ্ট, এমন ডানাকাটা হিমের ভেতর সেটা যেন ঘুমিয়ে না পড়ে তাই আমরা কেউ কেউ গরম পানিতে অন্দর মহল ভেজাতে যাচ্ছি দুরের শুড়িখানায়!
আর গ্রামে আমার যে বোনের নাম রাহেলা, আমার যে বোন বহ্নিশিখা, মায়ের ঔষধের টাকা, ছোটভাইয়ের স্কুলের ফিস, বাড়ি ভাড়ার টাকার হিসেবের সঙ্গে নিজের মাইনের টাকা মিলে না বলে একদিন তারা মিলিত হয়ে রাস্তায় নেমে আসে। একদিন তারা পরষ্পর এক হয়ে ইতিহাসের সুলতানা রাজিয়া, মহাকালের ইলামিত্র  হয়ে ঢাকার রাস্তায় নেমে ফৌজি বুটের তলায় পৃষ্ট হয় আর অবাক চোখে তাকায়। তার ভাইদের কোথাও দেখা যায় না! তারা বহুদুরে, স্বপ্নের লাল আলো নিভিয়ে দিয়ে, শুড়িখানায় বেহেড! শুধু বোনেরা জানে কিংবা তারা আগাম অনেক কিছুই জানতে পারে; তারা জানে আবারো লুণ্ঠিত হতে চলছে তার সবুজ আঁচল! হলুদ-মরিচের গন্ধমাখা মায়ের আটপৌঢ়ে দশহাতিখানা!
তখন তারা বেহিসেবী হয়ে উঠে। তারা দুঃসাহস দেখিয়ে বলে ‘বাঁচার মতো বাঁচতে চাই’।
আর যারা তাদের প্রভু, আমাদের মাথার মাথা; আঙুলির এক ইশারায় তাদের পোষা জন্তুরা হামলে পড়ে আমার বোনের উপর। বলে ‘মারার মতো মারতে চাই’
আমরা তখন দূরে গা গরমের ঔষধ গিলি! ব্লগ লিখে ফালতু আবেগের ঝালাই দিই। আর আনন্দে হাততালি দিয়ে উঠি। কেননা তখনো শীতরাত্রির নির্জনতা কাঁপিয়ে দিয়ে আশুলিয়া কি সাভারে ৩১টি পোড়া মানুষের লাশ সাজানো হচ্ছে। তাতে কাবাব কাবাব গন্ধটা আমাদের মুনিবদেরই নয় শুধু, আমাদেরও ক্ষুধা তৃষ্ণাকে উসকে দিচ্ছে আরো!
  [ শিরোনাম,ছবি,ছবি-শিরোনাম কৃতজ্ঞতা মোহাম্মদ আরিফুজ্জামান ]


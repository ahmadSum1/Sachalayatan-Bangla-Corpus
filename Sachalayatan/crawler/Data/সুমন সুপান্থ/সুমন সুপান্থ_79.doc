এক জন্মের ধূসরতা নিয়ে



 ১.
 কতোটা বিগত রেখে এলে পিছনে , ধুলোধূসরতা কতোখানি ; মানুষের সমুখে আর থাকে না কোনও একা একলা একটা ডিঙি-- নদী পারের ? ঝরে পড়া মলিন পাতা কতোটা দিন একলা বাঁচে , পায়ের নীচে , তারপর , দ্যাখে , দুরে দুরে কোথাও একটা ম্লান বাতি জ্বলে নিভে , আবছা । 
  এক-ই রকম গ্রাম আমাদের , আর ১০ টা গ্রামের মতো-ই , তার সমূহ আবহমানতা নিয়ে । বিশাল ভূগোলের এক প্রান্তে ছোট্ট সবুজ এক ব-দ্বীপ। তার ও এক প্রান্তে ছোট্ট এই গ্রাম । নিয়ম করে বর্ষা,শরত্,বসন্ত আসে । হিম নিয়ে নামা তেমনি  এক শীত রাতে পৃথিবীতে হুমড়ি খেয়ে পড়েছিলো যে শিশু, ত্রিশ বছর পর পেছন ফেরে তাকালে  যতোদুর চোখ যায় তাতে বর্ণিল এক শৈশবের-ই ঘূর্ণি ! মাঝে মাঝে তারা হয়ে জ্বলে, নিভে । তীব্রতম আলো ফেলে ও ধরা যায় না কিছুতে-ই ! শৈশবের সেই সাদা কালো ফুটবল গড়াতে গড়াতে দূর মাঠে, কী, আসমানে পান্ডুর এক সামিয়ানা হয়ে ঝুলে থাকে । তাতে কতো শতো মুখ , ধূসর হতে হতে ডুবে যায়, আবার ভাসে ও !
 বিভ্রম , দূরবর্ত্তী বেদনার রঙে রাঙা সেই কিচ্ছা , হাসি-কান্না-বেলা-অবেলা-ভুলবেলার গল্প লিখবো বলে দাহের টেবিলের কাছে করুণা প্রার্থনা করি , হে মহামান্য সন্ধ্যাবাতি !!
  নদী । নাম ছিলো জুজনা । কেন এমন নামকরন , শত চেষ্টায় ও আজ আর জানা যাবে না ! মাস তিনেকের বড় চাচতো বোনকে সঙে নিয়ে মাসে পর মাস হাত দিয়ে , খুন্তি দিয়ে খুঁড়ে খুঁড়ে জন্ম দেয়া নদীটি কে আজ পাওয়া যাবে কেবল হৃদয় খুঁড়লে-ই!  আমার মতোই  দূরদেশে পড়ে থাকা চাচাতো বোনকে জিঙেস করি, ' এই আপা , 'জুজনা'র কথা মনে আছে তোর ? ' ; হারানো মার্বেল খুজে পাবার আনন্দবিস্ময় নিয়ে সে বলে,'তোর দ্যাখি সবই মনে থাকে ! '
মনে থাকে বলেই কি-না , লং ড্রাইভে অক্সফোর্ড ছাড়িয়ে স্টানফোর্ড 'র দিকে যেতে যেতে আচমকা এভনের তীরে দাঁড়িয়ে গেলে দ্যাখি, গোধূলীর বিষন্ন আলোয় উলিয়াম শেক্সপিয়ার আমার মতোই আর্দ্র হয়ে উঠেন ! হত্যা হয়ে যাওয়া নদী বিরহে আমরা দু'জন যৌথকান্নায় আসন্ন রাত্রির অপেক্ষা করি ।
মামবাড়ী যেতে হলে অনেকটা পথ-ই যেতে হতো নৌকায় । সে এক নৌযাত্রা ! ঘন্টা তিনেকের ভাসান । আক্ষরিক অর্থেই এক নাইওরী নাওয়ে পশ্চিমে বয়ে চলা ছইতোলা সেই নাওয়ের  ভেতরে মায়ের আনন্দিত মুখ , বিলভর্তি লাল-সাদা শাপলা, আমরা বলি কী না ভেটের ফুল ; ফুটে আলো করে আছে চরাচর ! এইসব গল্প কি লেখা যায় ? না কি লেখার ভান করে করে বলে দিতে হয় ,সত্যি যদি লিখি কোনও দিন , লিখতে পারি , তবে লিখে দেবো সব । লিখে দেবো একরাত্রি অন্ধকার বুকে জড়িয়ে  আরতি দি'রা  সেই যে গ্রাম ছাড়লো , শূন্য ভিটা তাদের ,সেই থেকে থেমে থেমে কেঁদে চলে ! আমি তা নিয়ে গল্প লিখতে চাই , কিংবা লিখি ,বেদনা দিবসের গান  আরতি দি' কী, শৈশবের একই ধূলোমাখা , একই রঙে রাঙা বড় বোন , সেই গল্প পড়বে কি , জানেই না এইসব কথামালা কেউ আজ ও মনে রেখেছে !!
মাঝে মাঝে ভাবি , সন্দীপনের মতো ভাবি , 'আমি প্রায় সবকিছুকেই মিথ্যে ও ভুল বলে ধরে নিয়েছি । সবচেয়ে বড় ভুল ও বেশি সন্দেহজনক মনে করেছি আমার আন্তরিকতাকে । কোনো ভোরে আলো লাগলে , কোথাও বা গড়ের পিছনে সূর্যাস্ত দেখে মুগ্ধ হলে কোনোদিন , কাঁধে হাত রেখেছি নিজের , সত্যিই তো না কি বই পড়ে শিখেছো ? জানতে চেয়েছি , বা , এই রকম প্রচলিত বলে ভালো লেগেছে '
তব এই গান ও গল্প বলে যাবারই , আমি তাই সময়ের জন্য বসে থাকি ।
থেকে , প্রার্থনার মতো বলি , ভেসে যাই নি এখনো , খড়কুটো , ভেসে যাবার অপেক্ষায়.........


‹ নিশিন্দা মেঘের বাতিঘর
উপরে
সুমন সুপান্থ @ বিষাদঘর ডট কম ›




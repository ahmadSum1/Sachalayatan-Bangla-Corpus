স্মৃতি মাতৃক খুচরা কষ্ট



স্মৃতি মাতৃক খুচরা কষ্ট
সু  ম  ন   সু  পা  ন্থ
সারারাত মুখরিত দহন; মথুরার গল্প নেমেছে পদ্যসুরে
ঘুমহীন মফস্বল কবি গ্রন্থিত হই শিশিরে পুনবার
কতোবার বলেছি আমার শহর দেখতে আসো যোজন দূরে
নিভৃত নিধুবনে নিঃস্বরাত জানে মর্ম, হৃদি যাতনার !
সেই তো গেলে ভেসে ভেসে জলের বৈঠায় উজানে বহতা
আমার বর্ণিল মুখরতা এক ফাঁকে উড়ে গেলো গার্হস্থ্য রোদে
স্বপ্নকে আর ভাই ডাকি না এখন, পথে ঘুমায় শ্যাওলা পিচ্ছিলতা
কতো পূর্ণিমাও চলে গেছে দূরদেশে. . . কতো প্রতীক্ষা ভ্রষ্টবোধে!
তবু জোছনা এলে মনে হয় তুমি দেখতে এলে আমাদের
মৃত্যুর উদ্ধৃতি ভুলে নাচতে নেমে যাই উন্মাতাল-স্বপ্নমাঠ
আকস্মাত্ কে কার ভাঙ্গায় ভুল -  ব্যর্থতা এই রাতের !
সেই তুমি খুলে এলে লোকায়ত অর্ন্তবাস. . . শাড়ি
অভিশপ্ত ভাস্কর তখোন পেরিয়ে গেছে নিয়তির চৌকাঠ
নির্বাসনের সেই রাতে আমিও আর ফিরিনি বাড়ি ।


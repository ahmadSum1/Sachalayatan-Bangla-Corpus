সন্ধ্যায় বৃষ্টি এলে



সন্ধ্যায় বৃষ্টি এলে
সু ম ন  সু পা ন্থ 
সন্ধ্যায় সামান্য বৃষ্টি... বৃষ্টি খেলতে শহরে এসেছেন বাল্মীকি
বিভঙ্গ চৈতন্যের কাব্য হবে এবার, এ সন্ধ্যায় আমরা কি লিখি!
প্রত্ন সভ্যতা বার্ধক্যে গ্যাছে এমনই প্রশ্নের তোড়ে -
ফি-সন্ধ্যায় আমরা উত্তর খুঁজি প্রাত্যহিক সুরে
ধ্রুবতারা জানে ধ্রুবসত্য, ঢেউয়ের বাড়ি নদীকূলে
লুপ্ত সন্ধ্যায় কেন নাচে দহন গহীন মর্মমূলে
                             তবু
সন্ধ্যায় বৃষ্টি এলে,		আমরা দাহ্য হতে নামি পথে
সন্ধ্যায় বৃষ্টি এলে,		নিজেকে বাঁচাই কোন মতে
সন্ধ্যায় বৃষ্টি এলে,		ভাসে বিষন্ন আত্মার গান
সন্ধ্যায় বৃষ্টি এলে,		বুনি ‘নাভিতে সবুজ ধান’
                                    আর
সন্ধ্যায় আশা রাখি	     কুমারী প্রেমিকা এবার রজঃস্বলা হবে
সন্ধ্যায় আশা রাখি 	      শিসগুলি নির্ভুল ঠিকানা পাবে
সন্ধ্যায় কাব্য এলে	      প্রান্তিক বাজারে বেচতে যাই
সন্ধ্যায় কাব্য এলে	      কাতর কবি দগ্ধ বনসাই !


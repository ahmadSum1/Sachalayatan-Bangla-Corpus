বলেছিলে, শুভব্রতা 



আজ কারা যায় নক্শী কাঁথার মাঠে? কারা গায় কাব্য কলার গান ?একদিন স্বপ্নের প্রাথমিক স্রোতে জীবনের এমন বহু অর্থ জানা হয়েছে  । সারা গ্রাম জুড়ে স্বপ্নবসতি. . . চৌকাঠ ডিঙালেই নিকানো উঠোন ,ঝিঙেফুলের বিদূরতা-অমন দূরে নিজেকে গেঁথে ‘চন্দনী’ প্রার্থনায়...ছুঁতে গেলেই সে পেয়ে যেতো নীল নীল স্নায়ূর ভেতর স্বরচিত অবসাদ...বালিকাটি দেখে নি তাই এতোকাল পর আজ মনে পড়ে ব্যর্থতার  সেই ধারাপাত ! আকাশের গায়ে গায়ে ধনুকের নাব্যভাষা. . .ফেরারী পাখিরা তবু মনে রাখে বিপন্ন পালকের আর্তি ! আর পড়সী নদী শুধু কিঞ্চত বুঝে জলের অতলে নিঃস্ব মাছের দাহ্য রোদন ...সে ও নিঃস্ব বড়ো, স্বপ্ন ছাড়া বোনে নি কোন বিকল্প শস্য ! শেষ রাতে তাই বনশ্রী রোডের করুণা নিয়ে ছুটে যায় ধাবমান ট্রেন । স্টেশনে তখন বন্ধ্যা রাত ও ব্যর্থ তীরন্দাজ একসাথে ঘুমোয় ! আর কে যেন গায় আমার মল্লিকা বনে ... কে যেন কার লাগি বাঁধে অঞ্জলি ! একটা নিশাচর পাখি ডানা ঝাপ্টায় । বাতি নিভে আসে আশেপাশের জানলায় !
একজন হাতের শিরা কাটতে বসে ।
আরেকজন হেসে হেসে, কার না কার প্রেমের অপমান করে, সঙ্গীটির জন্য গ্লাসে ঢালে বরফের মতো ঘৃণা ও হুইস্কি !
তার সেই গল্প অপর পৃষ্টায়...


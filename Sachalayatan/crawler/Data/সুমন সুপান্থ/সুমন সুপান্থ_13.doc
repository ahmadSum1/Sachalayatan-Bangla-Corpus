ঝিঁ ঝিঁ পোকা...ও জোনাকী, ঘুম ভাঙানি ডাকছো তুমি কাকে? এই লেখাটা পড়তে দিও মা'কে



... শুধু কুয়াশা । ঘন হয়ে ঢেকে আছে চরাচর ! একর কয়েক ধানী জমি...ধান কেটে নিয়ে যাওয়ায় সুনসান,বিরান...তার উপর মাতালের হাহাকার নিয়ে তীব্র হয়ে পড়ে আছে অই কুয়াশাদল...সেটা পেরুতেই এতো ভয়...রাত তো নয়, সেই সকাল বেলা ! বুকের কাছে আমসিপারাটা খুব করে লেপ্টে রেখে, বার কয়েক জননীর দিকে তাকিয়ে তবু মিলে না ভরসা । মা বলছিলো 'আমি এই গাছটার নীচে দাঁড়ালাম । ক্ষণে ক্ষনে নাড়িয়ে যাবো । তুমি  দেখবে গাছ নড়ছে , জানবে আম্মা এখনো দাঁড়িয়ে আছি এখানে । আর ভয় করবে না বাবা' 
 মক্তবঘরে ঝমঝম কোরাসেও নিজের বিপন্নতা আলগা হয়ে খুলে খুলে পড়ছিলো । ভয়ে ভয়ে পিছন ফিরে দেখি 'জননী-গাছ' নড়েই যাচ্ছে ...আহা আমার মক্তববেলা ! ছু্টি শেষের ছিমছাম দুপুর, রক্তের মতো উজানে উঠে ঢের । জানায় , এর চেয়ে উজ্জ্বল দৃশ্য নেই কোনো !
এতোদিন পরও !!
( শিরোনামঃ কবি টোকন ঠাকুরের একটা ছড়া অবলম্বনে ) 


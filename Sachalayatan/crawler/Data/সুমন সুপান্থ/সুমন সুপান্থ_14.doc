রাত্রিদিনের রবীন্দ্রনাথ



আমি দেখি ছায়া, তসবির, মাখামাখি লেপ্টানো মমতার কাজ
প্রতিদিনের ক্ষয় শেষে প্রষ্ফুটিত রহস্যপ্রবণ ওই ছবি
ক্রমশ আবছা হয়ে আসে ত্বকরেখা, হে রাজাধিরাজ
নিয়ত দিচ্ছো মুছে; আঙুলের ক্যারিসমায় বাজাচ্ছো ভৈরবী
আমি শুনি দূর গ্রামে মানুষের মৃত্যু হলে
ফুটছে কিছু তৃণফুল, তোমারই নামে গুরু হে
জন্ম থেকে মৃত্যু অবধি এইসব গূঢ় কৌতুহলে
কারা যেন ফোটাচ্ছে হুল, বিষপ্রবনতা, দুরগামী রুহে
আমি আর কোথাও না যাই, প'ড়ে আছি দরবারে প্রভু
পুঁজি পাট্টা যা আছে, বিকোতে করেছি মনস্থির। তোমার দিকে -
সিজদায় পড়ে বলছি কথাটা, জেনেছি এই প্রতারণা কভু
ইস্‌কের অধিক মর্যাদায় মুছে দিচ্ছে ঘাম, ঘর্মাক্ত মুখশ্রীকে !


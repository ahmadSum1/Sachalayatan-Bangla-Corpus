সুমন সুপান্থের শিরোনামহীন কবিতা 



 [উত্‌সর্গঃ রানা মেহের –অভিধানের বিনিময় মূল্য একশ তিনটা পিদিম]
ডুব সাঁতারের চিহ্নমাখা মানুষ আমি
জলের কাছে, স্রোতের কাছে সমর্পিত মানুষ
সারাদেহে জলের আদর মাখতে থাকা বেভুল কিশোর
আজ যদি সেই শস্য তুলে আনি
ডানার নিচে স্বচ্ছ নদীর শীতল পানি
আজকে যদি আবার বলি
না গাওয়া সেই গানের কলি
ফের যদি সেই জলের সনে, জালের সনে
বিষাদনগর ইস্টিশনে
প্রেমের পাশে স্বপ্নাহত প্রেমিক আমি
গাঁ’য়ে ফেরার ট্রেনের জন্য
হন্যে হয়ে টিকেট খুঁজি
ভা’য়ের জন্য কালো স্যুয়েটার,বোনের জন্য রিবনখানি
প্রত্যাখানের গোপন গ্লানি ...
সঙ্গে বয়ে আনি !
নদীর কাছে, মায়ের কাছে সমর্পিত ভীতু বালক
সূর্য্য ডোবার আগেই তবে গ্রামে ফিরি ।


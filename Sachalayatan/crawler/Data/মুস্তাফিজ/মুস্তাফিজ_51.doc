আমাদের বোস রেডিও



আব্বা ব্যক্তিগত বা অফিসের কাজে প্রায়ই ঢাকা যেতেন। সেসময় ঢাকা-ময়মনসিংহের বর্তমান রাস্তাটা ছিলোনা, বাস যেতো টাঙ্গাইল ঘুরে, ময়মনসিংহ থেকে টাঙ্গাইল ৬০ মাইল, এরপর টাঙ্গাইল থেকে ঢাকা ৬০ মাইল, আর ট্রেনে গেলে ৯৪ মাইলের মতন, সময় লাগতো কম, তাই ময়মনসিংহ থেকে ঢাকা যেতে ট্রেন ছিলো সবার প্রথম পছন্দ। ঢাকায় এলে অফিসের কাজ সেরে আব্বা ঘোরাঘুরি করতেন, টুকিটাকি জিনিষ কিনতেন। আর এসবের জন্য অবশ্যই “গনী’স” এ যেতেন। এ দোকানটি ছিলো বর্তমানে পিজি হাসপাতালের সামনের বিল্ডিং এর নীচ তলায় যেখানে অনেকগুলো অষুধের দোকান সেখানে। বছরখানিক আগেও সেখানকার একটা থামে “গনী’স” এর মুছে যাওয়া নেমপ্লেট দেখেছিলাম। ষাটের দশকে ঢাকায় যেসব দোকানে বিদেশী জিনিষ পাওয়া যেতো “গনী’স” তার অন্যতম। তৈরী পোষাক, ইলেকট্রনিক আইটেম এ সবকিছু কেনার জন্য আব্বার প্রথম পছন্দ ছিলো “গনী’স”।
আমার জন্মের ঠিক পরপরই আব্বা সেখান থেকে একটা রেডিও কিনেছিলেন, বোস রেডিও, সেটার আবার তারের জালীর এরিয়াল ছিলো সিগন্যাল ধরার জন্য। এ এরিয়াল টানাতে হতো ছাদে। আমার বয়স যখন একবছর সে সময় পায়ে তার আটকে রেডিওটা টেবিল থেকে পড়ে যাওয়াতে এরপর থেকে এটার স্থান হয়েছিলো আমাদের নাগালের বাইরে। আব্বা একটা কাঠের খাঁচা বানিয়ে এটাকে দেয়ালের সাথে লটকে দিয়েছিলেন। ট্রাঞ্জিস্টারের প্রচলন সেসময় ছিলোনা আর রেডিও ব্যয়বহুল হওয়াতে আশে পাশের সব মধ্যবিত্ত পরিবারে একমাত্র আমরাই রেডিও’র মালিক ছিলাম। ৬৬/৬৭’র দিকে আশে পাশে অনেকের বাসাতেই ট্রাঞ্জিস্টার চলে এলেও জোরে শব্দ হতো বলে আমরা রেডিও নিয়ে গর্ব করতাম।
এই রেডিওতে বেশী শুনতাম বাংলা গান, আগে প্রতিদিন রেডিওতে সিনেমার গানের অনুষ্ঠান হতো, বিশেষ করে দুপুরের দিকে। ছোট বেলায় শোনা সেসব গানের কিছু কিছু এখনও আমার পছন্দের প্রথম দিকে। এই যেমন ধরেন “তুমি কখন এসে দাঁড়িয়ে আছো”





তুমি কখন এসে দাঁড়ি...


Hosted by eSnips


বা “যার ছায়া পড়েছে”





যার ছায়া পড়েছে, মন...


Hosted by eSnips


এই সব অদ্ভুত সুন্দর কিছু গান। আব্বা অবশ্য শিলং, গুয়াহাটি এসব স্টেশনের প্রতি অনুরক্ত ছিলেন বেশী, ভোর বেলাতে ঘুম ভেঙ্গে দেখতাম আব্বা রেডিও টিউনিং করছেন। আম্মার দখলে থাকতো দুপুর বেলাটা।
‘৭১ এর মার্চের শুরু থেকেই এই বোস রেডিও আমাদের কাছে বেশ গুরুত্ব পূর্ণ হয়ে উঠে। মার্চের ২৬ তারিখ সকালে সবাই যখন জেনে গেলো ঢাকার হত্যাজজ্ঞের কথা এরপর সারাদিন আব্বাকে দেখলাম কি যেনো টিউন করা নিয়ে ব্যস্ত হয়ে থাকতে, মাঝে মাঝে তিন তলা থেকে নীচে নামেন, দু’একজনের সাথে ফিসফাস কথা বলেন এরপর আবার উপরে উঠে এসে রেডিও নিয়ে ব্যস্ত হয়ে পড়েন। এই ফিসফাসের মধ্যেই আমরা জেনে গেলাম বঙ্গবন্ধু স্বাধীনতার ঘোষনা দিয়েছেন আর চিটাগাং থেকে তা প্রচারও হয়েছে। সেদিন আমাদের আর বাইরে যাওয়া হলোনা, সারাদিন তিন তলার বারান্দায় বসে বসে সবার ছোটাছুটি দেখলাম। কালুরঘাট, বঙ্গবন্ধু আর যুদ্ধ এই কয়টা শব্দ বার বার ঘুরে ফিরে সবার মুখে ফিসফিস করে উচ্চারিত হতে থাকলো।
সন্ধ্যার ঠিক পরপর আব্বাকে পলিটেকনিকের শিক্ষকদের কমনরুম থেকে দৌড়ে বাসার দিকে আসতে দেখলাম,হালকা অন্ধকারে খেয়াল করে দেখলাম বেশ কয়জন শিক্ষক ট্রাঞ্জিস্টার হাতে নিয়ে সিগন্যাল পাবার জন্য খোলা মাঠে দৌড়াদৌড়ি করছেন। আব্বা বাসায় এসে আবারো রেডিও নিয়ে পড়লেন, রাত কয়টা হবে খেয়াল নেই আব্বা বললেন যে অস্ট্রেলীয়ার কোন এক রেডিও স্টেশন থেকে কালুরঘাট থেকে প্রচারিত স্বাধীনতার ঘোষনা পূণঃপ্রচারিত হয়েছে। (এখানে একটা কথা জানিয়ে রাখি “আমি মেজর জিয়া বলছি” এই ঘোষনাটি এসেছিলো ২৭শে মার্চ)।
আমাদের এই রেডিও নিয়ে যে ঘটনার কথা আজকে আপনাদের শোনাতে আসা সেটা আরো আগের, মার্চের ৬ তারিখের কথা। আব্বা আমাকে নিয়ে ছাদে গেলেন, সাথে বড়ভাই। রেডিওর এরিয়াল আব্বা খুলে নিয়ে আসার পর আমরা দুভাই ৫ ইঞ্চির মত চওড়া আর ১৫ফিটের মত লম্বা জালের মতন এরিয়ালটি ধরে থাকলাম। আব্বা ব্রাশ আর গামছা দিয়ে আস্তে আস্তে পুরো এরিয়ালটি পরিষ্কার করলেন, তখন শুনলাম আগামীকাল রেডিওতে বঙ্গবন্ধুর ভাষন প্রচার করা হবে, আমাদের রেডিওর আওয়াজ বেশী বলে সবাই এখানেই তা শুনবে,তাই ঠিকঠাক করা। ৭ তারিখ সকালেই এক এক করে পলিটেকনিকের শিক্ষকরা আমাদের বাসার সামনে এসে জড়ো হতে থাকলেন। এই প্রথম কাঠের বাক্স থেকে আমাদের রেডিও নেমে এসে বারান্দার টেবিলের উপর জায়গা নিলো। বারান্দা থেকে নীচে তাকিয়ে দেখলাম ২০/২৫টা চেয়ারের প্রায় সবগুলোই ভর্তি। সবার মতন আমরাও অপেক্ষায়, রেডিওতে গান হচ্ছে কিন্তু ভাষন আর প্রচারিত হচ্ছেনা। আমার ঠিক মনে নেই কিন্তু একসময় মনে হলো ভাষন শুরু হয়েছে কিন্তু তারপর সব বন্ধ, আবার গান, এরপর আবার বন্ধ, বন্ধ তো বন্ধই আর কোনকিছুই শোনা গেলোনা সেদিন।
৮ তারিখ সকালে যথারীতি আব্বা রেডিও টিউন করতে বসলেন, আজ আর গুয়াহাটি বা শিলং নয়, ঢাকা। টিউন করতেই শুনলেন আর কিছুক্ষণ পরই বঙ্গবন্ধুর রেকর্ডকৃত ভাষন প্রচার করা হবে। চারদিকে আবার সাজ সাজ রব পড়ে গেলো, আমাদের পাঠানো হলো সবাইকে খবর দিতে, আমরা দৌড়ে বাসায় বাসায় যেয়ে খবর দিয়ে এলাম, অনেকে ইতিমধ্যেই খবর পেয়ে চলে এসেছেন, আব্বাকে ডাকাডাকি করছেন। আমরা যখন বাসায় ফিরেছি ততক্ষণে নীচে ৫০/৬০ জন মানুষ অপেক্ষায়, নীচ থেকে রেডিওর শব্দ স্পষ্ট শোনা যাচ্ছে, বার বার ঘোষনা আসছে একটু পরই প্রচারিত হবে সেই ঐতিহাসিক ভাষন। কতক্ষণ অপেক্ষায় ছিলাম মনে নেই, তবে মনে আছে অনেকক্ষণ, কয়েকঘন্টা হবে। মাঝখানে একবার বাসায় যেয়ে নাস্তাও করে এসেছি। এরপর বহু প্রতিক্ষিত সেই ভাষন, যা শুনলে এখনও শরীরের রোম দাঁড়িয়ে যায়, চলুন আরেকবার শুনি








     Get this widget 
|
     Track details  
|
 		eSnips Social DNA    





পুনশ্চঃ এই ভাষনটি সেদিন সরাসরি সম্প্রচার হবারই কথা ছিলো, সম্প্রচারের শুরুতেই মেজর সিদ্দিক সালিক ওয়্যারলেসে এটাকে বন্ধ করার নির্দেশ দেন এবং নির্দেশ অমান্য করলে পল্টন আক্রমণের সিদ্ধান্তের কথা জানান। সেখানে উপস্থিত রেডিওর কর্মকর্তারা বিষয়টি বক্তৃতারত বঙ্গবন্ধুকে একটি কাগজে লিখে জানিয়ে দেন (যারা সেই বক্তৃতার ভিডিও দেখেছেন তারা খেয়াল করবেন মাঝপথে একটা কাগজ উনার দিকে এগিয়ে দেবার দৃশ্য)। রেডিওর কর্মকর্তারা সে সময় সম্প্রচার বন্ধ করে নেমে গেলেও নাসার আহমেদ চৌধুরী নামে এক অনুষ্ঠান সংগঠক উনার সাথে রাখা টেপে প্রথম থেকেই পুরো ভাষন রেকর্ড করে রাখেন। বঙ্গবন্ধু তাঁর ভাষনে এসময়ই রেডিওর কর্মকর্তাদের উদ্দেশে সেই ঐতিহাসিক কথাটি বলেন “মনে রাখবেন রেডিও টেলিভিশনের কর্মচারীরা, যদি রেডিও আমাদের কথা না শোনে...” এরপর রেডিওর সব কর্মচারীরা বিদ্রোহ করে পালিয়ে থাকলে রেডিওর সম্প্রচার বন্ধ হয়ে যায়। মিলিটারীরা তখন রেডিওর পরিচালক জনাব আশরাফুজ্জামান খানকে ধরে নিয়ে যায় এবং সব শর্ত মেনে নিয়ে রেডিও চালু করতে বলে, কিন্তু উনারা তা সেদিন চালু না করে পরদিন থেকে অনুষ্ঠান শুরু করেন।
পল্টনে রেডিওর যেসব কর্মকর্তা সরাসরি সম্প্রচারের জন্য সেদিন উপস্থিত ছিলেন তারা হলেন
জনাব আশরাফুজ্জামান খান - পরিচালক, জনাব আহমাদুজ্জামান - সহকারী পরিচালক, জনাব মবজুলুল হোসেন - সহকারী পরিচালক, জনাব মফিজুল হক - সহকারী পরিচালক, জনাব সাইফুল বারি - বার্তা পরিচালক, জনাব জালালউদ্দীন রুমী - অনুষ্ঠান সংগঠক, জনাব আশফাকুর রহমান - অনুষ্ঠান সংগঠক, জনাব তাহের সুলতান - অনুষ্ঠান সংগঠক, জনাব শামসুল আলম - অনুষ্ঠান সংগঠক, জনাব কাজী রফিক - অনুষ্ঠান সংগঠক, জনাব বাহরামউদ্দীন সিদ্দিকী - অনুষ্ঠান সংগঠক, জনাব নাসার আহমেদ চৌধুরী - অনুষ্ঠান সংগঠক, জনাব মীর রায়হান - অনুষ্ঠান প্রযোজক, জনাব ফয়েজ আহমদ চৌধূরী - সহকারী বার্তা পরিচালক।
যুদ্ধ শুরু হয়ে গেলে নাসার আহমেদ চৌধুরী নারায়ণগঞ্জে যেয়ে সেই টেপটি যুদ্ধে যোগদান করা আরেক সহকর্মী জনাব জালালউদ্দীন রুমীর কাছে পৌঁছে দেন স্বাধীনবাংলা বেতারে পাঠানোর জন্য।
নীচে বংগবন্ধুর ভাষনের পুরোটা দেয়া হলো

ভায়েরা আমার,
আজ দুঃখ ভারাক্রান্ত মন নিয়ে আপনাদের সামনে হাজির হয়েছি। আপনারা সবই জানেন এবং বোঝেন। আমরা আমাদের জীবন দিয়ে চেষ্টা করেছি। কিন্তু দুঃখের বিষয়, আজ ঢাকা, চট্টগ্রাম, খুলনা, রাজশাহী, রংপুরে আমার ভাইয়ের রক্তে রাজপথ রঞ্জিত হয়েছে। আজ বাংলার মানুষ মুক্তি চায়, বাংলার মানুষ বাঁচতে চায়, বাংলার মানুষ তার অধিকার চায়।
কি অন্যায় করেছিলাম? নির্বাচনের পরে বাংলাদেশের মানুষ সম্পূর্ণভাবে আমাকে, আওয়ামী লীগকে ভোট দেন। আমাদের ন্যাশনাল এসেম্বলি বসবে, আমরা সেখানে শাসনতন্ত্র তৈরি করবো এবং এদেশকে আমরা গড়ে তুলবো। এদেশের মানুষ অর্থনৈতিক, রাজনৈতিক, সাংস্কৃতিক মুক্তি পাবে।
কিন্তু দুঃখের বিষয়, আজ দুঃখের সঙ্গে বলতে হয় ২৩ বৎসরের করুণ ইতিহাস, বাংলার অত্যাচারের, বাংলার মানুষের রক্তের ইতিহাস। ২৩ বৎসরের ইতিহাস মুমূর্ষু নর-নারীর আর্তনাদের ইতিহাস। বাংলার ইতিহাস- এদেশের মানুষের রক্ত দিয়ে রাজপথ রঞ্জিত করার ইতিহাস। ১৯৫২ সালে রক্ত দিয়েছি। ১৯৫৪ সালে নির্বাচনে জয়লাভ করেও আমরা গদিতে বসতে পারি নাই। ১৯৫৮ সালে আয়ুব খান মার্শাল ল জারি করে ১০ বছর পর্যন্ত আমাদের গোলাম করে রেখেছে। ১৯৬৬ সালে ৬-দফা আন্দোলনে ৭ই জুনে আমার ছেলেদের গুলি করে হত্যা করা হয়েছে। ১৯৬৯ এর আন্দোলনে আয়ুব খানের পতন হওয়ার পরে যখন ইয়াহিয়া খান সাহেব সরকার নিলেন, তিনি বললেন, দেশে শাসনতন্ত্র দেবেন, গনতন্ত্র দেবেন - আমরা মেনে নিলাম। 
তারপরে অনেক ইতিহাস হয়ে গেলো, নির্বাচন হলো। আমি প্রেসিডেন্ট ইয়াহিয়া খান সাহেবের সঙ্গে দেখা করেছি। আমি, শুধু বাংলা নয়, পাকিস্তানের মেজরিটি পার্টির নেতা হিসাবে তাকে অনুরোধ করলাম, ১৫ই ফেব্রুয়ারি তারিখে আপনি জাতীয় পরিষদের অধিবেশন দেন। তিনি আমার কথা রাখলেন না, তিনি রাখলেন ভুট্টো সাহেবের কথা। তিনি বললেন, প্রথম সপ্তাহে মার্চ মাসে হবে। আমরা বললাম, ঠিক আছে, আমরা এসেম্বলিতে বসবো। আমি বললাম, এসেম্বলির মধ্যে আলোচনা করবো- এমনকি আমি এ পর্যন্তও বললাম, যদি কেউ ন্যায্য কথা বলে, আমরা সংখ্যায় বেশি হলেও একজনও যদি সে হয় তার ন্যায্য কথা আমরা মেনে নেব।
জনাব ভুট্টো সাহেব এখানে এসেছিলেন, আলোচনা করলেন। বলে গেলেন, আলোচনার দরজা বন্ধ না, আরো আলোচনা হবে। তারপরে অন্যান্য নেতৃবৃন্দ, তাদের সঙ্গে আলাপ করলাম- আপনারা আসুন, বসুন, আমরা আলাপ করে শাসনতন্ত্র তৈরি করবো। তিনি বললেন, পশ্চিম পাকিস্তানের মেম্বাররা যদি এখানে আসে তাহলে কসাইখানা হবে এসেম্বলি। তিনি বললেন, যে যাবে তাকে মেরে ফেলা দেয়া হবে। যদি কেউ এসেম্বলিতে আসে তাহলে পেশোয়ার থেকে করাচি পর্যন্ত জোর করে বন্ধ করা হবে। আমি বললাম, এসেম্বলি চলবে। তারপরে হঠাৎ ১ তারিখে এসেম্বলি বন্ধ করে দেওয়া হলো।
ইয়াহিয়া খান সাহেব প্রেসিডেন্ট হিসেবে এসেম্বলি ডেকেছিলেন। আমি বললাম যে, আমি যাবো। ভুট্টো সাহেব বললেন, তিনি যাবেন না। ৩৫ জন সদস্য পশ্চিম পাকিস্তান থেকে এখানে আসলেন। তারপর হঠাৎ বন্ধ করে দেওয়া হলো, দোষ দেওয়া হলো বাংলার মানুষকে, দোষ দেওয়া হলো আমাকে। বন্ধ করে দেয়ার পরে এদেশের মানুষ প্রতিবাদমুখর হয়ে উঠল।
আমি বললাম, শান্তিপূর্ণভাবে আপনারা হরতাল পালন করেন। আমি বললাম, আপনারা কলকারখানা সব কিছু বন্ধ করে দেন। জনগণ সাড়া দিলো। আপন ইচ্ছায় জনগণ রাস্তায় বেরিয়ে পড়লো, তারা শান্তিপূর্ণভাবে সংগ্রাম চালিয়ে যাবার জন্য স্থির প্রতিজ্ঞাবদ্ধ হলো। কি পেলাম আমরা? আমার পয়সা দিয়ে অস্ত্র কিনেছি বহিঃশত্রুর আক্রমণ থেকে দেশকে রা করার জন্য, আজ সেই অস্ত্র ব্যবহার হচ্ছে আমার দেশের গরীব-দুঃখী নিরস্ত্র মানুষের বিরুদ্ধে- তার বুকের ওপরে হচ্ছে গুলি। আমরা পাকিস্তানের সংখ্যাগুরু- আমরা বাঙালীরা যখনই ক্ষমতায় যাবার চেষ্টা করেছি তখনই তারা আমাদের উপর ঝাঁপিয়ে পড়েছে।
টেলিফোনে আমার সঙ্গে তার কথা হয়। তাঁকে আমি বলেছিলাম, জেনারেল ইয়াহিয়া খান সাহেব, আপনি পাকিস্তানের প্রেসিডেন্ট, দেখে যান কিভাবে আমার গরীবের ওপরে, আমার বাংলার মানুষের বুকের ওপর গুলি করা হয়েছে। কি করে আমার মায়ের কোল খালি করা হয়েছে, কি করে মানুষকে হত্যা করা হয়েছে, আপনি আসুন, দেখুন, বিচার করুন। তিনি বললেন, আমি নাকি স্বীকার করেছি যে, ১০ই তারিখে রাউন্ড টেবিল কনফারেন্স হবে।
আমি তো অনেক আগেই বলে দিয়েছি, কিসের রাউন্ড টেবিল, কার সঙ্গে বসবো? যারা আমার মানুষের বুকের রক্ত নিয়েছে, তাদের সঙ্গে বসবো? হঠাৎ আমার সঙ্গে পরামর্শ না করে পাঁচ ঘণ্টা গোপনে বৈঠক করে যে বক্তৃতা তিনি করেছেন, সমস্ত দোষ তিনি আমার ওপরে দিয়েছেন, বাংলার মানুষের ওপরে দিয়েছেন।
ভায়েরা আমার,
২৫ তারিখে এসেম্বলি কল করেছে। রক্তের দাগ শুকায় নাই। আমি ১০ তারিখে বলে দিয়েছি, ওই শহীদের রক্তের ওপর পাড়া দিয়ে আরটিসিতে মুজিবুর রহমান যোগদান করতে পারেনা। এসেম্বলি কল করেছেন, আমার দাবী মানতে হবে। প্রথম, সামরিক আইন- মার্শাল ল’ উইথড্র করতে হবে। সমস্ত সামরিক বাহিনীর লোকদের ব্যারাকে ফেরত নিতে হবে। যেভাবে হত্যা করা হয়েছে তার তদন্ত করতে হবে। আর জনগণের প্রতিনিধির কাছে মতা হস্তান্তর করতে হবে। তারপর বিবেচনা করে দেখবো, আমরা এসেম্বলিতে বসতে পারবো কি পারবো না। এর পূর্বে এসেম্বলিতে বসতে আমরা পারি না।
আমি, আমি প্রধানমন্ত্রীত্ব চাই না। আমরা এদেশের মানুষের অধিকার চাই।
আমি পরিষ্কার করে বলে দেবার চাই, আজ থেকে এই বাংলাদেশে কোর্ট-কাচারী, আদালত-ফৌজদারী, শিক্ষা প্রতিষ্ঠান অনির্দিষ্টকালের জন্য বন্ধ থাকবে। গরীবের যাতে কষ্ট না হয়, যাতে আমার মানুষ কষ্ট না করে সেইজন্য যে সমস্ত অন্যান্য জিনিসগুলো আছে সেগুলোর হরতাল কাল থেকে চলবে না। রিকশা, ঘোড়ারগাড়ি, রেল চলবে, লঞ্চ চলবে- শুধু সেক্রেটারিয়েট, সুপ্রিম কোর্ট, হাইকোর্ট, জজকোর্ট, সেমি গভর্নমেন্ট দপ্তরগুলো, ওয়াপদা কোন কিছু চলবে না।
২৮ তারিখে কর্মচারীরা যেয়ে বেতন নিয়ে আসবেন। এরপরে যদি বেতন দেওয়া না হয়, আর যদি একটা গুলি চলে, আর যদি আমার লোককে হত্যা করা হয় - তোমাদের কাছে আমার অনুরোধ রইল, প্রত্যেক ঘরে ঘরে দুর্গ গড়ে তোল। তোমাদের যা কিছু আছে তাই নিয়ে শত্রুর মোকাবেলা করতে হবে এবং জীবনের তরে রাস্তাঘাট যা যা আছে সবকিছু -আমি যদি হুকুম দেবার নাও পারি, তোমরা বন্ধ করে দেবে। আমরা ভাতে মারবো, আমরা পানিতে মারবো। তোমরা আমার ভাই, তোমরা ব্যারাকে থাকো, কেউ তোমাদের কিছু বলবে না। কিন্তু আর আমার বুকের ওপর গুলি চালাবার চেষ্টা করো না। সাত কোটি মানুষকে দাবায়া রাখতে পারবা না। আমরা যখন মরতে শিখেছি তখন কেউ আমাদের দাবাতে পারবেনা।
আর যে সমস্ত লোক শহীদ হয়েছে, আঘাতপ্রাপ্ত হয়েছে, আমরা আওয়ামী লীগের থেকে যদ্দুর পারি তাদের সাহায্য করতে চেষ্টা করবো। যারা পারেন আমাদের রিলিফ কমিটিতে সামান্য টাকা-পয়সা পৌঁছে দেবেন। আর এই সাত দিন হরতালে যে সমস্ত শ্রমিক ভাইয়েরা যোগদান করেছে, প্রত্যেকটা শিল্পের মালিক তাদের বেতন পৌঁছে দেবেন। সরকারি কর্মচারীদের বলি, আমি যা বলি তা মানতে হবে। যে পর্যন্ত আমার এই দেশের মুক্তি না হবে, খাজনা ট্যাক্স বন্ধ করে দেওয়া হলো- কেউ দেবে না।
মনে রাখবেন, শত্রুবাহিনী ঢুকেছে, নিজেদের মধ্যে আত্মকলহ সৃষ্টি করবে, লুটতরাজ করবে। এই বাংলায় হিন্দু-মুসলমান, বাঙালী-ননবাঙালী যারা আছে তারা আমাদের ভাই। তাদের রক্ষা করার দায়িত্ব আপনাদের ওপর, আমাদের যেন বদনাম না হয়।
মনে রাখবেন, রেডিও-টেলিভিশনের কর্মচারীরা, যদি রেডিওতে আমাদের কথা না শোনে তাহলে কোন বাঙালী রেডিও স্টেশনে যাবে না। যদি টেলিভিশন আমাদের নিউজ না দেয়, কোন বাঙালি টেলিভিশনে যাবেন না। ২ ঘণ্টা ব্যাংক খোলা থাকবে, যাতে মানুষ তাদের মায়না-পত্র নেবার পারে। পূর্ব বাংলা থেকে পশ্চিম পাকিস্তানে এক পয়সাও চালান হতে পারবে না। টেলিফোন, টেলিগ্রাম আমাদের এই পূর্ব বাংলায় চলবে এবং বিদেশের সংগে নিউজ পাঠাতে হলে আপনারা চালাবেন।
কিন্তু যদি এ দেশের মানুষকে খতম করার চেষ্টা করা হয়, বাঙালীরা বুঝেসুঝে কাজ করবেন।
প্রত্যেক গ্রামে, প্রত্যেক মহল্লায় আওয়ামী লীগের নেতৃত্বে সংগ্রাম পরিষদ গড়ে তোল। এবং তোমাদের যা কিছু আছে, তাই নিয়ে প্রস্তুত থাকো। রক্ত যখন দিয়েছি, আরো রক্ত দেবো। এ দেশের মানুষকে মুক্ত করে ছাড়বো ইনশাল্লাহ্‌।
এবারের সংগ্রাম আমাদের মুক্তির সংগ্রাম, এবারের সংগ্রাম স্বাধীনতার সংগ্রাম। 
জয় বাংলা।



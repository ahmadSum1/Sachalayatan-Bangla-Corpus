১০১টা ছবির গল্প-ছয়, সারি নদী




সেই কতকাল আগের কথা। সেই সময় হিমালয়ের পাদদেশে ছিলো সবুজ সুন্দর এক রাজ্য। নাম জৈন্তা। সেই রাজ্যে রাজা ছিলো, রানি ছিলো, আর ছিলো প্রজা। তবে অন্য দেশের চাইতে এর পার্থক্য ছিলো যে এই রাজ্যের অধিকর্তারা ছিলেন মেয়ে। বংশানুক্রমে মেয়েশাসিত সেই রাজ্যে এবার আসীন হলেন প্রমিলা।

বীর প্রমিলার ভয়ে বাঘে-মহিষে এক ঘাটে পানি খায়, তার রূপে সেই রাজ্যে আছড়ে এসে কত রাজপুত্র যে প্রাণ বিসর্জন দিয়েছে তার কোনো ইয়ত্তা নেই। তবু রানির মন গলে না। শৌর্য বীর্যে নিজের সমকক্ষ কাউকে না পেয়ে উনিশ বছর একাই কাটালেন রানি। সারাক্ষণ শুধু নিজের প্রজাদের ভালোমন্দ আর দেশরক্ষায় মনোনিবেশ করে ভালোই ছিলেন প্রমিলা। 
তখন চলছিলো কুরুক্ষেত্রের যুদ্ধ। পাণ্ডব দলনেতা যুধিষ্ঠির সেই যুদ্ধের পর এক যজ্ঞের আয়োজন করেন। যজ্ঞের ঘোড়া যখন সারা বিশ্ব ঘুরিয়ে আনা হচ্ছিলো সে সময় একদিন প্রমিলার গোয়েন্দারা খবর পাঠান বিনানুমতিতে পাণ্ডবদের যজ্ঞের ঘোড়া ভ্রমণ করছে তারই এলাকায়। ক্রোধে উন্মক্ত প্রমিলা যোদ্ধা পাঠিয়ে আটক করেন সেই ঘোড়া।
পাণ্ডবদের আঁতে ঘা লাগে। মহাবীর অর্জুন চার যোদ্ধাসহ ছুটে আসেন জৈন্তায়। রানি প্রমিলার মুখোমুখি হতেই আড়ালে প্রেমের দেবতা হেসে উঠেন। সেই হাসির দোলা গিয়ে লাগে দুজনের মনে। প্রমীলার রূপ-লাবণ্যে মোহিত হয়ে নারীর সাথে যুদ্ধ করতে দ্বিধাগ্রস্থ অর্জুন আর অর্জুনের শৌর্যে মোহগ্রস্থ রানি। যুদ্ধের একপর্যায়ে দুজনের ভেতরে স্থাপিত সন্ধি শেষ পর্যন্ত বিবাহে এসে ঠেকে।
কাহিনি এখানেই কিন্তু শেষ নয়। যার রক্তে যুদ্ধের দামামা সারাক্ষণ বেজে চলে সেই অর্জুন কিছুদিন রানিরাজ্যে কাটিয়ে একসময় হাঁপিয়ে উঠেন। একদিন অমাবস্যার গভীর রাতে কাউকে কিছু না জানিয়ে রানিরাজ্য ত্যাগ করে নিজ গৃহে ফিরে চলেন অর্জুন। ভোরে ঘুম থেকে উঠে অর্জুনকে না দেখে চারদিক তোলপাড় করে খোঁজা শুরু হয়। প্রমিলা যখন বুঝতে পারেন অর্জুন তাকে ত্যাগ করেছেন রাগে দুঃখে অপমানে কাঁদতে কাঁদতে পাহাড়ে চলে যান রানি। কো্নোদিন আর ফিরে আসেননি সেখান থেকে। তার কান্নার জল আস্তে আস্তে নদী হয়ে নেমে আসে, দু’কূল ছাপিয়ে ভাসিয়ে নিতে থাকে আশে পাশের জনপদ, তার নিজের রাজ্য। কান্নার তোড় যখন বাড়ে হুঁ হুঁ করে এক ধরনের শব্দ আসে পাহাড় থেকে, সাথে আচম্বিত নেমে আসে পানি, অঝোর ধারায়। কত প্রাণ, কত ফসলের জমি, কত জনপদ যে প্রমিলার কান্নার বলি হয়েছে তার কোনো ইয়ত্তা নেই। রানির কান্নার তোড় আটকাতে নদীর মাঝখানে এক পাহাড় এনে বাঁধ দেয়া হয়। সেই বাঁধকে পাশ কাটিয়ে তৈরি হয় নূতন এক নদী। ছুটে চলে জৈন্তাকে পাশ কাটিয়ে। নাম তার সারি। কাকচক্ষুর মতন পরিষ্কার সেই নদীর পানি। উপর থেকে তাকালে নিচের মাটি দেখা যায়। আমাদের আজকের ছবি সেই সারি নদীর।








ঊনদাল, ভোলাগঞ্জ, একজন মোনায়েম ভাই আর ছবিয়ালদের আতিথেয়তা



১৪ই ডিসেম্বরে আমার বউ গেলো সিলেটে, পরদিন সিলেট এয়ারপোর্টে প্রধান উপদেষ্টা যাবেন কিছু একটা উদ্ভোধন করবেন সেই কাজে। সিলেটের ছবিয়াল প্রণবেশ দাস, অর্ন্তজালে যার সাথে পরিচয় দুপুরে তাঁর সাথে চ্যাটিং করছিলাম তখন বউ ফোন করে জানালো সিলেট পৌঁছেছে মাত্র, প্রণবেশ কে একথা জানাতেই উত্‌ফুল্ল হয়ে বললো আপনিও চলে আসেন, পুরো একদিন আড্ডা মারা যাবে, আর আপনার সাথে আমাদের দেখা হবার পর্বটাও হয়ে যাবে। সিদ্ধান্ত নিলাম সাথে সাথেই, যাবো।
বাসায় ফিরে আমার ছেলে মাতিসকে একথা জানাতেই গরম কাপড় বের করা শুরু করে দিলো, ওর উৎসাহ দেখে রাতে বউকে জানালাম আসছি, শর্ত দিলো ড্রাইভারকে সাথে নিয়ে আসার জন্য। আবারো প্রণবেশ কে ফোন করে রাস্তার খোঁজ নিলাম। আমি শেষবার সিলেট গিয়েছি ‘৯০তে, গণ আন্দোলনের শেষ দিকে কিছুদিন সেখানে ছিলাম, এরপর গত আঠারো বছরে যাওয়া হয়নি আর, পরিবর্তন নিশ্চয়ই হয়েছে কিছুটা।
১৫ তারিখ সকাল সাড়েসাতে ঢাকা ছেড়েছি, ঐ অঞ্চলের বাসিন্দারা গর্ব করতে পারেন ঢাকা-সিলেট রাস্তা নিয়ে, সম্ভবত বাংলাদেশের সবচাইতে সুন্দর রাস্তা, ঠিক সোয়া এগারোয় সিলেট পৌঁছে ফোন দিলাম, বউ যে হোটেলে সেটা চিনিনা, রাস্তা ঘাটও কেমন অচেনা লাগছে, প্রণবেশের  সাথে ফোনে ফোনে কথা বলে হোটেলে পৌঁছাতে আরো ঘন্টা খানিক লেগে গেলো।

এরই মাঝে বউ ফিরে এলো এয়ারপোর্ট থেকে, সাথে ওর অফিসের কিছু ছেলেমেয়ে, ওদের নিয়ে দুপুরের খাবার খেতে গেলাম, এক এক করে ছবিয়ালরা আসা শুরু করলেন, সবশেষে এলেন মোনায়েম ভাই, বয়স আমার কাছাকাছি, লম্বায় ১৬০সেমির মত, প্রানবন্ত মাঝবয়সী ভদ্রলোককে প্রথম দেখাতেই ভালো লেগে গেলো আমার। শুরু হয়ে গেলো ক্যামেরা আর ছবি নিয়ে আমাদের গল্প, ভুলেই গিয়েছিলাম ছবিয়াল ছাড়া আমাদের সাথে আরো মানুষ আছেন। ওরাও দেখলাম  মোনায়েম ভায়ের  ভক্ত। আমাদের গল্পের মাঝেই ঠিক হলো খাওয়া দাওয়ার পর আমরা ছবিয়ালরা যাবো ভোলাগঞ্জ, সিলেট থেকে উত্তরে ৩৫/৪০কিমি দূরে মেঘালয়ের কাছাকাছি ভোলাগঞ্জ যেতে সময় লাগবে ঘন্টাখানিক। মেঘালয় থেকে নেমে আসা নদীর নীচ থেকে পাথর তোলা হয় এখানে পরে সারাদেশে ট্রাকে নেয়া হয়, পাথর নেবার কারনেই কিনা জানিনা পুরো রাস্তাই এবড়ো খেবড়ো। গোয়াইনঘাট, সালুটিকর, কোম্পানিগঞ্জ, মুক্তিযুদ্ধের সাথে জড়িয়ে থাকা জায়গা গুলো এ রাস্তাতেই পড়বে। যদিও সন্ধ্যা নেমে যাবে তারপরও যাবো এবং ফিরে এসে  মোনায়েম ভায়ের  রেষ্ট্রুরেন্টে আড্ডা।
 
ভোলাগঞ্জে ছিলাম মিনিট ত্রিশেক, তেমন ছবি তুলিনি, আসলে সাথের ছবিয়ালদের সাথে গল্প করে সময় কাটাতেই পছন্দ আমার, প্রণবেশ দাস আইটির কাজ করে, সখের ছবিয়াল কিন্তু ওর ছবি সম্পকৃত জ্ঞান শ্রদ্ধা করার মত। আফজালের স্টুডিও আছে দুটো, অসাধারণ কিছু কাজ দেখেছি সেখানে ঝোলানো। আখলাস, সল্পভাষী, নিচু গলায় কথা বলেন, উনারও স্টুডিও আছে, গত পরশু শুনলাম সেদিনই চিঠি পেয়েছেন জাপানের “আশাহী শিম্বুন’ থেকে উনার তোলা ছবির স্বর্নপদক জেতার খবরের। ফকরুল ভাই, কলেজের শিক্ষক, কিন্ত ক্যামেরা হাতেই মানায় উনাকে, গর্ব করার মত কিছু কাজ আছে উনার। এই আলোকিত ছবিয়ালদের মাঝে নিতান্তই শিশু আমি।
 
সন্ধ্যার পর সপরিবারে গেলাম  মোনায়েম ভায়ের  রেষ্ট্রুরেন্টে। ঊনদাল, সিলেটের আঞ্চলিক ভাষায় এর অর্থ সম্ভবত রান্নাঘর কিংবা ঊনুন জাতীয় কিছু। জমজমাট দোতলা রেষ্ট্রুরেন্টে পৌঁছালে মন ভালো হয়ে যাবে যে কারো, চমৎকার ডিজাইন আর আলোছায়ার খেলায় ছিমছাম পরিবেশ। কয়েকজন মিলে শুরু করা এ রেষ্ট্রুরেন্টের মালিকদের ভেতর দুজন ছবিয়াল বলেই হয়তো দেয়ালে অসম্ভব সুন্দর কিছু ছবি ঝোলানো। আর খাবার? অনেকদিন পর একটা ভালো ভারতীয় ম্যানু পেলাম যার সবকিছুই ছিল মুখরোচক। অনেক মজা করে অনেক্ষণ সময় নিয়ে খেলাম আমরা। আমরা আসছি বলে  মোনায়েম ভাই  আরো কিছু ছবিয়ালদের ডেকেছিলেন, জিয়া, ফরিদ ভাই, বাপ্পী ত্রীবেদী’র সাথে দেখা হলো সেখানেই। ওদের আন্তরিকতা কোনদিন ভোলার নয়। রাত সাড়ে এগারোয় সেখান থেকে  মোনায়েম ভায়ের  বাসায় গেলাম, উনার তিন মেয়ের বড়টা বছর সাতেকের, জেগেছিলো আমাদের জন্য। ভাবী চা বানিয়ে এনে বসলেন আমাদের সাথে। এ আড্ডা শেষ হবার নয়। রাত দেড়টায় কোনরকমে উঠে হোটেলে ফিরেছি।



১০১টা ছবির গল্প-চার, জ্যোতিরিন্দ্র বোধিপ্রিয় লারমা 



এই এদিকে আরো কিছু কলাপাতা নিয়ে আসো। জ্যোতিরিন্দ্র বোধিপ্রিয় লারমা বলেন। কলাপাতা বিছাতে হবে এমন ভাবে যাতে ছিঁড়ে না যায়। কাটা কলাপাতার মাঝখানের ডাঁটা বরাবর চিরে দুটো কলাপাতা এপাশ ওপাশ করে সমান ভাবে বিছাতে হবে। দৌড়ে আরেকপ্রস্থ কলাপাতা আসে, পরম মমতায় বিপ্লবী সন্তু লারমা আমার সামনে বাঁশ দিয়ে বানানো পিঁড়ির উপর নিজ হাতে বেছে কলাপাতা বিছিয়ে দেন। আমার ছেলের সামনের পাতায় একটু কালো  ...

এই এদিকে আরো কিছু কলাপাতা নিয়ে আসো। জ্যোতিরিন্দ্র বোধিপ্রিয় লারমা বলেন। কলাপাতা বিছাতে হবে এমন ভাবে যাতে ছিঁড়ে না যায়। কাটা কলাপাতার মাঝখানের ডাঁটা বরাবর চিরে দুটো কলাপাতা এপাশ ওপাশ করে সমান ভাবে বিছাতে হবে। দৌড়ে আরেকপ্রস্থ কলাপাতা আসে, পরম মমতায় বিপ্লবী সন্তু লারমা আমার সামনে বাঁশ দিয়ে বানানো পিঁড়ির উপর নিজ হাতে বেছে কলাপাতা বিছিয়ে দেন। আমার ছেলের সামনের পাতায় একটু কালো দাগ, তাকিয়ে দেখে মাথা নাড়তে নাড়তে বদলে দেন আপন হাতে। সেখানে ভাত পড়ে,  বাঁশকোড়ল আর বরবটি দিয়ে বানানো সবজি আসে, আসে মুরগির মাংস, আলুবোখারার ঝোল আর সদ্য তোলা কাপ্তাই লেকের মাছভাজা। বালতি ভরে আনা শুকরের লাল মাংস পাতে দেবার আগে একবার জিজ্ঞেস করে নেয় চলবে কি না। ঘুরে ঘুরে দেখেন লারমা। দ্বীপায়ন খিসা আর নিশি চাকমার বিয়ের অতিথিদের দায়িত্ব আজ তাঁর নিজ কাঁধে।
আয়েশ করে পেট পুরে ভাত খেয়ে ছায়ায় বসে ঘামতে ঘামতে অপেক্ষা করি কখন এই বিপ্লবীর দুটো ছবি নিবো ক্যামেরায়। ঘামতে ঘামতে আড্ডা লম্বা হয়। সন্মানিত অতিথিদের সামনে এসে একসময়ের বিপ্লবী যোদ্ধ্বা লক্ষ্মীপ্রসাদ চাকমা স্নেহ ভালোবাসার মিশেলে পাশের বাড়ির বড় চাচা হয়ে গল্প জুড়ে দেন। বাড়িতে আসা ভায়ের ছেলের জন্য উঠে যেয়ে ভেতর থেকে ঠাণ্ডা পানি নিয়ে আসেন। আমার ভাবতে অবাক লাগে এই সরল মানুষগুলোই কি একসময় সেনাবাহিনীর দুঃস্বপ্নের কারণ হয়ে ছিলো? মনে পড়ে আমাদের পাশের গ্রামের রাখাল আলাউদ্দিনের কথা, মহিষের পাল বাথানে তুলে একদিন রাতের অন্ধকারে মিশে গিয়ে ফিরে এসেছিলো দেশ স্বাধীন হবার পর রাইফেল কাঁধে। আলাউদ্দিন একটা স্বাধীন দেশ পেয়েছে কিন্তু লক্ষ্মীপ্রসাদরা কী পেয়েছেন? চোখের সামনেই রাস্তার ওপারে বিশাল বিলবোর্ডের লেখা ভেসে আসে ”পড়ো সব এক রব আলিফ বা তা ছা স্বরে অ স্বরে আ হ্রস্ব ই দীর্ঘ ই এক দুই তিন চার এ বি সি ডি।”

সন্তু লারমা আসেন, গল্প করেন। জুম্ম জনগণের কষ্ট লাঘবে একজন স্কুল মাষ্টারের প্রতিবাদের রোমাঞ্চকর সেই কাহিনী। ”... আমি তখন ইন্টারমিডিয়েটে পড়ি, সন্ধ্যায় ঘুমাতে গিয়েছি যেই বাড়িতে সেই বাড়ি ভোরবেলায় দেখি পানির নিচে...।”
মনে পড়ে যায় প্রয়াত বন্ধু শৈবাল খিসার কথা। যার সিনেমা হলের দোতলার বারান্দার রেলিং একসময় ছিলো আমার অবসরের ঠিকানা। একদিন বসে আছি সেই বারান্দায়, সেখান থেকে নিচে আঁকাবাঁকা রাস্তার ওপারের ঢাল মিশে গেছে লেকের পানিতে, আমি তাকিয়ে আছি, দূরে পানির নিচে চাকমা রাজার বাড়ি, আশপাশ দিয়ে বয়ে যাচ্ছে পালতোলা নৌকা, হঠাৎ একটা নৌকার বৈঠা যেয়ে লাগে ডুবে যাওয়া রাজবাড়ির ছাদে। তার চিৎকারে সম্বিত ফিরে পাই। রাজা ত্রিদিব রায় কি জানতেন তাঁর বাড়ি ডুবে যাচ্ছে?

আস্তে আস্তে সময় কাটে, মাথার উপর জমে থাকা ছায়া পেছন দিকে হেলে যেতে দেখে লারমা বলেন আগামীকাল সময় করে আসেন গল্প করা যাবে।
আমি ছবি তুলি। আমার সাথে, আমাদের সাথে। আর অপেক্ষায় থাকি আগামীকালের।



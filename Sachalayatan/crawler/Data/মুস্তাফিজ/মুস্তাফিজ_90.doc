টাইপরাইটার বিল্ডিং



আমি যেখানে দাঁড়িয়ে আছি ঠিক তার সামনেই প্রজ্বলিত আগুনের শিখা, দুপাশে মুর্তির মত দাঁড়িয়ে আছে দুজন সৈনিক, ইতালিয়ান। পেছনের দেয়াল প্রায় ৮০ফিটের মত উঁচু তাতে গ্রিক দেবীর বিশাল এক ভাস্কর্য। প্রথম বিশ্বযুদ্বে নিহত ইতালিয়ান সৈনিকদের স্মৃতির উদ্দেশ্যে মুসোলিনীর নৈবেদ্দ। প্রথম বিশ্বযুদ্বে অংশ নেয়া ইতালিয়ান জেনারেল জিওলিও ড্যুয়েট এর মাথায় প্রথম এই ‘প্রজ্বলিত আগুনের শিখা’ তৈরীর ধারনা আসে, এরপর সংগ্রিহীত ১১জন অজানা মৃত সৈনিকের সাথে আরো একজন সৈনিকের দেহাবশেষ এখানে সমাহিত করা হয়। সাদা শ্বেত পাথরের তৈরী এই স্থাপনা সারা বছর পর্যটকদের আনাগোনায় ভরপুর থাকলেও স্থানীয় লোকদের বেশ অনীহা এই স্থাপত্যকে ঘিরে।
রোমে শেষদিন দুপুরে ফ্লাইট, সেখান থেকে যাবো ফ্রাঙ্কফ্রুট তারপর আবুধাবী হয়ে ঢাকায়। সকালে তাই তাড়াহুড়ো নাস্তা সেরে নিলাম, শেষ রাত ছিলাম হোটেল রোমাতে, পুরনো আমলের বিল্ডিং, স্টেশন থেকে পাঁচ মিনিটের হাঁটা পথ, সামনের রাস্তা সরু একমুখি। সুন্দরী রিসেপশনিষ্ট জাতে আমেরিকান, পর্যটক আকৃষ্ট করার জন্যই ভালো ইংরেজী জানা আমেরিকানকে চাকরীতে রেখেছে ইতালিয়ান মালিক। ভালো বুদ্ধি। এখানে মজার জিনিষ দেখলাম, মাত্র দুজনের লিফট্‌। পুরনো বিল্ডিং বলে সিড়ির মাঝখানে অল্প জায়গায় লিফট বসিয়েছে, তিন দিকে খোলা, দুদিকে সিড়ির দেয়াল, পেছনে কপিকলের শেকল কাঁচের দেয়ালে ঢাকা, তাতে আবার দরোজা নেই, সিড়িমুখে লোহারগেট ভেতর থেকে খুলতে হয়, কোন এক ছবিতে এমন লিফট্‌ দেখেছিলাম মনে করতে পারছিনা। নাস্তার পর কেউ কেউ শেষ মিনিটের কেনাকাটা সারতে ষ্টেশনে গেল, ষ্টেশনকে ঘিরে বিশাল মার্কেট সেখানে, প্রচুর বাঙ্গালীর আনাগোনা আর ব্যবসা এই ষ্টেশনকে ঘিরে। আমরা চারজন সেদিকে না যেয়ে উলটা দিকে হাঁটা দিলাম, উদ্দেশ্য কিছু ফোয়ারা দেখবো আর অবশ্যই “টাইপরাইটার বিল্ডিং”।

পুরাতন রোমে যে কয়টা উঁচু স্থাপনা আছে সম্ভবত এটাই সবচাইতে বড়। একত্রিত ইতালির প্রথম রাজা “ভিক্টর ইমান্যুয়েল টু” এর স্মৃতির উদ্দেশ্যেই মূলত এর পরিকল্পনা করা হয় ১৮৯৫সালে। মূল পরিকল্পনা জোসেফ সাচ্চীনি নামের ইতালিয়ান আর্কিট্যাক্ট এর, যদিও মৃত্যুর আগে উনি এটা দেখে যেতে পারেননি। উনার আরেকটি উল্লেখযোগ্য কাজ সেইন্ট লরেটো ব্যাসিলিকার আধুনিকায়ন। সেইন্ট লরেটো ব্যাসিলিকা এই মনুমেন্টের পাশেই, এটার কথা আগে শুনিনি আমি, যদিও ছবি তুলেছিলাম কিন্ত উৎসাহ পাইনি তেমন। ঢাকায় ফেরার পর একদিন হঠাৎ করেই মেইল পেয়েছিলাম, আইফোনে যে ম্যাপ ব্যবহার করা হয় সেখানে আমার তোলা এই ছবিটি ব্যবহারের অনুমতি চেয়ে এপল থেকে (নীচের গম্বুজ ওয়ালা ছবিটি)। যাক্‌ সে কথা, মনুমেন্টে ফিরে আসি।
 
সাদা ধবধবে মার্বেলে তৈরী পুরো বিল্ডিং, মার্বেলের রাজকীয় সিড়ি পেরিয়ে উপরের দিকে উঠলে দুপাশের গ্রীক যোদ্ধ্বা দের মূর্তি পেরিয়ে আপনাকে পৌঁছে দেবে নিহত সৈনিকদের স্মরণে তৈরী প্রজ্বলিত আলোকশিখায় (এটা পরে সংযুক্ত হয়েছে), এটা পেরিয়ে উপরে উঠতে থাকলে পেয়ে যাবেন ব্রোঞ্জে তৈরী ঘোড়ায় চড়া বিশাল ভিক্টর ইমান্যুয়েলের মূর্তির কাছে। এক পা উঁচু করে গর্বিত ভংগীতে দাঁড়িয়ে আছে সেই ঘোড়া। ঘোড়ায় চড়া মূর্তির বানানোর ব্যাপারে সাধারণত একটা নিয়ম মানা হয়, এখানে ঘোড়া হলো প্রতীক, যদি ঘোড়ার সামনের দু’পা উঁচু থাকে ভাববেন উপরে যার মূর্তি তিনি যুদ্ধ্বে নিহত হয়েছেন, যদি এক’পা উঁচু থাকে তার মানে উপরের ব্যক্তি যুদ্ধ্বে আহত হয়েছিলেন এবং পরে এই আঘাত জনিত কারনে তার মৃত্যু হয়েছিলো, আর যদি শান্ত ঘোড়ার চার পা মাটিতে থাকে তাহলে ধরে নেয়া হয় ঘোরসওয়ারের স্বাভাবিক মৃত্যু হয়েছিলো। ভিক্টর ইমান্যুয়েলের মূর্তির পর কোরিয়েন্থিয়ান স্টাইলের বিশাল বিশাল কলাম, এগুলোও মার্বেলের। এসবের পর সবার উঁচুতে বিল্ডিং এর দুপাশে দুটি রোমান যুদ্ধ্বের দেবী‌ ভিক্টোরিয়ার ঘোড়ার গাড়ীতে চড়া বিশাল মুর্তি। নীচ থেকে অত ভালোভাবে দেখা না গেলেও অনুমান করতে কষ্ট হয়নি যে দেবী ভিক্টোরিয়া সমস্ত রোমান দেবীদের চাইতেও বেশী সুন্দরী ছিলেন। প্রাচীন রোমে প্রতি বছর এলাকার সবচাইতে সুন্দর বালকটিকে বলি দেয়া হতো দেবী ভিক্টোরিয়ার মন্দিরে। রোমানদের শৌর্য বির্যের প্রতিক দেবী ভিক্টরিয়া। দেবী ভিক্টরিয়া রোমান স্বর্ণ্ম মুদ্রা, অলঙ্গকার ইত্যাদিতে জায়গা করে নিলেও ঘোড়ার গাড়ীতে (chariot মানে দুঘোড়ায় টানা গাড়ী, এখানকার দুটো quadrigas মানে চার ঘোড়ায় টানা) চড়া দেবীর মুর্তি বিরল।
আমরা এক এক করে সবাই “ভিক্টর ইমান্যুয়েল টু”র মূর্তিকে পেছনে রেখে ছবি তুললাম, এখান থেকে সামনে, পাশে রোমের অনেকটুকুই দেখা যায়। আমরা যেখানে দাঁড়িয়েছিলাম ঠিক সেখানে দাঁড়িয়ে একদা মুসোলিনী তার জ্বালাময়ী ভাষনে ফ্যাসিজমের সুচনা করেছিলেন, আরেকটা বিশ্বযুদ্ধ্বের ঘোষনাও এসেছিলো এখান থেকে। পুরো বিল্ডিং পাশে ৪৯০ফুট আর উচ্চতা ২৩০ফুট, যদি দেবীর গাড়ী আর পাখাকে ধরা হয় তাহলে উচ্চতা ২৩০ফুট।
সাধারন ইতালিয়ানদের সাথে আলাপ করে কোন সঠিক সিদ্ধান্তে আসা যায়না যে কেন ওরা এই মনুমেন্ট তৈরী হবার প্রায় একশ বছর পরেও এটাকে ঠিক পছন্দ করে উঠতে পারেনি। তবে আমার কাছে যে দুটো কারন প্রধান মনে হয়েছে তার মধ্যে প্রথমটি হলো এখানে একদা মুসোলিনী বাস করতেন, এখান থেকেই অনেক বিখ্যাত আর কুখ্যাত বক্তৃতা দিয়েছিলেন উনি। আর অন্যটা হলো এ স্থাপনার আশেপাশেই এমনকি এ জায়গাটাও প্রাচীন রোমের কেন্দ্রে, এবং প্রাচীন রোমের বিভিন্ন প্রতিষ্ঠান ভেঙ্গে সেসবের জিনিষ্পত্র বিশেষ করে মার্বেল দিয়ে তৈরী এটা (যদিও ভ্যাটিকানের ক্ষেত্রেও এ লুন্ঠনের অভিযোগ আরো বেশী)। অফিসিয়াল নাম “ন্যাশনাল মনুমেন্ট অব ভিক্টর ইমান্যুয়েল টু” ছাড়াও স্থানীয় ইতালিয়ানরা ঘ্রীণাভরে এটাকে “টাইপরাইটার বিল্ডিং” বা “বিয়ের কেক” নামেও ডেকে থেকে।
একদম উঁচুতে উঠতে গেলে লিফট্‌ আছে, ৭ ইউরো খরচ করে লিফটে উপরে উঠতে পারেন, কিংবা আমাদের মত হেঁটেও উঠা যায়। প্রায় মিনিট চল্লিশেক এখানে থেকে ফিরতি পথ ধরলাম, হোটেলে বাস আসার সময় হয়েছে, আমাদের এয়ারপোর্ট নিয়ে যাবে।



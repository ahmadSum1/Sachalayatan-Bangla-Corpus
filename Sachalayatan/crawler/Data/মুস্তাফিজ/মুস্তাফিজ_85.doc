আমি ভালো আছি



গতকাল দুপুরে বেশ জ্বর ছিলো। একশ ছয় ডিগ্রির মতো। তখনই বুঝেছিলাম ঘটনা খারাপ। এর আগে স্কয়ার হাসপাতালে ডঃ মীর্জার এপয়েন্টমেন্ট নেওয়া ছিলো ৬.২০ এ। এতো জ্বর দেখে বউ মাথায় জলপট্টি দিলো। পরপর দুই মগ ঘরে বানানো স্যালাইন দিলো। তাতে কিছুটা সুস্থ বোধ করলেও দূর্বলতা কাটেনি। মাঝে মাঝে নিজেকে স্বাভাবিক ভাবতে চাইলেও আমি যে স্বাভাবিক ছিলাম না তা আশেপাশের লোকজনের ব্যবহারে টের পাচ্ছিলাম।
গাড়িতে যখন উঠলাম, বিকেল সাড়ে পাঁচটা তখন। জ্যাম ঠেলে স্কয়ারে এসেছি সাড়ে ছয়টার দিকে। নিচতলায় এসে বসেছি স্বাভাবিক ভাবে। কিন্তু তারপরই মনে হচ্ছিলো কিছু একটা হচ্ছে। কিন্তু কিছু বুঝতে পারছি না।
সেখান থেকে খুব দ্রুতই ডাক্তারের চেম্বারের সামনে। নার্স দুবার প্রেসার মাপলো। প্রথমবার মেপে অবাক হয়ে আমার দিকে তাকিয়ে আরেক সহকর্মীকে ডেকে বললো ও দিদি শুনে যাও। আমি ভাবলাম তাদের ব্যক্তিগত কোনো আলাপ। তারপর দিদির সামনে আবার প্রেসার মাপা হলো। একই রেজাল্ট। নিচে ৪০ উপরে ৬০।
এই অঙ্ক আমার কাছে কোনো অর্থ বহন করে না। কিন্তু ওরা দেখলাম খুব দ্রুতই সমস্ত সিরিয়াল ডিঙ্গিয়ে ডাক্তারের চেম্বারে পৌঁছে দিলো আমাকে।
ডাঃ মীর্জা হাসিমুখে উনার নিজের যন্ত্র দিয়ে আমার প্রেসার দেখলেন। সেই একই। ৪০/৬০।
উনি বললেন এই প্রেসারে তো মানুষ বাঁচে না। (মনে মনে ভাবলাম আমি তাহলে কী) ডাক্তার খুব দ্রুততার সাথে ইমার্জেন্সীতে ফোন করলেন। আমি জিজ্ঞেস করলাম সমস্যাটা কোথায়? উনি বললেন একটু পরেই টের পাবেন। আপনার শরীরের কী হাল তা একটু পরেই বুঝতে পারেন।
সাথে সাথেই হুইল চেয়ার চলে এলো। দুজন কোলে করে আমাকে হুইল চেয়ারে বসালেন। কোনদিক দিয়ে ঘুরে ঘুরে লিফট পেরিয়ে ইমার্জেন্সিতে নিয়ে এলো আমি টেরই পেলাম না। সাথে রিতা ছিলো। সে এদের কাছ থেকে সবসময়ই পিছিয়ে ছিলো।
ইমার্জেন্সিতে শুরু হলো হুলুস্থুল। ৪/৫ জনকে দেখলাম অনেক যন্ত্র পাতি নিয়ে তৈরি।
তাদের মূল কথা হলো আমার রক্তের প্রেসার বাড়াতে হবে। তারপর অন্য কিছু। ইমার্জেন্সিতে ঘন্টা দুয়েকের চেষ্টায় প্রেসার উঠে এলো ৮০/৫০এ। সেখান থেকে স্কয়ারের এই ১৪২৩ নম্বর রুমে এখনো একসাথে দুইতিনটা স্যালাইন চলছে। তারমধ্যে একটা হয়তো স্যালাইন, বাকিগুলো ইঞ্জেকশন। ২০ মিনিট পর পর প্রেসার মাপা হয়।
নিচে থাকতে রক্ত পরীক্ষা করা হয়েছিলো। সেগুলোর রিপোর্ট এখনো আসেনি। প্রেসারের গড় নিচে ৬০ উপরে ৯০
মাঝে মাঝে খুব দ্রুত বেড়ে যায়। আবার খুব দ্রুত কমে যায়। ডাক্তাররা চাচ্ছেন উপরে ১২০ আর নিচে ৭০এ স্থির রাখতে। সেই চেষ্টাই চলছে এখন।
তারপর চলবে মূল চিকিত্সা।
সে প্যারাটাইফয়েড হোক বা ডেঙ্গুই হোক। 
ধারণা করছি আরো দিন সাতেক থাকতে হবে। 
সচলায়তনে সবার এতো এতো শুভকামনা দেখে মনে হচ্ছে ভালো আমাকে থাকতেই হবে। 


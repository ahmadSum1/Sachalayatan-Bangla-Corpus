চড়কের মেলায় একদিন



সতর্কতা: কিছু ছবি আর লেখা বাচ্চা কিংবা দুর্বল চিত্তের লোকদের দেখা কিংবা পড়া ঠিক হবে না।
-----------------------------------------------------------------------------------------

দেখতে দেখতে ঘড়ির কাঁটা রাত বারোটা পেরুলো। বিষ্ণুপুর গ্রাম। সেই গ্রামে চৌধুরী বংশের জমিদারদের এক বিশাল প্রাচীন পুকুর, কেউ বলে দুইশ কেউবা জানায় দেড়শ বছরের পুরাতন। জমিদারদের কিছুই এখন অবশিষ্ট না থাকলেও এই পুকুরটা আছে। আর আছে তাদের পৃষ্ঠপোষকতায় চালু কিছু ধর্মীয় আচার। সেরকম এক আচার পালনে সন্ন্যাসী নিরঞ্জন দেবনাথসহ আরো তিন সন্ন্যাসী পুকুরপাড়ে চার জায়গায় নিজেদের শিষ্য-সামন্ত নিয়ে জ্বলন্ত আগুন ঘিরে গোল হয়ে বসে আছে। বিড়বিড় করে মন্ত্র আওড়ায় নিরঞ্জন। আজ নিয়ে নয় দিন উপবাসে কাটলো তার। শুকনো হাড় বের হওয়া শরীরে কাপড় বলতে একটামাত্র ধুতি। আগুনের আভায় নিরঞ্জনের পিঠে চিকচিক করা বড়শি গাঁথার অগুনতি দাগ আশেপাশের ভক্তদের তাঁর প্রতি আরো শ্রদ্ধা বাড়িয়ে তোলে। ওরা পুরোদমে শিঙ্গায় ফুঁ দেয়, ঢাক, ঢোল,‌ খোল, করতাল আর কাঁসার ঘণ্টার ছন্দবদ্ধ সুর তোলে। দমকে দমকে কাঁপতে কাঁপতে “বোল মহাদেব”  বলে লাফিয়ে উঠে নাচতে থাকে সে। তাঁকে অনুসরণ করে তাঁর ভক্তরা, সবার গা খালি, কোমরে লাল রঙয়ের নেংটি। উন্মাদের মতন নাচতে নাচতে দলবলসহ আগুনের উপর চলে আসে নিরঞ্জন। ওরা লাফাতে থাকে সেই জ্বলন্ত আগুনের উপর, আর চিৎকার করে বলতে থাকে “বোল, বোল মহাদেব”। অতগুলা মানুষের পায়ের চাপে আগুন হার মানে, কমতে কমতে একসময় নিভে যায়। ওরা সমস্বরে একসাথে চিৎকার করে উঠে “শিবা বোল, বোল মহাদেব”।


শরীর থেকে ঘাম বেরুচ্ছে, ধড়ফড়িয়ে ঘুম থেকে উঠি। হাতড়ে হাতড়ে চশমা খুঁজে এনে ঘড়িতে সময় দেখি রাত সাড়ে তিনটা বাজে। উঠে এসে এক মগ ঠাণ্ডা পানি খাই, কফি বানাই। কফি হাতে এঘর সেঘর হাঁটতে হাঁটতেই ফোন আসে মাহবুবের, “বস আমি রেডি”। সেই ফোন রাখতে রাখতেই তৃষিয়া, “ভাইয়া, ক’টার দিকে আসবেন”? আমি আসছি বলে ব্যাগ কাঁধে নিচে নামি। বাড্ডা থেকে মাহবুবকে তুলে নিয়ে তৃষিয়াদের বাসার নিচে দাঁড়াতেই ওর খালাত ভাই হিমেলসহ গাড়িতে এসে ওঠে। ঢাকা থেকে আমরা এই চারজন চলছি সেই বিষ্ণুপুর গ্রামের উদ্দেশ্যে। সেই গ্রাম আমি চিনি না, কখনও যাইনি, আমাকে যারা বলেছে ওরাও ঠিকমতন জানে না এর অবস্থান। শুধু এটুকু বলতে পারলো মৌলবীবাজার আর শ্রীমঙ্গলের আশেপাশে কোথাও সেটা। মনে মনে “শিবা বোল, বোল মহাদেব” বলে গাড়ি স্টার্ট দেই।
ঢাকার জ্যাম পেরিয়ে ভৈরব সেতু পর্যন্ত আসতেই আটটা বেজে গেল। ভৈরব সেতুর পরই “উজান ভাটি” বলে একটা খাবার দোকান আছে, পাশের সিটে মাহবুবকে দায়িত্ব দিলাম সেখানে এলে যেন সতর্ক করে দেয় আমাকে, কিন্তু শহীদ মাখন চত্বরে পৌঁছানোর পরও ওদিক থেকে সাড়া না পেয়ে আড়চোখে তাকিয়ে দেখি মাহবুব ঘুমাচ্ছে। ঘুম আমার চোখেও, ঘুম ঘুম চোখে স্পিড মিটারের কাঁটা নব্বই ডিগ্রি বরাবর রাখাটাই সমস্যা। অগত্যা গল্প জুড়ে দিই ওদের সাথে। ডাকাতের গল্প, পুলিশের আর ছবি তোলার গল্প। একসময় খেয়াল হয় গাড়িতে তেল প্রায় শেষ। অগত্যা দাঁড়াতে হয় সামনের পাম্পে। তেল নেয়া হয়, সাথে পাশের দোকানে গানের তালে তালে নাস্তাও সেরে নেই। সিলেট থেকে যারা যাবে ওদের সাথে দুবার ফোনে কথাও হয়, ওরা তখন রওয়ানা দিচ্ছে, হিসাব করে দেখলাম প্রায় একই সময়ে বিষ্ণুপুর পৌঁছাব আমরা।
শায়েস্তাগঞ্জের মোড় পেরিয়ে খোয়াই নদীর ব্রিজ পেরিয়ে এলাম। দুই কিলোমিটার পর ডানে মোড়। কী চমৎকার সেই রাস্তা আর তার আশেপাশের দৃশ্য। দুপাশে উঁচুনিচু টিলার মাঝে চা বাগান, কয়েকদিন আগে বৃষ্টি হওয়াতে পাতার খোলতাই বেড়েছে। চিকচিক সবুজ, উপরে সূর্যের আলো পাতায় পাতায় স্বর্গীয় আভা ছড়াচ্ছে। আমরা দেখছি আর চলছি। এ রাস্তায় বাঁকগুলা খুবই তীক্ষ্ণ, সাবধানে চলতে হয়। বাঁকের মাথায় এসে আস্তে করে প্রকৃতির নীরবতা ভেঙে একবার হর্ন বাজাই, এক্সিলেটর ছেড়ে আলতো করে ব্রেকে পা দিয়েই আবার ছুটি। এভাবেই একসময় শ্রীমঙ্গল পৌঁছে গেলাম। সিলেট থেকে আসা গাড়ি থেকে নির্দেশমতন এবারে ডাইনে গাড়ি ঘুরালাম।
আগেরদিন যেভাবে কথা হয়েছিলো তাতে আমাদের বামের রাস্তায় যাবার কথা, ডান দিকের রাস্তাটা চলে গেছে লাউয়াছড়ার ভেতর দিয়ে ফুলবাড়ি চা বাগান পেরিয়ে কমলগঞ্জের দিকে। গতবছর একবার এসেছিলাম এদিকে, কমলগঞ্জ থেকে আবার ডান দিকে যে রাস্তাটা গিয়েছে তা ধরে পাত্রখোলা পর্যন্ত। আমার মনে সেই ঘটনা এখনও নাড়া দেয়। অদ্ভুত সুন্দর সেই জায়গা আর সেখানকার মানুষগুলা। ফুলবাড়ি চা বাগানের অধিকর্তা কোনো এক পূর্ণিমা রাতে তার বাগানে বাউলের আসর বসানোর কথা বলেছিলেন। এরপর কত পূর্ণিমা পেরিয়ে গেল আমার আর সময় হয়ে ওঠেনি। উনার বাগান পেরুবার সময় একবার ভাবলাম দেখা করে যাই, আবার ভাবলাম কী হবে শুধু শুধু কষ্ট বাড়িয়ে। এর আগে লাউয়াছড়ার বন পেরুবার সময় মনে পড়েছিলো সেখানকার রাজার চা পানের আমন্ত্রণের কথাও। সেটাও হয়ে ওঠেনি। লাউয়াছড়ার বনের মাঝখানের রাস্তার আশেপাশের গাছগুলো আগের চাইতে ঘন লাগলো আমার কাছে, গতবার পিকনিক পার্টির মাইক আর গাড়ির জ্বালায় যেখানে টেকা যাচ্ছিলো না সেখানে এবার গাড়ির ভেতরে থেকেও ঝিঁঝিঁপোকার ডাক শুনতে পাচ্ছিলাম।
দেখতে দেখতে কমলগঞ্জের মোড়ে পৌঁছে গেলাম, ডানদিকের রাস্তায় পাত্রখোলা, বামে ভানুগাছ আর সোজা শমশেরনগর। নির্দেশ এলো শমশেরনগরের দিকে চলে আসতে। সে রাস্তায় ঢুকেই বিশাল এক শোভাযাত্রার মাঝে পড়লাম। উপজেলা পরিষদের উদ্যোগে বাংলা নববর্ষের শোভাযাত্রা। ঢাকার শোভাযাত্রার মতন বর্ণিল না হলেও এদের উৎসাহের কোনো কমতি নেই। কাদা দিয়ে মানুষ রাঙিয়ে অপরাজেয় বাংলার প্রতিকৃতি কিংবা পালকিতে নববধূ আর রঙিন নৌকা সবই আছে তাতে। শোভাযাত্রার অংশ হয়ে আমরাও চলছি আস্তে আস্তে, পাশ দিয়ে এক হাতি আমাদের সামনে চলে আসার সময় মাহুতের সাথে চোখাচোখি হলো আমার, চোখের ভাষা বুঝে নিয়ে মাহুত হাতিকে ইশারা দিলো, একবার কোমর দুলিয়ে দুপায়ের উপর দাঁড়িয়ে দুটো নাচের মুদ্রা দেখালে আশেপাশের মানুষ কিছুটা সরে দাঁড়ালে ওদের কাটিয়ে শোভাযাত্রার প্রায় সামনে চলে এলাম, এরপর আবারো আটকে গেলে মাহবুব নিচে নেমে সামনে থেকে মানুষজন সরিয়ে দিলে ওদের পেরিয়ে এলাম। সামনের উপজেলা চত্বর পেরিয়ে একটা চায়ের দোকানে অতিরিক্ত চিনি দেয়া দুকাপ চা খাবার পর উজানগাঁকে ফোন দিলাম।
এবারই প্রথম গন্তব্য সম্পর্কে স্পষ্ট একটা ধারণা পেলাম। সামনে ৩/৪ কিলোমিটার পরই মুন্সিবাজার বলে একটা জায়গা। আমাদের গন্তব্য সেখানেই। মুন্সিবাজার পৌঁছানোর প্রায় দশমিনিটের মাথায় ওদের গাড়িও চলে এলো। একটা মাইক্রোবাসে সাত/আট জন। সবার সাথে আগেই পরিচয় ছিলো, চা খেতে খেতে আমার সহযাত্রীদের সাথেও ওদের পরিচয় হলো।
পরিচয়পর্ব আর চা পানশেষে চলে এলাম পাশের বিষ্ণুপুর গ্রামের সেই পুকুরপাড়ে। সোজা রাস্তায় দূর থেকে এর পুবপাড়ে বসা মেলার রঙিন সাজ আগেই চোখে পড়েছে। চোখ ধাঁধিয়ে দেয়া রোদ সেদিন। পুবে-পশ্চিমে লম্বা পুকুরের দক্ষিণপাড় ধরে সরকারি রাস্তা, পশ্চিমপাড়ে চৌধুরীদের আদি বাসস্থান। দক্ষিণপাড়ে নামতেই প্রথমে সন্ন্যাসী নিরঞ্জন দেবনাথের সাথে দেখা, চড়কের গাছ পোঁতার যে গর্ত হয়েছে তাতে বাঁশের কাঠি ফেলে হাত দিয়ে মাপলেন। সোয়া তিন হাত গর্ত, দুবার মাপ নিয়ে নিশ্চিত হয়ে আমার দিকে তাকালেন, যেন কতকালের চেনা, বললেন মাপ ঠিকমতন না হলে অসুবিধা, গাছের ব্যালেন্স থাকবে না। একবার আকাশের দিকে তাকালেন, বিড়বিড়িয়ে অদৃশ্য ভগবানের উদ্দ্যেশে বললেন আমাদের দেবার কিছুই নেই রক্ত ছাড়া, আমরা রক্ত দান করবো। হাত ধরে নিয়ে এলেন ছাপড়া দিয়ে বানানো মন্দিরের সামনে, নিরাভরণ গোবর দিয়ে লেপা মাটির উপর কাপড় দিয়ে ঢাকা কাঠের পিঁড়ি বসানো, তাতে তার স্ত্রীর সুচিকর্মের কাজ। ছাপড়ার পাশেই গত রাতে আগুনের উপর নাচানাচির জায়গাটা বাঁশ দিয়ে ঘেরাও দেয়া। জানালেন কিছুক্ষণ পরই ছাপড়ায় প্রতিমা বাসানো হবে। আরো জানালেন রোদ নেমে না যাওয়া পর্যন্ত চড়ক ঘুরবে না। আমাদের পরামর্শ দিলেন ঘুরে ঘুরে মেলা দেখতে, আরো চারটা চড়কের আয়োজন দেখতে। 
আমরা ছড়িয়েছিটিয়ে গেলাম। পুকুর লম্বায় প্রায় ৬০০মিটার, পাশে তার অর্ধেক। মেলায় আধুনিকতার ছোঁয়া লেগেছে। গ্রামীণ হাতে তৈরি জিনিসপত্রের পাশাপাশি মেশিনে তৈরি জিনিসপত্রও আছে। ঢুকতেই মানিক নামের এক তাবিজ বিক্রেতার জলসায় গেলাম, সাপ দেখিয়ে তাবিজ বিক্রি, কিছুটা সম্মোহিত করে কিছুটা ঠকিয়ে ভুলিয়েভালিয়ে টাকা উপার্জন, প্রায় চল্লিশ মিনিটের জলসায় উপার্জন একশ টাকারও কম। এরই মাঝে শিঙ্গা আর ঢোলকের শব্দে সেদিকে তাকালাম, পুবপাড়ের চড়কের গাছ উঠছে, গর্তের একমাথায় গাছের গুঁড়ি ঠেকিয়ে পেছন থেকে ঠেলে তোলা হচ্ছে, ওদের উৎসাহ দিতেই এই বাজনা। ছোট এক বাচ্চা শিঙ্গা ফুঁকছে দেখে ওর থেকে নিয়ে চেষ্টা করলাম একবার, ভোঁতা একধরনের শব্দ ছাড়া কিছুই বেরুলো না।
হাঁটতে হাঁটতে চলে এলাম উত্তরপাড়ে, আরেক চড়কের আয়োজন সেখানে।  সারারাত আগুনের উপর নাচানাচি আর নয়দিনের উপবাসশেষে শ্রান্ত শরীর এলিয়ে নিঃসঙ্গ এক বটের তলায় কয়েকজন ভক্ত ঘুমাচ্ছে। তপ্ত হাওয়ায় এক ধরনের নির্মল বাতাস সেখানে। আমরাও কয়েকজন বসলাম। সামনের পুকুরঘাটে কয়েকজনের গোসল দেখতে দেখতে আমাদেরও গোসলের শখ জাগলো। এমন সময় খবর এলো আমার গাড়ি সরাতে হবে, যেখানে রেখেছি সেখানেও চড়ক বসবে একটা, এই রোদে উত্তরপাড় থেকে পুকুরের অর্ধেকটা ঘুরে দক্ষিণপাড়ে যেয়ে গাড়ি সরাতে যেতে মন চায় না, তারপরও যেতে হয়। গাড়ি সরাচ্ছি দেখে ওরা সেখানে চড়কের গাছ নিয়ে আসতে থাকলো। ১০/১২ জনের কাঁধে বিশাল এক শাল গাছের গুঁড়ি, সদ্য পুকুর থেকে তোলা, সবারই শরীর ভেজা, এর মাঝে উৎসাহ দেবার জন্য একজন ঢাকে তাল দিয়ে যাচ্ছে, বাকিরা সেই তালে গান বেঁধেছে, কথাগুলো উদ্ধার করতে না পারলেও “শিবা বোল বোল মহাদেব” কথাটুকু শুধু মাথায় ঢোকাতে পারলাম।
প্রচণ্ড রোদ, গরমে বাইরে বের হতে ইচ্ছা করে না। ঘড়িতে সময় দেখলাম দুপুর একটা। চড়কের মূল কাজ শুরু হতে দেরি আছে, সবার সাথে পরামর্শ করে রোদে আর ঘোরাঘুরি না করে এই ফাঁকে দুপুরের খাবার সেরে নিতে চাইলাম। অগত্যা সেই মুন্সিবাজার, সকালে যেখানে চা খেয়েছিলাম সেই হোটেলে। দুজন ভেতরে যেয়ে দেখে এলো খাবারের অবস্থা। আমরা হাতমুখ ধুয়ে বসে গেলাম। ঝাল মুরগির মাংস, ভাজি আর ডাল দিয়ে খাবারটা মন্দ হলো না।
পুকুরপাড়ে যখন ফিরে এলাম, লোকজন আগের চাইতে বেড়েছে। সাথে যোগ হয়েছে কয়েকটা টিভি চ্যানেলের স্থানীয় প্রতিনিধিদের উৎপাত। নিজেদের ভেতর একটা হামবড়া ভাব নিয়ে ঘুরে বেড়াচ্ছে, কিছু স্তাবকের দল পিছু নিয়েছে ওদের। স্থানীয় প্রতিনিধিদের কয়েকজন আবার আমাদের দৃষ্টি আকর্ষণের ব্যর্থ চেষ্টার পর তৃষিয়ার পিছু নিয়েছে। আমরা দূর থেকে দেখি আর হাসি। তৃষিয়া এই ফাঁকে একটা সাক্ষাৎকারও দিয়ে ফেলেছে। চার জায়গার চারটা চড়কও উঠে গেছে এরই মাঝে। চড়কের আশে পাশে তখন চলছে পুরানের কাহিনির নাট্যরূপ, কিছুটা বুঝি কিছুটা ধন্ধ লাগে। ছোটবেলায় হোজ্জার একটা গল্পে পড়েছিলাম “হাসের স্যুপ তার স্যুপ, স্যুপের স্যুপ, জ্বাল দিতে দিতে পানি হয়ে গেছে”। এদের নাটকগুলোও তেমন, নানা কিছুর সংমিশ্রণে আদিরূপের খুব কমই অবশিষ্ট আছে। নানা ধরনের ধারালো অস্ত্রের পাশাপাশি চলছে শিব-কালীর যুদ্ধ। নানা জাতের নানা বয়সের নারী পুরুষ প্রচণ্ড উৎসাহ নিয়ে গোল হয়ে ঘিরে উপভোগ করছে সেসব। এরই মাঝে একজন আমার কাঁধে হাত রেখে বললেন “নিরঞ্জন দেবনাথ খুঁজছে আপনাকে”। তৎক্ষনাৎ উত্তরপাড় থেকে আবার চলে এলাম দক্ষিণপাড়ে।
নিরঞ্জন আমাকে চড়কের বড়শি দেখালেন, সুঁই দেখালেন। এক এক করে বালিতে ঘষে ঘষে সেগুলোতে ধার তুলছে লাল কাপড় পড়া সন্ন্যাসীরা, নিরঞ্জন হাত দিয়ে সেই ধার পরীক্ষা করছেন। সবগুলো ধার হয়ে গেলে অস্ত্রগুলোকে প্রণাম করে দুটো জবা ফুল ঘষে দিলেন। বললেন এটাই আমাদের মন্ত্র, এখন এটা যার শরীরেই লাগানো হোক ভগবানের দয়ায় তার কোন কষ্টই হবে না। নিরঞ্জন বলে চলেন সেই ১০বছর বয়স থেকে আমি এর সাথে জড়িত, তখন সাজতাম গৌরী। আর এখন অন্যদের চড়কের উঠার সহায়তা করি। পিঠ খুলে দেখালেন, তাতে অগুনতি বড়শি গাঁথার দাগ। আমাকে পরবর্তী ঘটনাপ্রবাহের একটা বিবরণ দিলেন। চারদিকে কাঁসা, শিঙ্গা আর ঢোলের শব্দে কথা তেমন বুঝা যায় না। পরিবেশ আস্তে আস্তে কেমন যেন আধ্যাত্মিক রূপ নিচ্ছে।
নিরঞ্জন আমার হাত ধরে টেনে পুকুরের কিনারে নিয়ে গেলেন। উচ্চস্বরে মন্ত্র জপতে জপতে তার পিছু নিলো  জনাবিশেক ভক্ত।  আমি পাড়ে দাঁড়িয়ে গেলাম, ওরা নিচে নেমে ডুব দিয়ে উঠলো, অদৃশ্য ভগবানের উদ্দেশে কপালে হাত ঠেকালো। নিরঞ্জন দুই হাত লম্বা একটা সুঁই হাতে নিয়ে উচ্চস্বরে চিৎকার দিয়ে বলে উঠলেন “শিবা বোল বোল মহাদেব”, সাথের ভক্তরাও পানিতে উদ্দাম নেচে নেচে সুর মেলালো, ঢাক, কাঁসা আর শিঙ্গার শব্দ মনে হয় আরো জোরে শোনা গেল। সামনের সদ্য লাগানো সাদা দাঁত বের করে পাগলের মতন হাসতে হাসতে নিরঞ্জন সেই সুঁই ঢুকিয়ে দিলেন একজনের জিহ্বা বরাবর, একটুও হাত না কাঁপিয়ে। আবার ঘুরে এক পাক লাগিয়ে আরেকটা সুঁই হাতে নিয়ে ঢুকিয়ে দিলেন আরেকজনের চোখ আর কানের পাশ দিয়ে নরম চামড়া ভেদ করে, ওরা নির্বিকার ভাবে একটুও উহ আহ না করে মন্ত্রের তালে তালে শরীর দোলাতে থাকলো। তাকিয়ে দেখলাম কেমন যেন ঘোর লাগা মানুষ মনে হচ্ছে নিরঞ্জনকে। অশরীরীর মতন হাঁটুপানিতে ঘুরতে ঘুরতে এক এক করে সেখানে থাকা সব ভক্তের কারো কাঁধে, কারো বাহু কিংবা কোমরে এক এক করে সুঁই বিদ্ধ করে চলছেন উনি। একসময় হাতের সবগুলো সুঁই শেষ হলে ওদের নিয়ে উঠে এলেন উনি। প্রচণ্ড জোরে বাজনার সাথে সুরে সুরে মন্ত্র পড়ে ওরা চড়কের সামনে চলে এলো, রামদা হাতে লাল কাপড় পড়া কয়েকজন ভক্ত ঘিরে রেখেছে ওদের, ঘুরে ঘুরে নাচতে থাকলো ওরা। অসম্ভব ভিড় সেখানে, গিজগিজ করছে মানুষ, ঠেলে সামনে যাবার ইচ্ছাটা দমন করতেই রামদা হাতে একজন এসে লোকজন সরিয়ে আমাকে ভেতরে ঢুকিয়ে দিলেন। পাগলের মতন নাচছে ওরা সেখানে। নাচের পর্ব একটু থামলে নিরঞ্জন একে একে সবার সুঁই খুলে নিলেন, ওরা একসাথে সবাই চিৎকার দিয়ে উঠলো “শিবা বোল বোল মহাদেব”।
সন্ধ্যা তখন লাগতে শুরু করেছে, আবহাওয়া গুমোট, কেমন একটা ঝড়ের পূর্বাভাস যেন। নিরঞ্জন আকাশের দিকে তাকালেন, আমাকে বললেন এখনই সময়। সন্ন্যাসীদের মাঝ থেকে বেছে বেছে চারজনকে নিয়ে চলে এলেন ছাপড়া দেয়া মন্দিরের সামনে। প্রতিমার সামনে দুহাত জোড় করে লম্বা হয়ে শুয়ে পড়লো ওরা। একজন এসে ওদের পিঠে দুটো করে বড়শি বিছিয়ে রাখলো, সেই বড়শির মাথায় আবার পাকা কলা আটকানো। হাঁটু গেড়ে বসলেন নিরঞ্জন, বিড়বিড় করে কী যেন আওড়ালেন, একজনের পিঠের উপর হাতটা আলতো করে সরিয়ে এনে হঠাৎ এক জায়গায় আঙুলের টোকা দিতেই পাশের একজন সেখানকার চামড়া চিমটা দিয়ে তোলার মতন হাত দিয়ে খপ করে তুলে ধরলেন, আর সাথে সাথেই নিরঞ্জন একটা বড়শি সেখানে গেঁথে আমার দিকে তাকিয়ে অদ্ভুত একটা হাসি দিলেন। সেসময় তাকে মানুষ বলেই মনে হচ্ছিলো না আমার। একট একটা করে বড়শি গাঁথেন আর আমার দিকে ফিরে অদ্ভুত একটা হাসি দেন। চারদিকে চিৎকার করে মন্ত্র পড়া সন্ন্যাসী আর সর্বশক্তি দিয়ে বাজানো বাদকের দল। ভিড়ের পেছনে দল বেঁধে থাকা মেয়েরাও উলু দিচ্ছে থেমে থেমে। একে একে সবার বড়শি গাঁথা শেষ হলে ওরা চারজন একসাথে উঠে দাঁড়ায়। আস্তে আস্তে হেঁটে আসে চড়কের পাশে, অন্যের পিঠে চড়ে ওদের তোলা হয় মঞ্চের উপর। জোড়া বড়শি বাঁধা হয় চড়কের দড়ির সাথে। গ্রামের লোকজন কেউ এসে কবুতর কেউবা কলা ধরিয়ে দিয়ে যায় ওদের হাতে। আকাশ ততক্ষণে কালো হয়ে উঠেছে, জোর বাতাস উঠেছে, লোকজন ছোটাছুটি করছে ঝড়ের আগমনের সংকেতে, ঠিক এমন সময়ই চড়ক ছেড়ে দেয়া হলো, চামড়ায় বড়শি গাঁথা সেই চারজন বড়শিতে ঝুলে ঘুরতে থাকলেন চড়কের চারপাশ। খোলা মাঠে ঝড়ের বাতাস হুঁ হুঁ করে বাড়তে বাড়তে চড়কের ঘূর্ণি বাড়িয়ে তুললো, পুকুরের পানিতে ঢেউ উঠলো, আকাশের দিকে তাকিয়ে হা হা করে অট্টহাসি দিয়ে উঠলেন নিরঞ্জন দেবনাথ। একসময় চড়ক থামলো। সারাটা মেলায় তখন মানুষের তোলপাড়, দৌড়াদৌড়ি, বাতাসে উড়িয়ে আনছে মেলা সাজানো কাগজ, পাতা, পূজার ফুল।
আমরাও দৌড়ে যেয়ে গাড়িতে উঠলাম।
এবারে ছবি দেখেন
ছবি-একঃ সাপের খেলা আর তাবিজ বিক্রি করছে মানিক সরদার

ছবি-দুইঃ শিঙ্গা বাজাচ্ছে ছোট্ট বালক

ছবি-তিনঃ চড়কের গাছ আনা হচ্ছে

ছবি-চারঃ ঠেলে তোলা হচ্ছে চড়কের গাছ

ছবি-পাঁচঃ ৬৯ সাল থেকে চড়কে চড়া সন্যাসী নিরঞ্জন দেবনাথের পিঠ

ছবি-ছয়ঃ ছাপড়া ঘরের মন্দির

ছবি-সাতঃ বাজনার তালে তালে নাচা

ছবি-আটঃ খেলতে খেলতে রামদা,র উপর উঠে দাঁড়িয়েছে একজন

ছবি-নয়ঃ মর্তে নেমে এলেন কালী

ছবি-দশঃ পুকুরে নেমে সুঁই ফোটানো হচ্ছে শরীরে

ছবি-এগারোঃ নিরঞ্জন দেবনাথ বড়শি গাঁথছেন

ছবি-বারোঃ বড়শি গাঁথা পিঠ

ছবি-তেরঃ চড়কে ঘোরানোর প্রস্তুতি

ছবি চোদ্দঃ চড়ক ঘুরছে

শেষ ছবিঃ চড়ক শেষে ঝড়ের আগে



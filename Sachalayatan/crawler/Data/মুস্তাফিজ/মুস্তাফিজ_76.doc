তিওমানে শেষ বিকেল



তিওমানে শেষ বিকেল
তিওমান দ্বীপ সুন্দর। তিওমান নিয়ে প্রচলিত রূপকথা অনেকটা এমন...
একবার এক সুন্দরী ড্রাগন কন্যা অভিসারে বের হয়েছিলো, গন্তব্য সিঙ্গাপুর, সেখানে থাকে তার প্রেমিক। চীন থেকে রওয়ানা দেবার পর পরিশ্রান্ত সেই ড্রাগন কন্যা চীন সাগরের মাঝে এ দ্বীপে এসে নামে একটু বিশ্রাম নেবার জন্য, লতাপাতা ফুলফলে ভরা ছোট্ট এ দ্বীপ তার এতই পছন্দ হয়ে যায় যে শেষ পর্যন্ত অভিসার বাদ দিয়ে এ দ্বীপেই মিশে থাকে।
সমুদ্র থেকে ফেরার পর পরিশ্রান্ত আমরা রিসোর্ট থেকে একটু দূরে এক রেষ্ট্রুরেন্টে দুপুরের খাবার খেয়েছি। বাইরে প্রচন্ড রোদ, তা ছাড়া পানিতে নামার পর শরীরের যে সব জায়গা খোলা ছিলো সেগুলো রোদে পুড়ে জ্বলছে। অরূপেরও একই অবস্থা। রোদ বেশী বলে অনেকক্ষণ সেখানেই বসে ছিলাম, ছবি তুলেছি সেখানে বসেই। রোদ একটু ধরে এলে দ্বীপ দেখতে বের হলাম।
ছোট দ্বীপ হলেও পাহাড়ের বাঁক গুলো এমন যে একমাথা থেকে অন্যমাথায় নৌকা ছাড়া যাবার উপায় নেই। হেঁটে যে একেবারে যাওয়া যাবেনা তা নয়, সেজন্যে পাহাড়ের উপর উঠে বৈদ্যূতিক খুঁটির পথ ধরে যাওয়া যায়, আমরা সেই পথই ধরলাম, পাহাড়ের উপর উঠে কিছুটা যাবার পর খেয়াল করলাম এ পথ খুব একটা ব্যবহার করেনা কেউ। আর সন্ধ্যা হয়ে আসছে বলে ফিরে আসার সময় টর্চ ছাড়া হারিয়ে যাবার ভয় থাকবে বলে আর গেলাম না। সেখানে বসে বসেই কিছু সময় কাটালাম, অরূপ থেকে ছবি তোলার কিছু টিপস্‌ নিলাম। এ দ্বীপে মোবাইল নেটওয়ার্ক নাই, পাহাড়ের উপর অরূপ খানিকক্ষন চেষ্টা করলো নেটওয়ার্ক ধরতে। পেলোনা বোধ হয়।
সূর্য ডোবার কিছু আগে নীচে নেমে এলাম, নীচের বীচে তখনও মানূষের আনাগোনা। এ দ্বীপে নারকেল গাছ প্রচুর, খেয়াল করলাম অনেক গাছের নীচেই শুকনো নারকেল পড়ে আছে তবে আশ্চর্যের ব্যাপার কোথাও ডাব বিক্রি হতে দেখিনি, থাকলেও চোখ এড়িয়ে গেছে। সূর্য পশ্চিমে হেলে যাচ্ছে, কেন জানি সূর্যাস্তের ছবি তুলতে ইচ্ছা করছেনা, আজ এখানে শেষ রাত আমাদের, আগামীকাল সকালেই কুয়ালালাম্পুরের দিকে রওয়ানা হবো, সেখান থেকে ঢাকা, আমার প্লেনের টিকিট কনফার্ম করা নাই।
ছবি ১; পাহাড়ের উপর নেটওয়ার্ক খোঁজায় ব্যস্ত

ছবি ২, ৩; সালাং বীচ রিসোর্টের সামনে
 
ছবি ৪; সালাং বীচ

ছবি ৫; পাহাড়ের উপর থেকে দেখা

ছবি ৬; সূর্যাস্ত

ছবি ৭,৮,৯; রাতের তিওমান

 
ছবি ১০,১১; যে রেষ্ট্রুরেন্টে বসেছিলাম সেখান থেকে তোলা
 


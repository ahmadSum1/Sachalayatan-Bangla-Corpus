পিসা (পিজা নয়)



পিসায় যখন পৌঁছেছি সন্ধ্যা ছুঁই ছুঁই। শহরের মাঝদিয়ে বয়ে চলা খালের পাশে একটু খানি খালি জায়গা, ড্রাইভার সেখানেই গাড়ী রাখলো। আমাদের হোটেল সেখান থেকে ৫/৭ মিনিটের হাঁটা পথ। পুরোনো ছোট রাস্তা বলে গাড়ী যাবেনা। অগত্যা হাঁটা, ইটের রাস্তায় সুটকেসের চাকার একঘেয়েঁ খটর খটর শব্দ তুলে একসময় হোটেলে।
আধ ঘন্টায় রুমে ঢুকে সবকিছু রেখে হাত মুখ ধুয়ে ডিনারে বের হলাম, হোটেলে ঢোকার গলির মাথায় পিজা’র দোকান দেখেছিলাম, আমাদের গন্ত্যব্য সেখানেই। দোকানের কর্মচারী চাইনীজ, আকারে ইশারায় বুঝিয়ে খাবারের অর্ডার দিলাম, পিজা আর কোক, জনপ্রতি ৯/৫ ইউরো। ডিনার শেষ হলো রাত ৯টার দিকে। এরপর বের হলাম শহর দেখতে।
রোমে যেমন দেখেছি সব হোটেলে বিনে পয়সায় শহরের ম্যাপ, এখানেও তেমন। অসুবিধা হবার কথা নয়, এছাড়া পিসার হেলানো টাওয়ার শহরের সব জায়গা থেকে দৃশ্যমান। আমাদের প্রথম গন্তব্য সেখানেই।
ছোটবেলায় বইতে পড়েছিলাম, এরপর সপ্তাশ্চর্যের তালিকায় নাম দেখেছি, তারও অনেক পরে গ্যালিলিও পড়তে যেয়ে ‘পিসার হেলানো টাওয়ারের” প্রতি আলাদা একটা টান ছিলো, গলি ঘুপচি পেড়িয়ে যতই টাওয়ারের কাছাকাছি যাচ্ছি ততই রোমাঞ্চিত হচ্ছিলাম, ১৫/২০ মিনিটের হাঁটা একসময় এসে থামলো ঠিক হেলানো টাওয়ারের সামনে।
প্রায় ১৭৭ বছর ধরে ১১৭৩ সাল থেকে ৩ পর্যায়ে তৈরী এ টাওয়ার আসলে তৈরী করা হয়েছিলো এর ঠিক পেছনের ক্যাথিড্রালের বেল টাওয়ার হিসাবে। ক্যাথিড্রাল, তার পেছনের ব্যাপিস্ট্রি আর কবরস্থান মিলিয়ে বিশাল এক যায়গা। এগুলো তৈরী হয়েছিলো বেল টাওয়ার তৈরী হবার অনেক আগেই। সে হিসাবে এটা পিসার সবচাইতে পুরনো স্থাপনা নয়। রাতে যখন পৌঁছালাম সাদা মার্বেলে তৈরী বেল টাওয়ার আর ক্যাথিড্রাল চাঁদের আলোয় ঝকমক করছিলো, জনা পঞ্চাশেক সৌন্দর্য পিপাসু তখনও সেখানে, ঘাসের উপর চুপচাপ বসে আছে, তাঁদের সাথী হলাম আমরাও। দু ঘন্টা আড্ডা মেরে ফিরে এলাম হোটেলে।
পরদিন সকাল সাড়ে আটের ভেতর নাস্তা সেরে আবারো চলে এলাম সেখানে। কয়েকশ পর্যটকে গিজ গিজ করছে আশপাশ। আমাদের ছোট্ট দল ছড়িয়ে ছিটিয়ে গেল আশে পাশে, এর আগে ঠিক হলো যেখানেই যাই ঠিক সাড়ে দশে মিলিত হবো সেখানে আর তার একঘন্টা পর পিসা ছাড়বো আমরা।

দেয়াল ঘেঁষে পেচানো ২৯৪ ধাপের সিড়ি পেড়িয়ে চূড়ায় উঠতে গেলে প্রতি ধাপের জন্য আপনাকে গুনতে হবে বাংলাদেশী টাকায় ১২ টাকার মত। হিসাব করে দেখলাম উপরে উঠে আবার নেমে এই স্বল্প সময়ে আশেপাশে ঘোরা সম্ভব নয় তাই উপরে উঠার চিন্তা বাদ দিলাম। আমরা ঢুকেছিলাম পূব দিক দিয়ে, এদিকে প্রথমেই টাওয়ার এরপর ক্যাথিড্রাল তার পেছনে ব্যাপিস্ট্রি, ব্যাপিস্ট্রির পেছনে পিসার পুরনো প্রতিরক্ষা দেয়াল, উত্তরে গোরস্থান। দক্ষিনে সবুজ মাঠ, সমান করে ঘাস কাটা তার পর পূবে পশ্চিমে লম্বা রাস্তা। এই রাস্তার দক্ষিনে সারি সারি গিফট্‌ শপ, সমস্তই চীনে বানানো স্যুভেনিওর, দোকানীরাও বিদেশী, এর মাঝে বাঙ্গালীও আছে। হাঁটতে হাঁটতে পশ্চিমে যাচ্ছি, আমার সাথে স্থানীয় দুই বাঙ্গালী, ৮ লক্ষ টাকা খরচ করে এখানে এসে দোকানে দোকানে ফুটফরমাস খাটে, তবুও খুশী একদিন স্থায়ী হতে পারবে তাই ভেবে।

এই সকাল বেলাতেও কড়া রোদ, দেয়ালের কাছে পৌঁছে উলটো দিকে ঘুরলাম, প্রথমেই ব্যাপিস্ট্রি, ইটারং এর বিশাল গম্বুজের নীচে মার্বেলের কাজ করা, শুধু তাকিয়েই থাকতে ইচ্ছা করে। এরপর ক্যাথিড্রাল, এটাতে কাজ আর বেশী, এদিককার সেরা শিল্পী সবারই হাতের ছোঁয়া আছে সেখানে। দরোজা গুলো বিশাল বিশাল, মেটালে তৈরী, তাতেও কাজ করা। লাইন ধরে পর্যটকেরা ঢুকছে ক্যাথিড্রালের ভেতর, এখন এটা মিউজিয়াম। পুরো একটা চক্কর দিয়ে চলে এলাম বেল টাওয়ারের সামনে। সবাই ঘুরে ঘুরে ছবি তুলছে, হেলানো টাওয়ারের সামনে এভাবে পোজ দিচ্ছে যাতে ছবি তুললে মনে হয় টাওয়ারের পড়ে যাওয়া ঠেকাচ্ছেন।

আমিও ছবি তুলছি, একসময় কার্ড ভরে গেলো ছবিতে, ছবিগুলো ট্রান্সফার করতে হবে। খুঁজে পেতে কাছেই একটা সাইবার ক্যাফেতে গেলাম, ওরা ৪টা সিডি করে দিলো, তাতে যে পয়সা তাতে নিশ্চিন্তে ৮গেগাবাইটের কার্ড কিনে ফেলা যায়।
আমি যখন সিডি করাচ্ছি দেখলাম আস্তে আস্তে আমাদের সবাই সেখানে এসে হাজির। আমাদের জন্য বরাদ্ধ সময়ও শেষ, অগত্যা আস্তে আস্তে ফিরতি পথে হাঁটা দিলাম আমাদের হোটেল লিওনার্দো’র উদ্দেশ্যে।

 


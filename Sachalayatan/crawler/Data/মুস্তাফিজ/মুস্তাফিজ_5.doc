১০১টা ছবির গল্প-নয়, শ্যানন ফলস




আমার চোখের সামনে ছেলে দুটো তরতর করে পাহাড় বেয়ে উঠতে থাকে। আমি পারি না। নিচে দাঁড়িয়ে ওদের নাম ধরে ডাকি, এই মাতিস এই জহুর, সাবধান, পাথর কিন্তু পিছলা। কিন্তু কে শোনে কার কথা? ওরা উঠতে থাকে হালকা সবুজ রঙের শ্যাওলা পড়া পাথর বেয়ে। সমবয়সি বলে ওদের ভেতর মিল বেশ। কেউ একটা কিছু করতে চাইলে অন্যজনেরও তা করা চাই। সকালে রওনা দেবার সময় গাড়ির পেছনের সিটে মাঝখানে না বসা নিয়ে দুজনের ভেতর একটু ঠেলাঠেলি হলেও মুহূর্ত পরেই আবার গলাগলি ভাব।

বুঝা যায় অনর্গল কথা বলছে দুজনে। ওদের কথা বলায় বিষয় লাগে না, বিশেষ করে মাতিসের। ওর সাথে যেকোনো বিষয় নিয়ে আলাপ শুরু হবার এক মিনিটের মাথায় অবধারিতভাবেই সেটা গাড়ি বিষয়ক আলাপে এসে ঠেকবে। এই একটা বিষয়ে ওর জ্ঞানের কমতি নেই। যেমন নিচে নামার পর ওর প্রথম প্রশ্ন আমার কাছে
- বাবা, ল্যান্ডরোভার এল আর ফোর কি এই পাহাড় বেয়ে উঠতে পারবে?
আমি বিষয়টা না জানলেও উত্তর দেই
- সম্ভবত পারবে।
কথার পেছনে কথা লাগায় মাতিস
- অবশ্য আমি শিওর টু-ডোর জিপ র‍্যাংলার রুবিকন এখানে চালানো যাবে।
আমি কনফার্ম করি
- হ্যাঁ, যাবে। ৪৫ ডিগ্রী খাঁড়া রাস্তায় এটা সহজেই চলতে পারে।
আমার গাড়ি সংক্রান্ত জ্ঞান ওর থেকেই পাওয়া। মাতিস কথা চালিয়ে যায়
- আচ্ছা বাবা, ধরো আমরা যখন গাড়ি কিনবো সেসময় তুমি কোনটা পছন্দ করবা
‘টয়োটা ফোর রানার’ না ‘নিশান এক্সটেরা’?
আমি উত্তর দিই
-মাতিস, নো মোর গাড়ি আলাপ।
ছেলেটা মনমরা হয়ে যায়। সম্ভবত রিয়ার ভিউ মিররে সেটা দেখেই স্টিয়ারিং হাতে ওর মামা সামনে একটা গাড়ি দেখিয়ে বলে
- বলতো ঐটা কী গাড়ি?
- মিতশুবিশি আউটল্যান্ডার।
- এইটা?
- ভক্সওয়াগন তিগুয়ান ক্রসওভার।
- আর এইটা?
- ব্যাকটা দেখে ঠিক বুঝা যাচ্ছে না, তবে সম্ভবত ফোর্ড ওয়ানফিফটি।
এভাবে চলতে চলতে হঠাৎ করেই মাতিস আমার দৃষ্টি আকর্ষণ করে
-বাবা দেখো কার লেনে এখানে বাইক চালাচ্ছে, তার মানে এখানে কী কার লেনে বাইক চালানো যায়?
আমি উত্তর দিই, ঠিক করে নাই, দেখো পাশে বাইক লেন আছে।
-ও, হ্যাঁ। আচ্ছা বাবা, এই বাইক লেন কি হুইসলার পর্যন্ত আছে?
-হ্যাঁ বাবা, এইটা ট্রান্স কানাডা হাইওয়ে, কানাডার এমাথা থেকে ওমাথা, ৭৮০০কিমি, আর পুরাটা রাস্তার দুপাশেই বাইক লেন।
-আচ্ছা বাবা, ভ্যাঙ্কুভার থেকে হুইসলার বাইকে কতক্ষণ লাগবে যেতে? মানে ধরো তুমি আর আমি যদি একদিন আসি তাহলে?
-উমম মনে করো যদি একটানা চালাও তাহলে মোটামুটি ১০/১২ ঘণ্টা আর যদি সবকিছু দেখে ঘুরে ঘুরে আসি তাহলে যাওয়া আসায় পাঁচদিনের পোগ্রাম করতে হবে।
-ও
কিছুক্ষণ থেমে থেকে আবার ওর প্রশ্ন, “আমরা কি একদিন বাইক চালিয়ে আসতে পারি?” সাথে যোগ করে দেয় “তোমার অবশ্য ভালো করে প্র্যাকটিস করতে হবে কারণ তুমি তো অনেকদিন চালাও না।”
আমি একটু ভাবি, কিছুদিন আগেই ‘দ্য লংগেস্ট রোড’ নামে একটা ডকুমেন্টারির কথা পড়েছিলাম, ডকু’টা এ রাস্তা নিয়েই, একজন হেঁটে হেঁটে, মানুষের সাথে গল্প করতে করতে পুরো রাস্তাই পারি দিয়েছিলো। ঠিক করলাম ভ্যাঙ্কুভারে ফিরেই এ ডকুমেন্টারিটা মাতিসকে দেখাবো। আরেকজন টেরি ফক্স, ওর কথাতো সবাই জানে। ক্যান্সার শরীরে এক পা নিয়ে প্রতিদিন ২৬ মাইল করে ১৪৩ দিনে রাস্তায় দৌঁড়িয়ে অমর হয়ে গেলো। আমি উত্তর দেই
-নিশ্চয়ই বাবা, থেমে থেমে ঘুরে ঘুরে দেখতে দেখতে একদিন আমি আর তুমি বাইকে চেপে ভ্যাঙ্কুভার থেকে হুইসলার ঠিকই যাবো।
এই হাইওয়ের চমৎকার একটা নাম আছে, “সী টু স্কাই”। রাস্তার দু’পাশ অসম্ভব সুন্দর বললেও কম বলা হবে। স্কোখোমেশ পর্যন্ত রাস্তার বাম পাশে একটু পর পরই সমুদ্রের দেখা মিলে। আর ডানে পাহাড়। কখনও পাথর, কখনও গাছগাছালিতে ভরা। সারাক্ষণই মনে হতে থাকে একটু থামি, একটু ঘুরে দেখি।
একটু আগেই শ্যানন ফলস ঘুরে এসেছি আমরা। ভ্যাঙ্কুভার থেকে ষাট কিলোমিটার দূরে এলাকাটার একটা গালভরা নাম আছে “শ্যানন ফলস্‌ প্রভিনশিয়াল পার্ক”। শ্যানন ফলস ঘিরে প্রায় ৮৭ একরের এই পার্ক বিসি পার্কের আওতায় আসে এই সেদিন ১৯৮২ সালে। অথচ এই পার্কের ইতিহাস অনেক পুরোনো। ১৭৯২ সালে ক্যাপ্টেন ভ্যাঙ্কুভার ফলসের কাছাকাছি তার ক্যাম্প ফেলেছিলেন। সে সময় এটা স্কোখোমেশ আদিবাসীদের অধীনে ছিলো। শ্যানন নামটা আসে এর আরো পরে যখন উইলিয়াম শ্যানন নামে এক আইরিশ ১৮৯০ সালে এই এলাকাটার মালিক হন। উনি এখানকার মাটি দিয়ে ইট বানাতেন বলে শোনা যায়। শ্যানন এই এলাকা এক মাইন কোম্পানির কাছে বিক্রি করে চলে যান ১৯০০ সালে, কিন্তু তার নামটা থেকে যায়, এই নাম থেকে যাওয়ার কারণ সম্ভবত আদিবাসীদের দেয়া নাম উচ্চারণে জটিলতা (শ্যানন ফলসের আদি নাম Kwékwetxwm)।
একসময় ঘন বন ছিলো এখানে, দুই মাথাওয়ালা দানব পাশের সাগরে বাস করতো (they told of a two headed sea serpent, Say-noth-ka) আর মাঝে মাঝে উঠে আসতো এই বনে, বন ছাড়িয়ে পাহাড়ের মাথায়, দেখতে সাপের মতন সেই দানব সেই পাহাড়ের উপর থেকে পিছলে পিছলে নেমে আসতো আবার বনে, বন থেকে সাগরে। সেই দানবের পাহাড়ে উঠা নামার পথটাই একসময় ঝর্ণার রূপ নেয়।
ইচ্ছে করলে সারাদিন কাটিয়ে দেয়া যায় এখানে। আজো হাজার হাজার মানুষ সেই দানবের পথ বেয়ে উপরে ওঠে। পাশের স্কোখোমেশ চিফ ( Sḵwxwú7mesh in the Squamish language) বিশাল এক গ্রানাইটের পাথর। সর্বোচ্চ চূড়া প্রায় ৭০০মিটার উপরে। বিশ্বের বিভিন্ন প্রান্ত থেকে রক ক্লাইম্বাররা এখানে ভিড় জমায় এই স্কোখোমেশ চিফে উঠার জন্য।
আমাদের আজকের তিনটা ছবি এই শ্যানন ফলস, স্কোখোমেশ চিফ আর রক ক্লাইম্বিংয়ের।









তোমার মৃত্যুতে পৃথিবীর তিনভাগ জল হয়ে গেছে অশ্রু, রাজপথ হয়েছে সাহসী মিছিল।




তোমার মৃত্যুতে পৃথিবীর তিনভাগ জল হয়ে গেছে অশ্রু, রাজপথ হয়েছে সাহসী মিছিল। অদ্ভুত সুন্দর এই বাক্যটির রচয়িতা মোজাম্মেল বাবু। বাবু বুয়েটে পড়ত, কবিতা লিখত, রাজনীতির সাথে সরাসরি জড়িত ছিলো। সেসময় রাজনীতির সাথে জড়িত ছিলো না তেমন কোন ছাত্র আছে কি? “হঠাও এরশাদ বাঁচাও দেশ” শ্লোগান দেয়নি তেমন কুলাঙ্গার কাউকে খুঁজে বের করাটাই মুশকিল সে সময়য়ের জন্য। আমাকে যারা চেনে তারা নিশ্চয়ই আমার এই “কুলাঙ্গার” শব্দচয়নে একটু ভুরু কুঁচকাবেন। আসলে সেটা একটা সময় ছিলো আমাদের জন্য, নিজে বাঁচার আর আমাদের পরবর্তী প্রজন্মের স্বার্থ সংরক্ষণের লড়াইয়ে যারা অংশ নেয়নি তাদের জোর গলায় কুলাঙ্গার বলাতে বিন্দুমাত্র দ্বিধা করব না আমি।
আচ্ছা বাবু কেন লিখেছিলো এই লাইনটি? এটা কি কোনো কবিতার অংশ ছিলো? এতদিন পরে সেকথা আর মনে নেই, মনে হয় ঐ একটি লাইনই লিখেছিলো সে। এই সেই বাক্য, সেই শ্লোগান যার শক্তিতে বলীয়ান হয়ে হাজার হাজার ছাত্রজনতা ঝাঁপিয়ে পড়েছিলো নিজের অস্তিত্ব রক্ষার লড়াইয়ে, একটি শ্লোগানের যে কত শক্তি তা সেই সময়কে হৃদয়ে ধারণ না করলে আজ আর কারুর পক্ষেই তা বোঝা সম্ভব নয়।
সে সময়ের আরো একটি শ্লোগান এখনও মনে দাগ কেটে আছে তা হলো মিনার মনসুরের লেখা “রাউফুন বসুনিয়া চেতনায় প্রজ্বলিত সাহস আমার।” দুটো শ্লোগানই যাকে উদ্দেশ্য করে লেখা সে হলো শহীদ রাউফুন বসুনিয়া”। একমাথা ঝাকড়া চুল, ফর্সা, পুরু গোঁফের আড়ালে পাঁচ ফুট ছয় ইঞ্চির তরুণ। নীতির প্রতি অনড়, অটল, সদা হাস্যোজ্জ্বল, বন্ধুবৎসল, একজন ভালো মানুষ, আমার বন্ধু। শহীদ হবার দুদিন আগেই যে নিজের গ্রামের কলেজে এক বক্তৃতায় ছাত্রদের সর্বোচ্চ ত্যাগস্বীকারে প্রস্তুত থাকার কথা বলে ঢাকায় ফিরেই সর্বোচ্চ ত্যাগের পথ দেখিয়ে সারা বাংলার দামাল ছাত্রদের ফুঁসে ওঠার মন্ত্র বানিয়ে নিজেই শহীদ হয়ে গেলো।
বসুনিয়া ঢাকা বিশ্ববিদ্যালয়ের ছাত্র ছিলো, সম্ভবত কারমাইকেল কলেজ থেকে উচ্চ মাধ্যমিক পাশ করে ঢাকায় চলে আসে। ডাকসুর সে সময়ের ভিপি, জিএস ছিলেন কিংবদন্তিতুল্য মাহমুদুর রহমান মান্না আর একই দলের আখতারুজ্জামান। বিশ্ববিদ্যালয়ে ছাত্র ভর্তির ব্যাপারে এঁদের কিছুটা হলেও সংশ্লিষ্টতা ছিলো, মানে প্রভাব খাটাতে পারতেন। সে সময়ের আরেক কিংবদন্তি ছাত্রনেতা বাহালুল মজনুন চুন্নু হাতে ধরে বসুনিয়াকে ঢাকায় এনে আখতারুজ্জামানের হাতে তুলে দেন। আখতারুজ্জামান থেকে মান্না, রাজনীতি নিয়ে চুন্নু ভাইয়ের সাথে এঁদের যদিও মতের অমিল ছিলো তারপরও মান্না বসুনিয়াকে বিশ্ববিদ্যালয়ে ভর্তি হতে সহায়তা করেন। 
বসুর সাথে আমার পরিচয় ৮৩ সালে। সেবার এক ছাত্রসম্মেলনে ময়মনসিংহ থেকে ঢাকায় এলে আমার থাকার বন্দোবস্ত হয়েছিলো সূর্যসেন হলে। সৌভাগ্যক্রমে বসুরই রুমে। বয়সে আমার চাইতে ছোটদেরও আমি আপনি করে বললেও আমার চাইতে বয়সে বড় বসুর সাথে সেই প্রথম থেকেই ছিলো তুমি সম্পর্ক। দিনে দিনে সেই সম্পর্ক আরো গাঢ় হয়েছে। এখনকার দিনের মতন মোবাইল যোগাযোগ না থাকলেও ঢাকা থেকে কেউ ময়মনসিংহ এলে বা এদিক থেকে কেউ ঢাকায় গেলে আমাদের শুভেচ্ছা বিনিময় হতো আন্তরিক। এছাড়া এরশাদবিরোধী আন্দোলনে কিছুতেই পিছু না হটা বা আক্রমণের জবাবে পালটা আক্রমণ করার আলাদা একটা গ্রুপ আমাদের দলেও ছিলো, কিছু বর্ষীয়ান ছাত্রনেতাদের ছত্রছায়ায় সেই গ্রুপে আমরা যারা ছিলাম তাদের নিজেদের ভেতর বোঝাপড়াটাও সে হিসাবে খুব ভালোই ছিলো বলতে হবে। ৮৫’র জুনে পাকাপাকি ঢাকায় আসার আগে যতবার ঢাকায় এসেছি বসুর সাথে দেখা আর পরামর্শ করাটা একটা কারণ ছিলো তার।
সেরকমই একটা কাজে ফেব্রুয়ারির ১২ তারিখ ঢাকায় এসে বসুর সাথে যোগাযোগ হয়, সম্ভবত সেদিনই সে লালমনিরহাট থেকে ঢাকায় ফেরে। ঢাকা তখন ছিলো উত্তাল এক নগরী। ফেব্রুয়ারির ১৪ তারিখকে সামনে রেখে সবার ভেতরই প্রচণ্ড উত্তেজনা বিরাজ করছে। ছাত্রনেতাদের নিজেদের ভেতরই সন্দেহ আর অবিশ্বাস জন্ম নিচ্ছিলো, কারণ একসাথে গোপন মিটিং করে সিদ্ধান্ত নিয়ে সেই সিদ্ধান্ত ছড়িয়ে দেবার আগেই দেখা যেত এদের কেউ কেউ সরকারি ছাতার নিচে চলে গিয়েছে। এমতাবস্থায় বসুর অনুরোধেই ১৪ তারিখ পর্যন্ত ঢাকায় থাকার সিদ্ধান্ত নিই।
১৩ তারিখ বিকেল থেকেই ঢাকা বিশ্ববিদ্যালয় এলাকা নিশ্চুপ হয়ে যায়, একদম কাজ ছাড়া কেউ তেমন বাইরে ঘোরাঘুরিতে যাচ্ছিলো না। মহসিন হল থেকে যে রাস্তাটা মাঠের পাশ দিয়ে নীলক্ষেতের দিকে গিয়েছে সেই রাস্তাটা ছিলো একদম ফাঁকা। মহসীন হলের মাঠেও দুই একটা গরু ছাড়া খেলাধুলার জন্য কেউই আসেনি সেদিন। এফ রহমান হল সেসময় ছিলো টিনশেডের কতকগুলো একতলা বিল্ডিং যার সবগুলোই এরশাদের পেটোয়া বাহিনীর দখলে ছিলো, শোনা যায় সেসময় তার ঠিক পাশেই থাকা নীলক্ষেত ফাঁড়ি থেকে সবধরনের সহায়তা পেত তারা। সন্ধ্যার আগে আগে একবার মহসীন হলের ছাদে উঠেছিলাম, সেখান থেকে নিচে এফ রহমান হলের জানালায় অস্ত্রহাতে সতর্ক পাহারা আমাদের কারো নজর এড়ায়নি। ঠিক সন্ধ্যা লাগার পরপরই সবগুলো হল থেকেই থেমে থেমে মিছিলের শব্দ শোনা যেতে লাগলো, রাত আটটা নাগাদ সেই মিছিল হলগুলোর সামনে নেমে এলে এফ রহমান হলের দিক থেকে একটা দুটা গুলির শব্দ থেমে থেমে শোনা যেতে থাকে, এরই মাঝে মিছিলগুলো আস্তে আস্তে নিচে নেমে এসে হলগুলোর সামনে একদুবার চক্কর দিলেও বেশিদূর যায়নি। মিছিল আর সাথে উত্তেজনা জমতে থাকে রাত সাড়ে নয়টা থেকেই। মিছিল প্রথমে দলীয় এরপর আস্তে আস্তে সর্বদলীয় রূপ নেয়। ছাত্রদল ছাড়া বিশ্ববিদ্যালয়ে সক্রিয় সমস্ত সংগঠনের সদস্যরাই এতে উপস্থিত ছিলো। ছাত্রদলের সদস্যরা নীরুর নেতৃত্বে কিছুক্ষণ আলাদা মিছিল করে মহসিন হলের নিচে অবস্থান নেয়।
মিছিলের এক ফাঁকে আমরা রাতের খাবার খেয়ে আসি। মহসিন হলের পাশ দিয়ে নীলক্ষেত যাবার রাস্তা গোলাগুলির কারণে বন্ধ থাকায় আমরা সূর্যসেন হলের পাশ দিয়ে কাঁটাবন মার্কেটের একটা ভাঙা দোকানের ভেতর দিয়ে বের হই আর একই রাস্তায় ফিরে আসি। ফিরে এসে বেশ কিছু পরিবর্তন খেয়াল করি, সূর্যসেন হল, রেজিস্টার বিল্ডিং-এর সামনে বসে থাকা পুলিশ তখন সেখানে ছিলো না, বসুর সাথে একটু সামনে হেঁটে এসে দেখলাম ভিসির বাসার সামনের মোড় থেকেও পুলিশ উধাও। অভিজ্ঞতা থেকে বুঝলাম রাতে ভয়ানক কিছু একটা ঘটতে পারে। পুলিশ সরে যাওয়াটা ছিলো একধরণের উসকানির মতন, কেউ চাইছিলো এদিক থেকেও গোলাগুলি হোক, এদিক থেকে গুলি ছোঁড়া মানে বাইরে থেকে অস্ত্রশস্ত্র নিয়ে এসে হলে জমানো, হুলিয়া নিয়ে বেড়ানো অনেকের হলে আগমন, তাতে শেষ রাতের দিকে পুলিশের হল ঘেরাও দিয়ে কিছু আটকের সম্ভাবনা বেশি। আর সেসব খবর প্রেসনোট আকারে ছাপিয়ে ছাত্র আন্দোলনকে প্রশ্নবিদ্ধ করা।
আর একটা উদ্দেশ্য ছিলো ভয়াবহ। একটু খুলেই বলি। সে সময় সরকার-সমর্থকদের বিশ্ববিদ্যালয়ে প্রবেশাধিকার ছিলো না। শুধুমাত্র কিছুদিন ওরা এফ রহমান হল দখলে নিয়েছে, শোনা যায় সেটাও নীলক্ষেত পুলিশ ফাঁড়ির সহায়তায়। ১৪ই ফেব্রুয়ারির সমাবেশকে কেন্দ্র করে আগের রাতে কেন্দ্রীয় নেতাদের অনেকেই হলে চলে আসতে পারে, কোনোভাবে রাতে হল ঘেরাও দিয়ে তাদের আটক করতে পারলে এরপর সরকার-সমর্থকদের পক্ষে একটা দুইটা হল দখল করে বিশ্ববিদ্যালয়ে নিয়ন্ত্রণ প্রতিষ্ঠা করা সম্ভব ছিলো। মহসীন হলের কমনরুমে এ নিয়ে আলোচনা হলে সিদ্ধান্ত হয় কেন্দ্রীয় নেতাদের সবাই হল ছেড়ে যাবে। আর সাধারণ ছাত্রদের নিয়ে চেষ্টা করা হবে যাতে এফ রহমান থেকে ওদেরকেই উতখাৎ করা যায়। ব্যাপারটা খুব যে সহজ ছিলো না সেকথা আমার বিবরণ থেকে হয়ত বোঝানো যাবে না। তখনও একনাগাড়ে গুলি চলছে এফ রহমান হল থেকে। সিদ্ধান্ত শেষে মহসীন আর সূর্যসেন হলের ছাত্রদের মিছিল এক করে সংক্ষিপ্ত একটা সভা হয়। বসু তাতে ছোট্ট বক্তৃতা দিয়ে করণীয় জানিয়ে দেয়।
এরপর থেকেই ক্রমাগত চেষ্টা চলতে থেকে এফ রহমানের দিকে এগুনোর। তখন সোয়া দশটার মতন বাজে। এই উদ্যোগের সামনে ছিলো বসু। গুলি আর ককটেলের আওয়াজে কান ভোঁতা হয়ে গেছে আমাদের, একটা গুলি হবার পর পরবর্তী গুলি আসার দুই এক সেকেন্ড বিরতিতে আমরা সামনে আগাই, শুয়ে পড়ি কিংবা গাছের আড়ালে লুকাই, আবার আগাই। ওরা তখন এফ রহমান হলের জানালা ছেড়ে দেয়ালের পেছনে চলে এসেছে, স্পষ্ট ওদের কথা বার্তা শোনা যাচ্ছে। একই সাথে জহুরুল হক হল থেকেও ছাত্ররা বের হবার চেষ্টা চালাচ্ছিলো কিন্তু সোজা রাস্তা বরাবর নীলক্ষেতের দিক থেকে গুলি আসাতে ওরাও বের হতে পারছিলো না। অমিত সাহসে আধ ঘণ্টা চেষ্টায় আমরা ছয়জন বর্তমানের বসুনিয়া গেটের কাছে পৌঁছাই। পৌঁছানোর পর অবস্থা আরো ভয়াবহ হতে থাকে, ল্যাম্পপোস্টের আলোতে সবাইকে দেখা যাচ্ছিলো, ঢিল ছুঁড়ে দুটোর বাতি ভেঙে দিলেও আমাদের সবার চেহারা বোঝা যাচ্ছিলো। সবার পরিচিত বলে বসুর নাম ধরে ওরা অকথ্য ভাষায় গালি দিয়ে যাচ্ছে আর বলছে সরে না গেলে মাটিতেই মিশিয়ে রাখবে। আমরা তখন মাটিতেই শুয়ে ছিলাম, মাথা তুললেই গুলি চলে যাবার শিস দেবার মতন শব্দ পাই। অসীম সাহসী বসু তখন মরিয়া রাস্তার ওপারে যাবার, ওর ধারণা ওপারে যেতে পারলে সেখানে লুকিয়ে থাকা জহুরুল হক হলের ছাত্রদের নিয়ে কোয়ার্টারের ভেতর দিয়ে এফ রহমানের দিকে এগুতে পারবে।
বর্তমানে বসুর আবক্ষ মূর্তির সামনে যেই গাছটা আছে সেটা দেখিয়ে বসু আমাদের বলে গুলি একটু থামলে আমি গাছের ডান দিয়ে আর তোমরা বাম দিয়ে দৌড় দিবে, সে কেন ডান দিক বেছে নিয়েছিলো জানি না, বামদিক দিয়ে গেলে গাছের একটা আড়াল পাওয়া যায়, কিন্তু ডান দিক দিয়ে যাওয়াতো আত্মহত্যার শামিল। আজ এতদিন পরে এসে বুঝি ওর সিদ্ধান্ত সময়োপযোগী ছিলো। গুলিতে টিকতে না পারা আমাদের কয়েকজনের আর পেছনে অনেকদূর এগিয়ে আসা অন্যদের মধ্যে ফিরে যাওয়ার প্রবণতা ঠেকাতেই সে এই সিদ্ধান্ত নিয়েছিলো। ডান দিক দিয়ে নিজে যাবার কথা বলে আসলে সে আমাদের সাহস যোগাচ্ছিলো। একটা গুলি হওয়ামাত্রই ‘রেডি’ বলেই বসু উঠে দাঁড়ায়, এক লাফে গাছের মাঝ বরাবর চলে গেলে আমিও বামদিক দিয়ে ওপাশে চলে যাই, যেতে যেতে শুনি বসু বলছে “... ... গুলি মেরেছে”, ও আস্তে আস্তে ঢলে পড়ে, মাটিতে পড়ার একটু আগে ওকে ধরে আমিও নিচে পড়ে যাই, কোমরে বসুর গরম রক্তের ছোঁয়া লাগে আমার। সেই মুহূর্তের কথা আমি আর বলতে পারব না। সাথে থাকা আরেকজন (সম্ভবত দুলাল নাম তার) চিৎকার দিয়ে বলে বসুকে মেরে ফেলেছে। আমরা বসুকে নিয়ে শুয়ে থাকি, এর মাঝে আরো দুটো গুলি এসে লাগে বসুর শরীরে, একটা মুখে আর একটা বুকে। থরথর করে কাঁপতে থাকে ওর শরীর। আমার কানে তখন আর কোন শব্দ ঢুকছিলো না। গুলি ককটেল উপেক্ষা করে বসুকে নিয়ে আমরা উঠে দাঁড়াই, মহসীন হলের দিকে তাকিয়ে দেখি হলের ডাইনিং টেবিল এর লোহার টপ ঢালের মতন সামনে ধরে এগিয়ে আসছে ওরা কারা। একটা দুটা দশটা... সম্ভবত সবগুলো টেবিলটপ-ই সেদিন ঢালের মতন সামনে ধরে ওরা এগিয়ে এসেছিলো। সবার আগে ঢালের পেছনে দেখতে পাই তৎকালীন ছাত্রদল নেতা নীরুর মুখ। আমরা ধরাধরি করে ওকে হলে নিয়ে আসি। এরই মাঝে কে যেন অ্যাম্বুলেন্সের জন্য ফোন করেছে, অ্যাম্বুলেন্স এসে আটকে আছে ভিসির বাসার মোড়ে, গুলির জন্য ভিড়তে পারছে না।
হঠাৎ সেখানে থাকা সমস্ত ছাত্র একসাথে গর্জে উঠে। যে যা সামনে পেয়েছে তাই নিয়ে দৌড়ে এফ রহমান হলের দিকে যেতে থাকে, একশ দুইশ হাজারে হাজার। ছাত্রদের এই মিলিত গর্জনে ভয় পেয়ে পিছু হটে সরকার সমর্থক গুন্ডারা। আমি বসে থাকি বসুর সামনে। রাত সোয়া বারোটার দিকে বসু গুলিবিদ্ধ হবার প্রায় দেড় ঘণ্টা পর ফায়ার সার্ভিসের অ্যাম্বুলেন্স এসে বসুকে নিয়ে যায়।
সারারাত ছাত্ররা এফ রহমান হল ঘিরে বসে থাকে,  সূর্য ওঠার সাথে সাথেই শুরু হয় এফ রহমান হলে ছাত্রদের আক্রমণ। আক্রমণের তোড়ে প্রথমেই উড়ে যায় মহসীন হলের মাঠ বরাবর হলের লম্বা দেয়াল। প্রচণ্ড আক্রোশে একটা একটা করে ইট খসে পড়ে সেই দেয়াল নিমিষেই মিশে যায় মাটিতে, আগুন জ্বলে উঠে এ এফ রহমান হলের টিনশেডে। চিরদিনের মতন শেষ হয়ে যায় ঢাকা বিশ্ববিদ্যালয়ে এরশাদ-সমর্থকদের অধ্যায়।

[/justify]


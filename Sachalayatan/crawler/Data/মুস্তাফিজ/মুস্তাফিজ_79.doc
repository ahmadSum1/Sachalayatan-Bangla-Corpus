“আজ তোমার মেঘে মেঘে রঙ...” 



“আজ তোমার মেঘে মেঘে রঙ...”  আমার মালয়েশিয়া ঘুরে আসার প্রথম দিন।
 কোনকিছুর অপেক্ষায় চুপচাপ বসে থাকা বিরক্তিকর। কিন্তু তাই করতে হচ্ছে। এয়ারপোর্টে এসেছি সাড়ে এগারোয়। এসেই ড্রাইভার ছেড়ে দিয়েছি মাতিসকে স্কুল থেকে তোলার জন্য, ওর স্কুল ছুটি একটা দশে, আমার ফ্লাইট পৌনে তিনে, মাতিসকে স্কুলথেকে বাসায় নামিয়ে ফ্লাইট ধরা যেতোনা, তাই আগে ভাগেই আসা।
ঢাকা এয়ারপোর্ট এখন আগের চাইতে সুন্দর। বাইরের চাইতে ভেতরের অংশ অনেক পরিষ্কার। কিছুদিন আগেও দেখেছি ভেতরে কাজ ছাড়া মানুষজনের আনাগোনা বেশী থাকতো, আজ ছিমছাম। আইডি কার্ড ঝোলানো মানুষজন ছাড়া অপেক্ষমান যাত্রীও দেখা যায় না, এসময় ফ্লাইট উঠানামা কম থাকে বলেই হয়তো এমন। সারি সারি খালি চেয়ারের একদম শেষ মাথায় বসে আছি।
ঘন্টাখানিক পর ইমিগ্রেশন পেরিয়ে ডিউটি ফ্রী এরিয়াতে চলে এলাম। সাজানো গোছানো দোকানগুলোতে বাইরের জিনিষের ছড়াছড়ি, সিগারেট, লীকার আর পারফিউম বাইরে থেকে এসে আবার বাইরেই চলে যায়। এক কার্টুন সিগারেটের দাম চোদ্দ ডলার। এ এরিয়াতে ইন্টারনেট কানেকশন আছে, ফ্রী, ভাবলাম ভালো জিনিষ, গুঁতাতে যেয়ে দেখলাম বাংলা অক্ষরের বদলে চারকোনা সব বাক্স। আহারে।
হাঁটছি আর ঘুরছি, ভেতরটা দুবার চক্কর দিতেই বোর্ডিং এর সময় হয়ে এলো। যাত্রী বেশী নয়, আমাকে নিয়ে সাতাত্তুর জন, বেশীর ভাগই ছুটি কাটিয়ে ফেরা শ্রমিক, দুটো পরিবারকে দেখলাম বেড়াতে যাচ্ছে, এদের মাঝে একটা তিন বছরের মেয়ে, বোর্ডিং গেট পেরিয়ে বিমানে উঠার অপেক্ষায় থাকাকালীন একটু পর পর পেছন থেকে এসে আমার চুল নাড়িয়ে দিয়ে যাচ্ছে। নাম জারা।
খুব ভোরে নাস্তা করেছিলাম, বিমানে উঠার আগেই ক্ষুধা পেয়েছিলো, পনর মিনিট দেরীতে বিকেল তিনটা পাঁচে উড়াল দেবার পর থেকেই খাবারের অপেক্ষায় ছিলাম। সিট নাম্বার এক, সবার সামনে, খাবারটা নিশ্চয়ই আমার ভাগ্যেই আগে জুটবে। বাসমতি চালের ভাত, মুরগীর মাংস, এক কোনে একটু ডাল, অমৃতের স্বাদ পেলাম, সবশেষে দুটো কালোজাম। আহ্‌ ঘুম পাচ্ছে।
প্লেনের দুলুনীতে তন্দ্রা কেটে গেল। একঘন্টার উপর উড়ছি, সবঠিক থাকলে কুয়ালালামপুর পৌঁছতে সময় লাগে তিন ঘন্টা পয়তাল্লিশ মিনিট। স্পীকারে ক্যাপ্টেন শামসুলের গলা শোনা গেল, সিট বেল্ট বেঁধে রাখার নির্দেশ দিলেন। জানালা দিয়ে নীচে তাকালাম, উঁচু নিচু সারি সারি পাহাড়, এর মাঝে নদী দেখা যায়। সম্ভবত মিয়ানমারের উপর দিয়ে উড়ছি। একটু পর পর মেঘ এসে ঢেকে দিয়ে যাচ্ছে সব। মাথায় ঘুরপাক খাচ্ছে গান “আজ তোমার মেঘে মেঘে রঙ...” 
 
 

আটটা পয়তাল্লিশে কুয়ালালামপুরে পৌঁছালাম। ঢাকার তুলনায় অনেক বড় এয়ারপোর্ট। কাস্টমস্‌ আর ইমিগ্রেশন বেশ দূরে অন্য বিল্ডিং এ, ট্রেনে যেতে হয়। কোনরকম দেরী ছাড়াই সেগুলো পেরিয়ে টেক্সী কাউন্টার ছাড়িয়ে খেয়াল করলাম লাল গেঞ্জী পড়ে অরূপ ঘাড় উঁচিয়ে আমাকে খুঁজছেন, অথচ উনার সামনে দিয়ে বের হয়ে পেছনে এসে ধাক্কা দেবার আগ পর্যন্ত আমাকে টেরই পাননি। সেখান থেকে গাড়িতে উনার বাসায়। টিয়া রঙের ১২০০সিসির প্রোটন। ভালোই ড্রাইভ করেন। ত্রিশ মিনিটের মত লেগেছে। বাসার নীচে উনার সেই কুকুর, কোন এক লেখায় পড়েছিলাম, ছবি তোলার আগেই পালিয়ে গেল। পরে আরো কয়েকবার দেখেছি, কিন্ত ছবি তোলার চেষ্টা করিনি।
দশতলার উপর দু’বেডের চমৎকার বাসা, মাশীদ এসে দরোজা খুলে দিল। ড্রইং রুমের দেয়াল জুড়ে বাঙ্গালী ছোঁয়া, অরূপের ব্যবহৃত জিনিষ্পত্র সব ইতিউতি ছড়ানো, বোঝা গেল গোছানোর কাজ মাশীদের উপর দিয়েই যায়। তাড়া দিল মাশীদ, চলেন টুইন টাওয়ার দেখে আসি, সেই সাথে ডিনারটাও সেরে আসা যাবে। কুয়ালালামপুরে এসে টুইন টাওয়ার দেখবেনা এমন কেউনেই, রাতের আলোতে ভালোই লাগে। মাঝরাতের আগেই এগারোটায় সেখানকার বাতি নিবিয়ে দেয়া হয়, তখন যেয়ে লাভ নেই। আমরা যখন গেলাম ইতিউতি লোকজন ঘোরাঘুরি করছে তখনও। সেখান থেকে বুকিত বিন্তাং। এত রাতেও প্রচুর লোক। পা টেপার দোকানগুলো তখনও গমগম করছে। আমরা যেয়ে বসেছি এক চাইনীজ রেষ্ট্রুরেন্টে, ফুটপাথের উপর টেবিল পেতে। ওরা বলে রেস্তোরান, ইংরাজীকে মালয়তে রুপান্তরের এমন অনেক কিছুই দেখেছি সেখানে। যেমন কফি হলো কপি, ড্রিঙ্কিং ওয়াটার হলো ড্রিঙ্কিন ওয়াটার। সামুদ্রিক শামুক/ঝিনুক, চিংড়ি মাছ আরো নানা কিছু দিয়ে তৈরী স্যূপ, বারবিকিউ করা সামুদ্রিক মাছ দিয়ে ডিনারটা মন্দ হয়েছে বলা যাবেনা। সামুদ্রিক খাবারের স্বাদ নিতে নিতে মনে পরলো আর একটু পরে রাতেই সমুদ্রে রওনা দিচ্ছি আমরা।
 
 
 

 
 
চলবে


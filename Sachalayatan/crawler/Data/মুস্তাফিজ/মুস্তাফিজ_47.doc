দশদিনের স্পেন-৩



আজ সকালে টেলিফোনের শব্দে ঘুম ভাঙলো। চশমা ছাড়া নাম দেখতে না পারলেও বুঝলাম অচেনা। কানে নিতেই শুনলাম “স্লামালেকুম মুস্তাফিজ ভাই, হান্নান বলছি”। মূহুর্তে চিনে ফেললাম। স্পেন থেকে ঘুরে আসার পর কয়েকমাস পেরিয়ে গেছে, এর মাঝে অনেকবার চেষ্টা করেও হান্নান ভায়ের নাম মনে করতে পারছিলাম না। কয়েক ঘন্টার পরিচয় উনার সাথে অথচ মনে হচ্ছে কত আপন। দেশে এসেছেন মাস খানিক থাকবেন।
স্পেনে বেড়াতে যাবার আগে ঠিক করে রেখেছিলাম সম্ভব হলে গ্রানাডা আর কর্ডোভা ঘুরে আসবো। ভ্রমণসূচীতে এর স্থান ছিলো শেষের দিকে। সেপ্টেম্বরের সাতাশ তারিখ সন্ধায় মাদ্রিদ থেকে ট্রেনে উঠার সময় বড়ভাই হান্নান ভায়ের নাম্বার ধরিয়ে দিয়েছিলেন। ৩ ঘন্টা পর স্পেনের দক্ষিনে মালাগা স্টেশনে নামার পর আমাকে আর ফোন করতে হয়নি। সফেদ দাড়ির পঞ্চাশোর্ধ একজনকে সামনে দাঁড়িয়ে থাকতে দেখেই বুঝলাম ইনিই আমাদের হান্নান ভাই।
সমুদ্র পাড়ের ছোট্টশহর মালাগায় রাত নেমে এসেছে। কোলাকুলি সারতেই তাড়া দিলেন। ছিমছাম রাস্তায় গাড়ির আনাগোনা কম, উনি বললেন টের পাবেন আগামীকাল ভোরে, খুব সকালে রওনা না দিলে শহর থেকে বের হতেই ঘন্টা দেড়েক লেগে যাবে। ছোট্ট স্পোর্টস কার সাঁই সাঁই করে সমুদ্রের পাড় ঘেষে চলে এলো মূল শহরে, রাত বলে ভুমধ্যসাগরের বাতাস ছাড়া আর কিছুই অনুভব করলাম না। গাড়ি যেখানে থেমেছে তার সামনেই এক ইন্ডিয়ান রেস্তোরা, নূরজাহান। হান্নান ভাই আঙ্গুল তুলে দূরে দেখালেন আরেকটি, তাজমহল। বিশাল এ দুটি রেস্তোরার মালিক বাঙ্গালী। আমরা ঢুকলাম নবাবগঞ্জের আবদুল মালেকের নূরজাহানে।
দেখলাম পুরোটা রেস্তোরা জুড়ে টানানো ভারতীয় রাজা রানী আর দেব দেবীদের ঝকমকে সস্তা প্রিন্ট দোতালার মৃদু আলোয় কেমন এক রহস্যময়তা তৈরী করে রেখেছে। এসব কিছু হালাল করতেই যেনো ক্যাশ কাউন্টারে কলেমার স্টিকার। আবদুল মালেক নিজেই ঘুরিয়ে ফিরিয়ে দেখালেন তার রেস্তোরা, জানলাম মালাগার সব ইন্ডিয়ান রেস্তোরার মালিক বাঙ্গালী। এরপর বারান্দার চমৎকার এক কোনে রাতের খাবারের জন্য বসে গেলাম।
ভুমধ্যসাগর থেকে বয়ে আসা বাতাসে বারান্দার ছোট কমলার গাছ দুলছে। এখান থেকে সাগর পাড়ি দিলেই মরক্কো, এপথ দিয়েই তারেকের নেতৃত্বে মুসলমানরা এসে স্পেন দখলে নিয়েছিলো। স্থানীয় অধিবাসীদের চেহারায় মরোক্কান ছাপ বেশ বোঝা যায়। কাছাকাছি বলে প্রচুর আরবীয় বেড়াতে আসে এখানে। একটু পর আমাদের দুটেবিল পর আরবীয়দের একটা গ্রুপ খাবার দাবার হালাল কীনা জিজ্ঞেস করে নিশ্চিত হয়ে আ্যালকোহলের বোতল খুলে বসে গেলো।
আমরা উঠলাম। রাতে ঘুমানোর মত খুব সস্তার এক হোটেলে আমাদের নামিয়ে দিয়ে হান্নান ভাই জানালেন ভোর সাতে এসে আমাদের নিয়ে যাবেন।
কথা ছিলো সকালে গ্রানাডার বাসে তুলে দেবার। উনার ছোট্ট স্পোর্টস কারে যখন উঠলাম তখনও বুঝিনি সারাদিন আমাদের সঙ্গ দেবেন। উনার গাড়ী চালানো দেখার মত। অতিরিক্ত জোরে চালানোর জন্য এ পর্যন্ত চার বার লাইসেন্স বাতিল হবার পরেও স্পীড মিটারের কাটা একশ আশির নীচে নামতে দেখিনি তেমন। স্পীডিং আমার ভালোই লাগে, কিন্তু এর সাথে যোগ হয়েছে পান সেবন আর কথা। উনার কথা বার্তা সব ঘুরে ফিরে এক জায়গায় এসে থামে “দেখছেন্নি মুস্তাফিজ বাই, এসবই মুসলমানরা বানিয়েছে”।
গ্রানাডা, আলহামরা আর কর্ডোভা ঘুরে সন্ধায় কর্ডোভার রেল স্টেশনে আমাদের নামিয়ে দিয়ে চমৎকার মনের এ ভদ্রলোক বিদায় নিলেন আবার দেখা হবে এ আশাবাদ জানিয়ে।
এবারে আসুন আলহামরার কিছু ছবি দেখা যাক্‌, আলহামরার ভেতরে আমাদের অনুমতি ছিলো মাত্র ত্রিশ মিনিটের, স্বল্প সময়ে কী দেখবো আর কী তুলবো, পুরোটাই ছিলাম দৌড়ের উপর। আরো কিছু ছবি দেখা যাবে আমার ফ্লিকারে।
















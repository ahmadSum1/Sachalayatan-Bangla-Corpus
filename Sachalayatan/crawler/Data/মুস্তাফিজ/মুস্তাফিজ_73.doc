রং, মেঘ আর আলোর খেলা-১



রং, মেঘ আর আলোর খেলা-১
ক্যামেরা হাতে নেবার পর থেকে আমার প্রিয় বিষয় সূর্যোদয় আর সূর্যাস্থের ছবি তোলা। তেমনি কিছু কিছু ছবি এ লেখায় আপনাদের দেখানোর ইচ্ছা আছে। চলুন শুরু করি
১/২।


২০০৫ এর ফেব্রুয়ারীর ২০ তারিখ ভোর বেলা, ঘুম চোখে গাড়ী চালাচ্ছি, বারে বারেই চোখ চলে যাচ্ছে ডাইনে, সুর্যের প্রথম আলো গাছপালার ভেতর দিয়ে উঁকি দিচ্ছে, পাশে কোন খালি জায়গা না থাকাতে পুরো সৌন্দর্যটা ঠিক ধরতে পারছিনা। রাস্তা খালি দেখে একটু জোরেই টানছি যদি কোন খালি জায়গা মেলে। আমার মনের চাহিদা বুঝেই যেন বিধাতা সঠিক সময়ে সঠিক স্থানে আমাকে পৌঁছে দিলেন। সামনে খোলা মাঠে ২/১ টা ইতিউতি গাছ দিগন্ত ছাড়িয়ে সুর্য সেইমাত্র মাথা তুললো, কোন কিছু চিন্তা না করেই শিশির ভেজা রাস্তার পাশে শুয়ে পড়ে ছবিদুটো তুললাম। ক্যামেরা ছিলো এইচপি ফটোস্মার্ট সি৯৪৫।
৩।

২০০৫ এর সেপ্টেম্বরের ১০ তারিখ, টাইগারহিলের চূড়ায় তিন দিকে কাঁচের জানালার ঘেরদেয়া তিনতলা ঘরের দোতলায় বসে আছি। শীতের শুরুতে বেশ ঠান্ডা ঠান্ডা ভাব, হাত আর কানের লতিতেই ঠান্ডা বেশী লাগে। ছোট্ট প্লাস্টিকের গ্লাসে এক কাপ চা তৃষ্ণা আরো বাড়িয়ে দিলো, আশপাশের লোকজন বেশীর ভাগই ঝিমুচ্ছে, এমন সময় বাইরে কোলাহল শুরু হতেই সবাই ছুটলাম জানালার দিকে পাহাড়ের কালো চূড়ার উপরদিক আস্তে আস্তে লাল হচ্ছে, সেই রঙ ঠিকরে উপরের মেঘে, সূর্য উঠে আসছে উপরে। পুরো ঘটনা ঘটতে সময় নিলো আট মিনিট। টাইগার হিলে সেবারই আমার ডিজিটাল ক্যামেরায় প্রথম ছবি তোলা। ক্যামেরা ছিলো এইচপি ফটোস্মার্ট সি৯৪৫।
৪।
২০০৬ এর অক্টোবরের ২৪ তারিখ, আগের দিন বিকেলে নাগরকোট এসেছি, উদ্দেশ্য এখানে সূর্যোদয় দেখবো। কান্ট্রি ভিলেজ নামের হোটেলের ডাইনিং স্পেস আর অফিসের পেছনের টানা বারান্দা থেকে পুরো হিমালয়ান রেঞ্জটা স্পষ্ট দেখা যায়, হাতে আমার নুতন কেনা ডিজিটাল এস এল আর, ক্যানন ৩০ডি সাথে ২৪-১০৫ লেন্স। ক্যামেরার বেশী কিছু তখনও বুঝিনা, শিখছি।

৫।
এটা অক্টোবরের ২৮ তারিখ তোলা, সারাংকোটে, সেদিন ছিলো ঈদ। ভোর বেলা পোখারা থেকে সারাংকোটে এসেছি, উদ্দেশ্য একটাই সূর্যোদয় দেখা। আপনারাও দেখুন।

৬।
২০০৬ এর ডিসেম্বরের ৮ তারিখ পরিবারের সবাই ঘুরতে বেড়িয়েছি। বাসা থেকে রায়েরবাজার হয়ে বেড়ি বাঁধের উপর দিয়ে আশুলিয়া হয়ে আবার বাসায়। শহীদ বুদ্ধিজিবী স্মৃতি সৌধে নীচের ছবিটা তোলা। আমার প্রিয় ছবিগুলোর একটি।

৭/৮।
চলুন এবারে কক্সবাজার যাই। ২০০৬ এর ১৫ই ডিসেম্বর লাবনী পয়েন্টে সূর্যাস্থের সময় নীচের ছবি দুটো তোলা।




প্রথম দেখা মুক্তিযোদ্ধা, প্রথম চেনা শহীদ আর প্রথম প্রতিরোধ



হিমুর গতকালের মন্তব্য আমাকে ভাবিয়েছে অনেক। রাতে কক্সবাজারে আসতে আসতে গাড়ীতে বসে নীচের লেখাটা লিখলাম। স্মৃতি এখন অনেক ঝাপসা। আমরা কতকিছুই যে ভুলে যাই...
৭১এ আমরা থাকতাম ময়মনসিংহে। সেসময়কার পৌরসভার পশ্চিম সীমার বাইরে পলিটেক্‌নিক ইন্সটিটিউটের কোয়ার্টারে, এর পূব দেয়াল লাগোয়া মেডিক্যাল কলেজ আর হসপিটাল সবেমাত্র গড়ে উঠতে শুরু করেছে। আমার জন্মের বছরই আব্বা আনন্দমোহন কলেজের চাকরী ছেড়ে এখানে যোগ দেন, ময়মনসিংহ পলিটেকনিকে আব্বাই প্রথম স্টাফ, সে হিসাবে পরবর্তিতে যারা এসেছে তাদের সবার উপর আমাদের ভাইদের বেশ দাপট ছিলো। ৭১ সাল পর্যন্ত পলিটেকনিকে অনেকেই এসেছেন গিয়েছেন কিন্তু আব্বা ঠিকই ছিলেন, বদলি হননি। সে হিসাবে ৭১’এ আব্বাই সেখানকার সবচাইতে পুরোনো স্টাফ।
আমাদের বাড়ী একই জেলায় হওয়াতে স্থানীয় হিসাবেও নুতন আসা কর্মচারীদের  পরিবার প্রথমেই আম্মার শরণাপন্ন হতেন। কারো কাজের লোক লাগবে আর কারো বাচ্চার স্কুল, সব ব্যাপারেই আম্মার পরামর্শ ছাড়া কেউই এগোতেন না। আম্মার একাজের সহকারী ছিলেন নুরুর মা, প্রথমে আমাদের বাসায় কাজ দিয়ে শুরু করে পরবর্তিতে আশেপাশের প্রত্যেক বাসাতেই কাজের লোক সাপ্লাই দেবার জন্য নুরুর মা’র ডাক পড়তো। নুরুর মা’র তিন ছেলে, মেঝো  নুরু, অন্য দুজনের নাম মনে পড়ছেনা। আমরা যখন সবে স্কুলে যাওয়া শুরু করি নুরু আমাদের সাথে যেতো পৌঁছে দেবার জন্য, দেশ স্বাধীন হবার পর কিছুদিন ওর ছোটটা আমাদের বাসাতে কাজও করেছে। নুরুর বাবা গরুর গাড়ী চালাতেন, সেসময় পৌরসভার রাস্তায় রিকসার পাশাপাশি গরুর গাড়ীও চলতো। ওরা থাকতো মাসকান্দা, পাশের গ্রাম, ইউনিয়নের নাম আকুয়া, এখন এসবই পৌরসভার ভেতরে। সেই গ্রামের মেম্বার জনাব আলী'র (অথবা জোনাব আলী) এক মেয়ের জামাই আব্বার কলিগ ছিলেন আর উনার দুই ছেলে নজরুল ভাই আর তারা ভাই দু,জনই পলিটেকনিকে পড়তেন। ইনাদের সূত্রেই নুরুর মা'র আমাদের পরিবারের সাথে ঘনিষ্ঠতা।
নজরুল ভাই, তারাভাই দু'জনই মুক্তিযোদ্ধা। আমার দেখা প্রথম মুক্তিযোদ্ধা। এপ্রিলের শুরুতেই তারা ভাই ধরা পড়েন এবং অলৌকিক ভাবে তিন দিন পর শুধুমাত্র একটা জাঙ্গিয়া পরা, সারা গায়ে ছোপ ছোপ রক্ত মাখা অবস্থায় কৃষি বিশ্ববিদ্যালয়ের ক্যাম্প থেকে আব্বা কিভাবে যেনো উনাকে বাসায় নিয়ে আসেন, এরপর একটা লুঙ্গি আর টাওয়েল নিয়ে আবার বেরিয়ে যান যুদ্ধে। যুদ্ধের পর নজরুল ভাই পৌরসভায় চাকরীতে ঢুকে যান আর তারা ভাই ব্যবসা করতেন, কিছুদিন আগে শুনেছি তারা ভাই এখন শহর আওয়ামী লীগের সভাপতি।
মার্চের শেষ সপ্তায় (২৮ তারিখ হতে পারে) স্থানীয় ছাত্র জনতা শহরের ই,পি,আর ক্যাম্প আক্রমণ করে এবং স্বল্প সংখ্যক অবাঙ্গালীকে নিরস্ত্র করে বাঙ্গালী ই,পি,আর রা জনতার সাথে একাত্মতা ঘোষনা করেন। ছাত্র জনতার নেতৃত্বে ছিলেন ছাত্র ইউনিয়ন নেতা ম হামিদ (নাট্য ব্যক্তিত্ব), এই ম হামিদের ছোট ভাই খালিদ বাবু বর্তমানে মুক্তাগাছার সাংসদ। যুদ্ধের উন্মাদনা সেদিনই প্রথম টের পেয়েছি আমরা, পলিটেকনিকের একটা গাড়ী কোনভাবে সেই আক্রমণের সাথে জড়িত ছিল, ময়মনসিংহ মেডিক্যালের সামনে মিতালী কেবিন নামে খাবার হোটেল ছিলো একটা, সেই হোটেল থেকে গাড়ীতে নাস্তা ভরে ইপিআর ক্যাম্পের দিকে নেয়া হচ্ছিলো, এই মিতালী কেবিনের মালিক পরবর্তিতে পাকিস্তানীদের দোসর ছিলো, এখন মৃত। আমি আর নুরু নাস্তার সাথে অনেকদুর পর্যন্ত গিয়েছিলাম, ছোট ছিলাম বলে জিলা স্কুলের সামনে আমাদের নামিয়ে দেয়া হয়েছিলো, গাড়ী চালাচ্ছিলেন ইন্সটিটিউটেরই এক শিক্ষক (নাম মনে নেই, সম্ভবত সাইফুল্লাহ, সাইফুল এরকম)। আমার স্মৃতিতে প্রথম দেখা প্রতিরোধ এটাই।
এই আক্রমণের জের ধরেই ময়মনসিংহে প্রথম বোমা হামলা হয়। দিন তারিখ মনে নেই। সেদিন সকালে আব্বার সাথে আমরা বড় তিন জন চুল কাটাতে যাচ্ছিলাম, মেডিক্যালের উল্টোদিকে নাপিতের দোকান ছিলো কয়েকটা, ছোট ছিলাম বলে আমাদের চেয়ারের উপর কাঠের তক্তা রেখে তার উপর বসতে হতো, হিন্দু নাপিতের দোকান জুড়ে অনেক ছবি লাগানো ছিলো, এর মাঝে একটার কথা মনে আছে খুঁদিরামের ফাসীর দৃশ্য। পলিটেকনিক থেকে বের  হবার সময়ই আকাশে বিমান উড়তে দেখি, তখন ধারণাও করতে পারিনি সামনে কী হতে যাচ্ছে। আমাদের গ্রামের বাড়ী থেকে ৫কিমি দূরে বিমান বাহিনীর বোম্বিং প্রশিক্ষণ কেন্দ্র আছে, তাই যুদ্ধ বিমানের ডাইভ দেয়া দেখা আর গুলি বোমা ছোঁড়ার শব্দের সাথে পরিচিত। মেডিক্যালের সামনে আসতেই বিমান ডাইভ দিতে দেখলাম এবং পর মূহুর্তেই নাক উঁচু করে উপরদিকে উঠবার সময়ই পট পট পট শব্দ, বুঝতে কারও বাকি রইলোনা যে বিমান থেকে মেশিনগানের গুলি ছোঁড়া হচ্ছে। দৌড়ে ফিরে এলাম বাসায়, আম্মা ততক্ষণে ফ্লাটের সবাইকে নিয়ে নীচে নেমে এসেছেন। সন্ধ্যায় শুনি নুরুর বাবা আর বড় ভাই গুলি খেয়েছে, আমার দেখা প্রথম শহীদ নুরুর বড় ভাই।
আসুন নীচের ছবিটা নাম ভুলে যাওয়া সেই শহীদকে উৎসর্গ করি



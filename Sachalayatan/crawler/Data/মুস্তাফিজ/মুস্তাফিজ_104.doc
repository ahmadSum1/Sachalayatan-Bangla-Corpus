পর্ব-৪। কাঞ্চনজংঘা, দার্জিলিং এ সূর্যোদয় আর সুন্দরীদের ছবি



...পর্ব-১ পর্ব-২ পর্ব-৩
টাইগার হিল। ভোরে সূর্য উঠা আর কাঞ্চনজংঘায় তার প্রতিফলন উপভোগ করার যে কয়টি জায়গা আছে তার অন্যতম। প্রতিদিন হাজার হাজার মানুষ ছুটে যায় সে সৌন্দর্য উপভোগ করতে। দার্জিলিং শহর থেকে ১১কিমি দূরে টাইগারহিলে যেতে গেলে উঠতে হবে রাত সাড়ে তিনটায়, ওখানে পৌঁছাতে লাগে গাড়ীতে প্রায় মিনিট ত্রিশেক। টুরিস্ট সীজনে অসম্ভব ভীড়, নীচ থেকে অনেকদূর হেঁটে উঠতে হবে, ভাগ্য ভালো হলে মূল চত্বরে জায়গা মিলবে। চত্বরটির চারদিকে রেলিং এর ঘেরাও, মাঝখানে ছোট্ট তিন তলা অবজারভেশন রুম, এখানে উঠতে গেলে আলাদা টিকিট লাগে যা প্রথমেই ঢোকার মুখে কিনতে পাওয়া যায়। আমরা যখন পৌঁছাই তিল ধারনের ঠাঁই নেই, গিজগিজ করছে মানুষ, সামনে যাওয়া অসম্ভব। আমাদের ছবিয়ালদের কাছাকাছি থাকতে বললাম কারন এখান থেকে ছবি তোলার সুন্দর একটা জায়গা আছে যা কারো নজরে আসেনি এখনও, সূর্য ঊঠার আগে আগে সেখানে উঠতে হবে, এর আগে উঠলে গার্ডরা নামিয়ে দিতে পারে। অগত্যা চুপচাপ পেছনে দাঁড়িয়ে থাকলাম, অধৈর্য হয়ে এক এক করে ছবিয়ালরা সবাই ছেড়ে গেলো আমাকে। আমি তখনও দাঁড়িয়ে পেছনে।
হঠাত্‌ মিলিত গুঞ্জন শুনে বুঝলাম সময় হয়েছে উঠার। আশে পাশে কাউকে দেখলামনা, আমার ক্যামেরা, ৩টা লেন্স সবকিছু মিলিয়ে ওজন ১৫কেজির কাছাকাছি, সাহায্য লাগবে। খেয়াল করলাম একটা মেয়ে তাকিয়ে আছে আমার দিকে, এর আগে প্রায়ই মাঝে মাঝে খেয়াল করছিলো আমাকে, হয়ত ভাবছিলো আজব ছবিয়াল, সবাই যখন ছবি তোলায় ব্যস্ত আর উনি বসে আছেন পেছনে। চোখে চোখ রেখে হাসি দিলাম, কাজ হলো, উলটো হাসি দিলো।
বললাম, সূর্য উঠা শুরু করবে এখনই, আপনি কি আমাকে সাহায্য করবেন? 
আমি জেসিকা, দিল্লী থেকে এসেছি, বলুন কি করতে পারি? 
আমি এই পাইপটা বেয়ে উপরে উঠবো, সেখানে জানালার উপর শেডে বসবো, আমার এই ক্যামেরা আর লেন্সটা ধরুন, উপরে উঠলে এগিয়ে দেবেন।
হুম, ভেরী ইম্প্রেসিভ লেন্স, শুধু টিভিতেই দেখেছি এতদিন, বলতে বলতে হাত বাড়িয়ে দিলো জেসিকা।
কালবিলম্ব না করে পাইপ বেয়ে উঠা শুরু করলাম, আমার বয়সে তা মানায়না। উপরে উঠে আরেক বিপদ, মেয়েটার হাত অতদূর আসেনা, অগত্যা সাথের ট্রাইপড লম্বা করে খুলে নিচে নামালে ও তার ভেতর ক্যামেরা আর লেন্সটা আটকিয়ে বলল, খুব সাবধান, যেনো এটার প্রতি আমার চাইতে ওর মায়া বেশী।
ছবি তুলছি এক এর পর এক, আমার দেখাদেখি এক আমেরিকান ওর ক্যামেরা নিয়ে ভাগ বসালো যায়গায়, মেয়েটার কথা মাথা থেকে সরে গেছে ততক্ষণে, সূর্যও অনেকদূর উঠে গেছে, তাকিয়ে থাকা যায়না পূবে। নামবো ভাবছি হঠাত্‌ চোখ গেলো মেয়েটার দিকে, উলটো দিকে ঘুরে তাকিয়ে আছে আমার দিকে, ভোরের আলো ঠিকরে এসে ওর একপাশ রাংগিয়ে দিয়ে যাচ্ছে। অসম্ভব সুন্দর মূহুর্ত, ক্যামেরা তাক করতেই লজ্জ্বায় মুখ নামিয়ে ফেললো, আমি ছবি তুললাম, আর কোনদিন দেখা হবেনা কিন্তু ছবিটা থাকবে



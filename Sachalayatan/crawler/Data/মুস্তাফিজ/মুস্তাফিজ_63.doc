ছবি দেখে ঘুরে আসা, সুন্দরবনে দ্বিতীয় দিনের বাকি টুকু



ছবিতে কোন একটা ভ্রমনের বিবরন দিতে গেলে পোস্টের আকার অনেক বড় হয়ে যায়। আমাদের মতন অভাগা কানেকশন দিয়ে তাই মজাটা ঠিক ধরে নেয়া যায় না। একারনেই দ্বিতীয়দিনের ছবিগুলো দুইভাগে পোস্ট করলাম। এখন দেখবেন দ্বিতীয় ভাগ।
সুন্দরবনের নৈসর্গিক দৃশ্য কমবেশী সব জায়গায় একই রকম, কটকায় ছবি তুলে যদি বলেন বুড়িগোয়ালীনীতে তুলেছেন তাতে আমাদের মত নবিস চোখে সত্যতা যাচাইয়ের উপায় নেই।
ছবি-১
নীচের ছবিটা একজন জেলের, বড়শী দিয়ে মাছ ধরে। ছিপ দেয়া বড়শী নয়, সুতার মাথায় বাঁধা বড়শীতে ছোট মাছের টোপ, তেমন শ’খানিক বড়শী বড় আরেকটা সুতায় বাঁধা, সেই সুতা খাঁড়ির পাড় ঘেষে ঝুলিয়ে দেয়া হয়, বড়শী ঝুলাতে ঝুলাতে কয়েক মাইল চলে যায় ওরা। ভোর বেলা আবার ঘুরে এসে বড়শী তুলে নেয়। নৌকার খোলে বরফ দেয়া, তাতে ধরে আনা মাছ জমে থাকে দিনের পর দিন।

ছবি-২
গোল পাতার ছাউনি দেয়া নৌকাতেই তাদের বসত, রান্না,থাকা খাওয়া, ঘুমানো সব ছোট্ট এই নৌকাতেই

দ্বিতীয়দিন আকাশ ছিলো মেঘলা, ৩ নম্বর সতর্ক সংকেত চলছিলো। আমরা মাঝারী এক নদীর পাশ দিয়ে যাচ্ছি তখন বৃষ্টি এলো, হঠাৎ করেই খুব জোরে, সাথে বাতাস, ছোট্ট নৌকার হাল তাতে ধরে রাখা কঠিন, মরা কাগার খালের মুখে নৌকা বৃষ্টি থামার অপেক্ষায় যাবার আগেই কয়েকটা ছবি তুলেছিলাম, ছবি ৩ আর ৪ সেই বৃষ্টির ছবি।


ছবি-৫, নৌকা যখন মরাকাগার খালে দাঁড়িয়ে আছে সে সময় আমি আর লিলেন দা ছাড়া বাইরে কেউ নেই, এমনকি নৌকার লোকজনও সব ভেতরে, হঠাৎ কি মনে করে পানিতে নেমে গেলাম, খুব ইচ্ছা হচ্ছিলো পানির লেবেল থেকে ওয়াইডে পুরো বন টাকে ধরার, নীচ থেকে হাত বাড়িয়ে ক্যামেরা নিলাম, ব্যালেন্সিং এর সমস্যা হচ্ছিলো, এছাড়া বৃষ্টিতে চশমার ভিজে যাচ্ছিলো বলে ঠিকমত তুলতে পারিনাই

ছবি ৬-৭, আমি এরপর লিলেনদা নিঃশব্দে নেমে গেলেও একটু পর সবাই টের পেয়ে যায়, সাথে সাথে দুজন গার্ড লুঙ্গী পড়েই রাইফেল হাতে পানিতে ঝাঁপ দেয় আমাদের জন্য, ওদের দেখাদেখি সাহস পেয়ে প্রায় সবাই এই ঝুম বৃষ্টিতে সুন্দরবনের মাটিতে। ছবি দুটো নজরুল ভায়ের তোলা


ছবি-৮,৯, হিরনপয়েন্টে ঢোকার ঠিক আগের খাঁড়ির দু’পাশ অসম্ভব সুন্দর দেখতে, দাঁড়িয়ে দাঁড়িয়ে দেখছি তেমন সময় খেয়াল করলাম দুটো বিশাল সাইজের বক উড়ে যাচ্ছে, ছবি তুলে ঘুরতেই দেখি পাশে হরিন, একটু পর বুঝতে পারলাম এমন দৃশ্য এখানে সর্বত্রই


ছবি ১০,১১। হিরনপয়েন্ট নাম কেন হয়েছে জানিনা, অন্যনাম নীলকমলই বরঞ্চ সুন্দর লাগে শুনতে। সুন্দরবনের শুধুমাত্র এ স্টেশনেই দেখলাম লোহার পন্টুন বাঁধা ঘাটে, স্টেশনে বিশাল দুটো পুকুর, একটি খাবার পানির জন্য সংরক্ষিত, পুকুর পাড় আর আশেপাশের ছোট রাস্তা ছাড়া বাকি সবই কর্দমাক্ত, তারই মাঝে অসংখ্য হরিনের পায়ের ছাপ, সারাদিনই আনাগোনা তাদের। জানা কথা হরিন থাকলে বাঘ থাকে। আমরা হেঁটে হেঁটে বনের ভেতর কিলোমিটার খানিক ভেতরে ঘাসের মাঠের মত একটা জায়গায় গিয়েছিলাম, কটকা বিচে যাবার সময় তেমন একটা মাঠ পেরিয়ে এসেছিলাম মনে আছে। আকাশ ততক্ষণে অন্ধকার হয়ে এসেছে, ছবি তাই কমই উঠেছে


ছবি-১২, সবশেষে বাইন ফলের ছবি, সুন্দরী, হেতাল, গড়ান, গেওয়া, গোলপাতার পাশাপাশি বাইন গাছও এখানকার অন্যতম



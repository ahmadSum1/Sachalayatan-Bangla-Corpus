ইউয়ান্তং মন্দির



সেবারে বেইজিং থেকে ফেরার পথে কুনমিং এ দলছুট হয়ে অতিরিক্ত ৩ রাত থেকেছি পরিবার সমেত। দ্বিতীয়দিন ভোরে গাইডকে যখন জানালাম ‘স্টোন ফরেস্ট’ যাবার সময় ইউয়ান্তং মন্দির দেখে যাবো খুশী হয়েছিলো খুব। ওর খুশীর কারন ছিলো অন্য। আমার জানামতে চীনে যতগুলো খোলা মন্দির আছে তারমধ্যে ইউয়ান্তং এর বৌদ্ধ মন্দির অন্যতম। কুনমিং ইউনান প্রদেশের রাজধানী, শুধুমাত্র ইউনানের বৌদ্ধ সম্প্রদায়ের প্রধান কেন্দ্র বলেই নয়, সারা দেশ এমনকি দেশের বাইরে থেকে প্রচুর তীর্থ যাত্রীর সমাগম ঘটে এখানে। কোথাও যাত্রা শুরুর আগে এখানে ঘুরে যাওয়া আমাদের গাইডের কাছে পূন্য এবং সফলতার রক্ষাকবচ হতে পারে এটা ভেবে তার খুশী হওয়াটাই তাই স্বাভাবিক।
মন্দিরআগে যত বৌদ্ধ মন্দির দেখেছি সেগুলোর চাইতে এ মন্দিরের ঢোকার রাস্তাটা একটু অন্যরকম। সামনের বিশাল কারুকার্যময় লাল রংয়ের গেটে ১০টাকার টিকিট কেটে ভেতরে ঢুকেই টের পেলাম সেটা। গেটের পরেই বাগানের মাঝ দিয়ে অল্প একটু পথ পেরিয়ে বিশাল সাইপ্রাস গাছের গোড়া ধরে এগিয়ে গেলে সামনে দেখতে পাবেন বিশাল এক আর্চওয়ে, তাতে চার অক্ষরের চাইনীজ ক্যারেক্টারে লেখা “ইউয়ান্তং শেংজিং”, শেংজিং এর ইংরেজী মানে ওয়ান্ডারল্যান্ড। অন্যরকম বলার কারনটা হলো সব মন্দিরে দেখেছি হেঁটে হেঁটে আস্তে আস্তে উপরের দিকে উঠে মন্দিরে ঢুকতে হয় আর এখানে মূল গেট দিয়ে ঢোকার পর থেকে আপনি আস্তে আস্তে নীচের দিকে নামতে থাকবেন। আর্চওয়েতে এসে একটু দাড়ালাম, পুরো মন্দির খুব সুন্দর দেখা যায় এখান থেকে।
মন্দির কমপ্লেক্স তৈরী হয়েছে ‘মহাবীর হল’কে ঘিরে। এ হল কে পদ্মফুলও বলা হয় কারন এর চারদিকে আছে বিশাল এক নীল পুকুর, তাতে অসংখ্য মাছ ঘুরে বেড়াচ্ছে। এখানে ঢুকতে এই পুকুর পেরুনোর জন্য আছে সুন্দর এক পাথরের ব্রীজ। দুপাশের অন্যান্য ঘর গুলো হয় ছোট ছোট ব্রীজ কিংবা কাঠের রাস্তা দিয়ে মহাবীরের সাথে যুক্ত।
কুনমিং এর উত্তরে ইউয়ান্তং পাহাড়ের পাদদেশে বিশাল এই মন্দিরের ইতিহাস বারশো বছরের পুরনো। অষ্টম শতকের শেষদিকে পুতুল মন্দিরের বর্ধিতাংশ হিসাবে রাজা ইমোয়ান এটা তৈরী করলেও কিন্‌ রাজত্যের সময়কালেই এর শ্রীবৃদ্ধি ঘটে। বিভিন্ন সময় বিভিন্ন সম্রাটের রাজত্যকালে এর সৌন্দর্য বৃদ্ধি হওয়ায় এর স্থাপত্যরীতিতে তাই বহুমূখিতার প্রতিফলন দেখা যায়।
ড্রাগনব্রীজ পেরিয়ে মহাবীর হলে উঁকি দিলাম, গৌতম বুদ্ধের তিনরূপ শাক্যমুনি, অমিতাভ, ধ্যানী (Medicine Buddha) এই তিন মূর্তির সবকয়টাই এই মহাবীর হলে আছে, প্রায় শ’পাচেক মুনির কাঠের (সম্ভবত) কাজ করা মুর্তি পুরো দেয়াল জুড়ে ঘিরে আছে তাঁদের দেখলাম। এই সব মূর্তিই ইয়ান রাজত্যের সময়কালে তৈরী। মন্দিরের মাঝে মিং রাজত্যের সময়কালে তৈরী দশ মিটার উঁচু দুইটি বিশাল পিলারে দুই ড্রাগন, হলুদ আর সবুজ রংয়ের, এমন ভাবে থাবা বের করে জড়িয়ে আছে যেন যে কোন মুহুর্তে আদেশ পাওয়া মাত্রই ছুটে বেড়িয়ে যাবে। ভিন্ন শতাব্দীতে তৈরী হলেও ড্রাগন আর মুনীদের ভঙ্গিমা একই রকম।
ঘুরে ঘুরে দেখছি আর চমৎকৃত হচ্ছি এর কারুকাজ দেখে। কালো কালো জামা পড়া শ’য়ে শ’য়ে মুনীরা ধর্মীয় শ্লোক আউড়ে চক্কর দিচ্ছে মন্দির জুড়ে। স্থানীয় পূন্যার্থীরা আগরবাতি জ্বালিয়ে দিয়ে যাচ্ছে। কেউ কেউ এসে সেজ্বদা করে যাচ্ছে। চারদিক ধুপের ধোঁয়া আর ধর্মীয় শ্লোকের শব্দে কেমন মায়াবী পরিবেশ।
মাছঘুরতে ঘুরতে মন্দিরের পেছনে চলে এলাম, অসম্ভব সুন্দর কিছু পাথরের সিড়ি, এমন ভাবে বানানো যাতে বয়ে যাওয়া বাতাস ঘুরে মন্দিরের ভেতর চলে আসে, বেশ কিছু সুন্দর সুন্দর ছবি দেখলাম এখানে।
এর পাশেই ‘কপার হল’। ১৯৮২ সালে শুভেচ্ছার নিদর্শন সরূপ থাইল্যান্ড থেকে পাওয়া চারটন ওজনের গৌতমের মূর্তি রাখার জন্যই ১৯৮৫ সালে এ ‘কপার হল’ তৈরী করা হয়।
এ মন্দিরের গর্ব একসময় বুদ্ধের দাঁতের আগমন ঘটেছিলো এখানে, সালটা এখন আর মনে করতে পারছিনা। কিছুদিন ছিলো এ মন্দিরে। মন্দির সংলগ্ন মিউজিয়ামে এ সংক্রান্ত অনেক ছবি দেখলাম। তবে মিউজিয়ামের সবচাইতে আকর্ষনীয় মনে হলো ফরাসী সৈনিক ফ্রান্সিসকো’র (Auguste de Francois) তোলা কিছু ফটোগ্রাফ যা তোলা হয়েছিল ১৮৯৬-১৯০৪ সালের মাঝামাঝি।
এ কমপ্লেক্স এ আরো আছে স্যুভেনিউর এর দোকান, ক্যালিগ্রাফী স্টুডিও, খাবার দোকান।
দেড় ঘন্টার মন্দির দর্শন খুব একটা খারাপ লাগেনি আমার কাছে।


 

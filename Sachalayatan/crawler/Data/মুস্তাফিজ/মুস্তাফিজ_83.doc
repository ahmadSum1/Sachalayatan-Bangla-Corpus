ফিওয়া তাল আর পোখারা




নেপাল বেড়ানোর এক আদর্শ জায়গা। আমরা সমতলের লোকজন নেপালে যাই পাহাড় মেঘ আর বরফ দেখতে। আজ আমি পাহাড় মেঘ আর বরফের চাইতে নজর দেব অন্যদিকে। আর তা হলো লেক। নেপালের সবচাইতে বড় লেকটির নাম ‘রারা তাল’, নেপালী ভাষায় তাল মানে বিল, ইংরেজীতে লেক। সমুদ্রপৃষ্ঠ থেকে ২৯০০ মিটার উঁচুতে এ বিশাল লেকটি আজ আমার গল্পের বিষয় নয়, আজ শোনাবো নেপালের দ্বিতীয় বৃহত্তম লেক ‘ফিওয়া তাল’ (Phewa or Fewa)  আর তাকে ঘিরে বেড়ে উঠা পোখারা শহরের কথা।

নেপালের অন্যতম সুন্দর শহর পোখারা। কাঠমুন্ডু থেকে ২০০কিমি পশ্চিমে, কাঠমুন্ডু থেকে পোখরা যেতে বাসে সময় লাগবে ৫/৬ ঘন্টা আর যদি বিমানে যেতে চান মাত্র ৪০ মিনিট। নেপালী ভাষায় পোখরী মানে পুকুর বা দিঘী, অনেক গুলো ছোট বড় লেক আছে বলেই সম্ভবত এর নাম পোখারা। ফিওয়া তাল ছাড়াও কাছাকাছি আরো দুটো লেক বেগ্নাস আর রূপা শহরের কাছেই আর খুব সহজেই ঘুরে আসা যায়। ধারনা করা হয় নেপালের আদি শাসক মাল্লাদের আবাস ছিল এই পোখারায়। মূল শহরটি যে পাহাড়ের উপর তার উচ্চতা ৮৮৫মিটার, এই পাহাড়ের তলা দিয়ে বয়ে চলেছে শ্বেতী নদী, শহরের মাঝে কোন কোন জায়গায় গর্ত দিয়ে নীচে সেই নদীর তীব্রতা অনূভব করা যায়। স্থানীয়দের ধারনা একদিন এই নদীই পোখারাকে মিশিয়ে দেবে মাটিতে। সে যাই হোক তাতে কিন্তু নেপালের দ্বিতীয় বৃহত্তম এই শহরের উন্নয়ন থেমে থাকেনি। নেপালের অনেকেই বৃটিশ সেনাবাহিনীতে কাজ করে, সেখান থেকে অবসর নেবার পর ফেরত গোর্খা যোদ্বাদের প্রথম পছন্দ পোখারার আশেপাশে একটি বাড়ী বানানো। মূলত তাঁদের হাত ধরেই পোখারায় পর্যটকদের আগমন শুরু হয়।

যতবার নেপাল গিয়েছি একবার ছাড়া প্রতিবারই আমার ভ্রমণসূচীতে পোখরার স্থান ছিলো। একবার সিডানে চড়ে আর বাকি সময়গুলোতে বাসে চড়ে পোখারা যাওয়া হয়েছে। আমাদের সেই ফিওয়া তাল এই শহরের ঠিক মাঝখানে। প্রথম যেবার পোখারা গেলাম আমরা পৌঁছেছিলাম দুপুরের ঠিক পর পর, অক্টোবরের মাসের ঝলমলে নীল আকাশ, আশেপাশের ছোট ছোট সবুজ পাহাড়্গুলোর মাথা ছাড়িয়ে দূরে বরফে ঢাকা চুড়া গুলোকে খুব কাছেই মনে হচ্ছিলো। এরমাঝে একটি চূড়া ঠিক গায়ের উপর এসে ছায়া দিচ্ছে। যদিও উচ্চতায় ৭০০০মিটারের নীচে তারপরও পোখারা থেকে মাত্র ২৫কিমি দূরের এই চূড়াটার নাম ‘ফিশটেল’, স্থানীয় ভাষায় ‘মাছাপুছা’। মাছের লেজের আকৃতির জন্যই চূড়াটার এইনাম, এইফাঁকে বলে রাখি মাছের লেজের আকৃতি কিন্তু পোখারা শহর থেকে দেখে বোঝা যায়না আর অত্যন্ত দূর্গম বলে এটা এখনও অজেয়, ইংরেজীতে বলে ভার্জিন পীক। হোটেলের মালপত্র রেখে খাবার জন্য বেড়ুবার পথে ওদের সুইমিং পুল আমাকে চমকৃত করে দিলো, পরিষ্কার নীল জলে ফিসটেলের ছায়া ঝকমক করছে। কিছুক্ষণ দাঁড়িয়ে থেকে রওয়ানা দিলাম খাবার হোটেলের খোঁজে।

পোখারায় পর্যটকদের আনাগোনা আর আড্ডা সবই ফিওয়া লেককে ঘিরে, দেড় কিলোমিটার লম্বা এ লেকের একপাশ জুড়েই থাকার আর খাবারের হোটেল, স্যুভেনিওর শপ, ট্রেকিং অফিস আর বার। আমরা ঢুকলাম এক স্থানীয় হোটেলে নেপালী খাবারের খোঁজে, ডাল-ভাত সাথে সব্জী আর মাংস। খেয়ে দেয়ে রাস্তা পেরিয়ে লেকের পাড়ে চলে এলাম, পাড় থেকে একটু নীচে সারি বাঁধা রংবেরং এর ডিঙ্গি আমাদের অপেক্ষায়। ঘন্টা হিসাবে ভাড়া নিয়ে ছোট ডিঙ্গিতে লেকে ভেসে বেড়ানোর মজাই আলাদা। শান্ত লেকের পানিতে দূরে বহুদূরের পাহাড় পর্বতের ছায়া পরিষ্কার দেখা যায়। ভাগ্য ভালো মানে আকাশ মেঘমুক্ত থাকলে যেসব বরফে ঢাকা চুড়া দেখতে পাবেন সেগুলো হলো অনেকটা এরকম। সবচাইতে বায়ে ধবলগিরী (৮১৬৮মি), তার সামনে অন্নপূর্না দক্ষিণ (৭২১৯মি), এর ডানে অন্নপূর্না এক (৮০৯১মি), তারপর হিউঞ্চলি (৬৪৪১মি), এরপর ফিশটেল (৬৯৯৩মি), ফিশটেলের ডানে যথাক্রমে অন্নপূর্না তিন (৭৫৫৫মি), অন্নপূর্না চার (৭৫২৫মি) আর অন্নপূর্না দুই (৭৯৩৭মি)।

আমরা ভেসে বেড়াচ্ছি, পরিষ্কার পানিতে মাছ দেখা যায়, মনে হয় মেঘে মেঘে ভেসে বেড়াচ্ছে মাছ। ফড়িং এর মত শব্দ করে উপর দিয়ে উড়ে গেল দুজনে বসার মত আল্ট্রালাইট এয়ারক্রাফট, একঘন্টার ফ্লাইটে গুনতে হবে ১২০ডলার আর ৩০মিনিটে ৭০ডলার। ছোট্ট এয়ারক্রাফটের বোঁ বোঁ শব্দে শান্ত পানি থেকে উড়াল দিলো নাম না জানা মাছ খেকো পাখি। বৈঠা চালিয়ে চলে এলাম লেকের আরেক পাশে, এপাশটায় সবুজ পাহাড়, মাঝে মাঝে ছোট ছোট পাথুরে গুহা, তাতে পাখির বাসা, দেখতে দেখতে এগুচ্ছি, লেকের প্রায় মাঝামাঝি আমরা, সামনে একটা ছোট্ট দ্বীপের মত, তাতে একটা মন্দির, বারাহি মন্দির, শান বাঁধানো ঘাটে নৌকা ভিড়িয়ে মন্দিরের চত্বরে নামলাম, সাংঘাতিক নোংরা। এমন সময় দেখলাম আরেক দৃশ্য, আকাশে উড়ে যাচ্ছে প্যারাগ্লাইডার, উপরে ট্রেনার আর নীচে বসা পর্যটক, তার ডান হাত চামড়ায় মোড়ানো তাতে খাবার, একবার শীষ দিলে দূর থেকে ঈগল এসে খাবার নিয়ে আবার চলে যাচ্ছে। চমৎকার, খুব ভালো ট্রেনিং দেয়া।


সূর্য ততক্ষণে পশ্চিমে হেলে যাওয়া শুরু করেছে। রঙ বদলাচ্ছে আকাশ, এক মোহনীয় অপার্থিব দৃশ্য। এমন সুন্দর সুর্যাস্ত অনেকদিন দেখা হয়না। মন্দির থেকে নেমে ফিরতি পথ ধরলাম। আমাদের মত অনেকেই ডিঙ্গি নিয়ে ঘুরছেন। একজন কে দেখলাম লেকের পাশে ডিঙ্গি নিয়ে চুপ করে বসে আছেন, দৃষ্টি সামনের গাছপালায়, পাখিরা নীড়ে ফেরা শুরু করেছে সেখানে। বসে বসে তাই দেখছেন। কেউ কেউ শুয়ে আছেন ডিঙ্গির উপর, পাশে পানীয়, মাঝরাত পর্যন্ত এভাবেই চলবে। তীরে এসে ডিঙ্গি ছাড়লাম।

সন্ধ্যায় পোখরার রূপ অন্যরকম, ঝলমলে শপিং মল আর রংবেরং এর বাতি জ্বালানো বার পর্যটকদের কাছে টানার জন্য উন্মূখ হয়ে আছে। একদোকানের সামনে দেখলাম অনেকগুলো সাইকেল, ঘন্টা হিসেবে ভাড়া নেয়া যায়, মটর সাইকেলও আছে ভাড়ায় পাওয়া যায়। একটু সাহসী হলে ভাড়া নিয়ে নিজে নিজেই ঘুড়ে বেড়ানো মন্দ নয়। এক হোটেলের সামনের খোলা জায়গায় গান হচ্ছে, স্থানীয় ফোক গান আর নাচ, পাশেই খাবার। অনুষ্ঠান দেখতে দেখতে খোলা জায়গায় বসে রাতের খাবার, কোথা দিয়ে রাত নেমে আসবে টেরই পাওয়া যাবেনা। উম্‌ম্‌ কতদিন হলো এমন হয়না।


চলবে


নীল চাঁদের আলোয় বৃষ্টি ভেঁজা রাত



২০০৭এর জুন মাস, কোথা থেকে শুনলাম এমাসে দুটো পূর্নিমা হবে, প্রথমে আমল না দিলেও একটু পর চিন্তা করে দেখলাম শেষ কবে এক মাসে দুটো পূর্নিমা দেখেছি, হিসাব করে দেখলাম এটা একটা অসাধারণ ঘটনা, প্রতি ১০০বছরে মাত্র ৪১টা মাসে এমন দেখা যায়। এটাকে বলে নীল চাঁদ (ব্লু মুন), পরিচিতদের মাঝে কথা বলে জানলাম কারো কোনো পরিকল্পনা নেই এ নিয়ে।
কয়েক দিন নাড়াচাড়া করার পর নিজেই উদ্যোগ নিলাম এর সৌন্দর্য দেখার ব্যবস্থা করার। একটা কাঠের নৌকা, নাম আন্ধারমানিক (আধাঁরমানিক), পটুয়াখালীর সুন্দর এক নদীর নামে নাম, দেখতে চমৎকার, ৮টা কেবিনে ২জন করে ১৬ আর ৮ জনের ১টা মোট ২৪জন রাত কাটাতে পারে, শীত কালে ওরা সুন্দরবনে পর্যটক নিয়ে ঘুরে বেড়ায়, ভ্রমণ পাগল ২জন এটার মালিক, কথা বল্‌লাম ওদের সাথে, ওরা রাজী হলে পরিচিত দের মাঝে জানালাম, সাড়াও পেলাম, ভীন দেশী ক’জন সহ আমরা, কেউ কেউ রাতেই ফিরে আসবে ঢাকায়, থাকবো ১৬জনের মত। ত্রিশ তারিখ দুপুরের পর ডেমরা ঘাট থেকে নৌকায় উঠবো, বিকেলে মুড়াপাড়া জমিদার বাড়ী দেখে রাতে মুড়াপাড়ার শীতলক্ষ্যায় কাটিয়ে ভোরে জামদানী পল্লী হয়ে আবারো ঢাকায়।
আমি পরিবার নিয়ে যখন ডেমরা ঘাটে পৌঁছাই অন্যরা ততক্ষণে নৌকায়, ঝালমুড়ী খাচ্ছে ছাদে বসে, চমৎকার শামিয়ানা টানানো, নীচে কার্পেট, মোটা মোটা কোলবালিশ, পরিচিত হলাম সবার সাথে। সংরক্ষিত আসনের প্রাক্তন এক সংসদ সদস্য, উনার বর ব্যবসায়ী ৭০এর উপর বয়স, ভালো লোক, পুরো পরিবার নিয়ে এসেছেন। এক এয়ারলাইনস্‌ এর কান্ট্রি ম্যানেজার, উনিও এসেছেন পরিবার নিয়ে, উনার স্ত্রী কলকাতার বাঙ্গালী, কোনো এক সূত্রে মুড়াপাড়ার জমিদারদের বংশের, নীল চাঁদ দেখার চাইতে উত্তেজনায় টগবগ করছেন পূর্বপুরুষের ভিটে দেখবেন বলে, আমি নিরব শ্রোতা শুনে যাচ্ছি মূড়াপাড়া’র অতীত ইতিহাস, “আমার ঠাকুমা বলেছে-এট দেট পিরিয়ড...”। সব কিছুতেই নাক সিটকানো দুজনও ছিলেন আমাদের সাথে। মুড়ির পর কাঁঠাল দেয়া হলে তাতে কোনো ময়লা আছে কিনা তা খুঁজতে ব্যস্ত। ভাগ্যিস ওরা রাত কাটায়নি আমাদের সাথে, থাকলে কি যে হতো... আমার ভেতরে অজানা উত্তেজনা, কখন সন্ধ্যা নামবে তার অপেক্ষায়, উত্তেজনা কিছুটা কাটছে সবার প্রশ্ন আর উত্তর দিতে দিতে যেমন কারো প্রশ্ন এটার নাম নীল চাঁদ কেন, কিংবা আসলেই কি চাঁদ নীল দেখাবে?
নীল চাঁদ নাম বলেই যে চাঁদ নীল হবে তা নয়, ইংরেজীতে ‘ব্লু মুন’ কথাটা ব্যবহার হয় কোন অসাধারণ ঘটনাকে বোঝানোর জন্য। তবে একটা কথা সবার জানা থাকা ভালো ১৮৮৩ সালে ইন্দোনেশিয়ার ক্রাকাতোয়া আগ্নেয়গিরির উদগীরণের পর প্রায় দুবছর যাবৎ ওখান থেকে দেখা চাঁদের রঙ নীল ছিলো। জমিদার বাড়ী থেকে যখন ফিরছি মাগরিবের আজ্বান হচ্ছে, শীতলক্ষ্যার পাড়ে ছোট্ট নৌকা আমাদের অপেক্ষায় বড় নৌকায় তোলার জন্য, নৌকাতে উঠবার আগে পশ্চিমে আকাশ দেখে অবাক, প্রকৃতি তার সবটুকু রঙ যেনো ঢেলে দিয়েছে সেখানে।

এটাতে চড়ে আন্ধারমানিকের কাছাকাছি আসতেই পেছনে বিস্ময়, চমৎকার পূর্ণ চাঁদ আকাশে। অবাক হয়ে তাকিয়ে দেখছি সোনালী থালার রূপ, আন্ধারমানিকে উঠবার সাথে সাথেই আকাশ কালো করে বৃষ্টি এলো, সেই সাথে উথাল পাথাল ঢেউ, চাঁদ হারিয়ে গেছে বৃষ্টি আর মেঘের মাঝে। মূষল ধারে বৃষ্টি আর ঢেউএর মাঝে আমরা কজন ঘোরে পাওয়া স্বপ্নাতূর মানুষ বসে আছি আকাশের পানে চেয়ে, আবার কখন বৃষ্টি থামে, আবার কখন মেঘ সরিয়ে চাঁদ হাসে।
চাঁদ আমাদের নিরাশ করেনি সে রাতে, রাত প্রায় ৩টা পর্যন্ত মাঝে মাঝেই দেখা দিয়েছে আমাদের, সারাক্ষণ ছবি তুলে গেছি আমি, একেতো রাতের ছবি তারপর ঢেউ, নৌকায় কি আর ট্রায়পড কাজ করে? শ’খানিক ছবি ঘেঁটে মাত্র একটা পেলাম দেখানোর মত। তবুতো নীল চাঁদ বলে কথা, আবার দেখতে পাবো কিনা কে জানে।
 পুনশ্চঃ আন্ধারমানিক অনেকদিন বসে ছিলো বলে এর ছাঁদ চুইয়ে সব গুলো কেবিনে পানি পড়েছে সারারাত, আমরাও ভিজেছি, ওরা পরে তা ঠিক করেছে শুনেছি।
মূড়াপাড়া জমিদার বাড়ী আর এর রংমহল
 
এম, এল, আন্ধারমানিকের বাহির আর ভেতর  
জামদানী তৈরী
 


হঠাৎ সিলেট



 সিলেটের রাস্তাঘাট এখনও ঠিক মতন চিনে উঠতে পারিনি। ২০/২২ বছর আগের সিলেট আর বর্তমানের সিলেটের রাস্তাঘাটের তফাৎ অনেক। ধন্ধ লাগে। শুক্রবার জুন মাসের ১১ তারিখ সকালে সিলেট পৌঁছালে উজানগাঁ ফোনে ধারা বিবরণী দিতে থাকলো, এবারে ডাইনে ঘুরেন, এখন সোজা এরপর বামে মোড়, একটু পর বুঝলাম শুরুতেই আমাদের গন্ডগোল হয়েছে, আমার গাড়ি রাস্তার যে পাশে ছিলো তার উল্টোটা ধরে নিয়ে ধারা বিবরণী চলছে। তার মানে যেদিকে যাবার কথা আমি চলছি তার ঠিক উলটো দিকে, হায় খোদা!
এমনটা হতো না যদি সকালে লীলেন’দা কে পেতাম। গাড়ি নিয়ে বের হয়ে উনার বাসার কাছাকাছি এসে ফোন দিতে যেয়ে দেখি অনিবার্য কারণ বশত উনি যেতে পারছেন না বলে এস এম এস দিয়ে রেখেছেন। একা একা যাবো তাই আবার ঘুরে বাসায় এসে ছোট গাড়ি নিয়ে রওনা দিয়েছিলাম।
লং ড্রাইভে একা চলা কষ্টকর, এক্সেলেটরে চাপ দিয়ে স্টিয়ারিং হাতে বসে থাকা ছাড়া কাজ নাই কোন। কিছুক্ষণ রেডিওর নব ঘুরিয়ে এফ এম স্টেশন গুলোর কথা বার্তায় মাথা ধরে। হঠাৎ ঢাকা বেতারে পেয়ে গেলাম সিনেমার গান। একাকিত্ব কাটাতে রেডিওর সাথে গলা মিলিয়ে আমিও জোরে জোরে গাইতে থাকলাম “দিন যায়, কথা থাকে, সে যে কথা দিয়ে রাখলোনা”। 
দেখতে দেখতে নরসিংদী, ভৈরব, আশুগঞ্জ হয়ে জাতীয় বীর আবদুল কুদ্দুস মাখন চত্বর পেরিয়ে এলাম। এরপরই সরাইল, প্রতিবার এপথে যাবার সময় এখানে এসেই সরাইলের বিখ্যাত সাগরদিঘী আরফালী মসজিদ আর আরফানেসা মসজিদের কথা মনে হয়। মোঘল আমলে বানানো এ দুটো মসজিদ হাইওয়ে থেকে দুই কিলোমিটারের কাছাকাছিই হবে, রাস্তা চিনিনা আর একা একা বলে এবারেও দেখা হলোনা। মাখন চত্বর থেকে সামনে এক কিলোমিটার পর্যন্ত রাস্তার বাদিকের জায়গাটার নাম কুত্তাপাড়া। মুক্তিযুদ্ধের শেষ দিন গুলোতে এই কুত্তাপাড়া এস ফোর্সের হেড কোয়ার্টার ছিলো। এখান থেকে ডান দিকে মাধবপুরের পথে তিতাস নদীর উপর শাহবাজপুর সেতু। যারা মুক্তিযুদ্ধের সময়কার ঘটনাবলী জানতে আগ্রহী তারা জেনে রাখুন মুক্তিবাহিনী ডিসেম্বর থেকে এ অঞ্চলে পাকিস্থানীদের উপর প্রচন্ড আঘাত হানে মূলত সেতু দখল নিয়ে, যুদ্ধের ট্যাক্টিকেল দিক দিয়ে এ অঞ্চলের গুরুত্ব ছিলো অপরিসীম। তিতাসের দ্বিতীয় ছোট সেতুর পাশেই রামপুরা গ্রাম, ডিসেম্বরের ছয় তারিখ ১১ বেঙ্গলের মেজর নাসিমের (পরবর্তিতে সেনা প্রধান) নেতৃত্বে মুক্তিবাহিনী এলাকাটা পুনরুদ্ধার করে, মেজর নাসিম যুদ্ধে আহত হন। অনেক মুক্তিযোদ্ধা শহিদ হন, রাস্তার ডান পাশে এক পুকুরের পূব মাথায় এদের সমাহিত করা হয়।
 সে সব পেরিয়ে হবিগঞ্জের কাছাকাছি চলে এলাম, সিলেট আর মাত্র ১০০ কিমি, নৈসর্গিক পরিবর্তনের শুরু তার একটু আগে নোয়াপাড়ায় রেল ক্রসিং এর পর থেকেই, চারদিক সবুজ, কাছে দূরে ছোট ছোট টিলা, একটা দুইটা চা বাগানের দিক নির্দেশনা, ছোট বড় নদী, কী সুন্দর তাদের নাম, কুশিয়ারা, খোয়াই। সেই সাথে টিপ টিপ বৃষ্টি। রাস্তায় এককাপ চায়ের বিরতি দিয়ে শাহ জালাল ব্রিজ দিয়ে সুরমা পেরিয়ে শহরে যখন ঢুকছি ঘড়ি দেখে বুঝলাম প্রায় চার ঘন্টা লেগেছে।
সিলেটের ছবিয়ালদের সাথে খাতির পুরোনো। একরকম আত্মার সম্পর্ক বলা চলে। এদেরই একজন জিয়া। আজ আকদ্‌ হয়ে যাবার কথা। সিলেটে আসা এজন্যই। সে অনুষ্ঠান রাতে, মাঝের সময়টুকু ছবি তুলে আর আড্ডা মেরে কাটানোতে কোন সমস্যা হবার কথা না। সিলেটে ছবিয়ালদের গুরু মোনায়েম ভায়ের কথা আগে বলেছি। 
 উজানগাঁকে নিয়ে সোজা চলে এলাম উনার বাসায়। বেশ সুন্দর সাজানো একতলা বাড়ি। আদিবা, আনুভা আর তানিফা, তিন কন্যার গর্বিত পিতা মোনায়েম ভাই মানুষ হিসাবেও বেশ মজার। বাবার এই গুণ তিন কন্যাতেও। প্রথম প্রথম একটু দূরে দূরে থাকলেও মিশে যেতে সময় লাগেনি। বেশি খাতির উজানগাঁ’র সাথে, তাকেও দেখলাম ওদের নিয়ে গল্প জুড়ে দিতে।
 চা বিস্কিট খাচ্ছি, এরই মাঝে মটর সাইকেল চালিয়ে অপু এসে হাজির। শহরতলীতে টিলার উপর অপুদের বাসা, বিশ্ববিদ্যালয়ের ভেতর দিয়ে না যেয়ে উলটো পথে ওদের বাসায় যাতায়াতের রাস্তার দুপাশ চমৎকার সুন্দর, গতবছর একবার সে রাস্তায় গাড়ি চালিয়ে ফিরেছিলাম, তখন শুনলাম এই সুন্দর রাস্তার শোভা দেখতে দেখতে মোহিত হয়ে একবার অপুর গাড়ি রাস্তা ছেড়ে নেমে পড়েছিলো। এবারে ওদের বাসায় যাবার কথা থাকলেও সময়স্বল্পতায় হয়ে উঠেনি। যেমন হয়নি আরেক সচল আলমগীর ভায়ের ওখানে যাওয়া কিংবা আরিফ ভায়ের সেদিনই উদ্ভোদন করা কারখানা ঘুরে দেখা।

আমরা গিয়েছিলাম জাফলং এর পথে। গাড়িতে মোট পাঁচ জন। কোন উদ্দেশ্য নাই, শুধু সামনে চলা। সমানে গল্প চলছে গাড়িতে। বিষয় বদলায় খুব দ্রুতই। খাবার গল্প, ছবি প্রতিযোগিতা, ভোলাগঞ্জ, নারায়ণতলা থেকে শুরু করে আর্জেন্টিনা, ব্রাজিল, স্পেন পর্যন্ত, কিন্তু বদলায়না আশে পাশের দৃশ্য। উঁচু রাস্তার দুপাশে জমে আছে পানি, বাম দিকে দূরে গ্রাম আর ডান দিকে পাহাড়। সেই পাহাড়ের ফাঁকে ফাঁকে একটা দুইটা ঝরনা অবিরাম পানি ঢালছে। দেখতে দেখতে সারি নদী পেরিয়ে এলাম। চমৎকার নীল পানি তির তির করে বয়ে যায়। ’৪৭ এর দেশভাগের সময় এদিকের মানুষের ভোটে সেই সুন্দরী নদীর শোভা দেখার ভাগ্য নিয়ে আরো সামনে এগিয়ে যাই। চমৎকার সোজা রাস্তার দুপাশ জুড়ে সবুজ গাছের পাতা বৃষ্টিতে ধুয়ে এখন রোদে চিকচিক করছে। এর ছায়ায় ছায়ায় হেঁটে যায় স্থানীয় বাসিন্দারা, কেউ বাজার হাতে, কেউ বা নামাজ পড়ে, কারো কাঁধে পসরা। লাল জামা পড়া ছোট্ট বালিকা রংবেরং এর ছাতা মাথায় চকিতে একবার এদিকে তাকিয়ে রাস্তা পেরিয়ে যায়। আমরা গাড়ি থামাই, ছবি তুলি হ্যাপি নামের ছোট্ট বালিকার। কড়া হর্ণ বাজিয়ে বাস পাশ কেটে বেড়িয়ে যায়। হয়ত গাল ও দেয়, আমরা শুনতে পাইনা।
আবারো গাড়ি ছোটাই, দুপুরের কড়া রোদ যখন সোজা মাথার উপর এমন সময় আবারো পাহাড়ে গাড়ি থামাই। আশপাশ থেকে রাখাল বালক বালিকারা ছুটে আসে। আগ্রহ নিয়ে দেখে ক্যামেরা, ট্রাইপড আর মোনায়েম ভাইকে। উনি একমনে প্যানারোমা তুলে যান ৮এম এম লেন্স লাফিয়ে। আমরাও ছড়িয়ে পড়ি, শুধু আলবাব সহকারীর মত সংগ দেয় মোনায়েম ভাইকে। ঘুমে আমার চোখ জ্বলে, রোদে মাথা। বিবর্ণ চা বাগানের একটা ছায়া গাছে আশ্রয় খুঁজে নেই। সেখান থেকে পাহাড়ের বুক চিরে রাস্তা চলে গেছে তামাবিলের দিকে, সেদিকে তাকাতেই দেখি অদ্ভুত সৌন্দ্রর্য, মেঘালয়ের ঠান্ডা পাহাড় থেকে তখনও কুয়াশা উঠে আসছে। আমি শাটার টিপি।
 এরপর আবার যাত্রা। শ্রীপুরের পাথর কোয়ারীর সামনে বিশাল বটগাছের নীচে গাড়ি থামে। হেঁটে হেঁটে নদীর কাছে চলে আসি। এত গরম বাইরে অথচ পানি কত ঠান্ডা, ইচ্ছে করে ঝাঁপিয়ে পড়ি, সাঁতরাতে সাঁতরাতে ওপারে ভারত, স্থানীয় বর্ডার গার্ড নিষেধ করে, শহুরে কাপড় ওপারে আলাদা ভাবে দৃষ্টি কেড়ে নিবে। রোদে পাথর তোলা শ্রমিকের সংখ্যা কম। ছোট ছোট ঝুপরি ঘরে বসে বসে কমদামি সিগারেট টানা আর কোন দালাল কত টাকা কম দিলো তার হিসেব নেয়া। আমি যেয়ে বসি ওদের মাঝে। একজন গামছা দিয়ে বাঁশের ফালি বিছানো বেঞ্চ মুছে দেয়। তাই দেখে আরেকজন হেসে হেসে তার দৃষ্টি ফিরিয়ে দেয় মোনায়েম ভায়ের দিকে, উনি ততক্ষণে কোমড় পানিতে নেমে যেয়ে সুবিধা জনক পাথর খুঁজছেন ট্রাইপড বিছানোর। আমাদের জন্য মাটির মটকা থেকে পানি আসে, চা হয়, বেশী চিনি দেয়া স্পেশাল লাল রংয়ের চা। সেখান থেকে সামনের বর্ডার গার্ডের ক্যাম্পে চলে আসি। পাহাড়ের উপর সতর্ক পাহারা। ওপারে ভারতের ডাউকি শহর। নীচে সারিসারি পাথর টানা নৌকা মালার মতন ছড়িয়ে থাকে। আশে পাশের গাছগুলোর ছায়ায় ছায়ায় সিলেট থেকে মটরসাইকেলে চড়ে আসা জুটি ভাব বিনিময় করে। আমাদের ক্ষুধা পায়। এদিকে খাবার হোটেল পাহাড়ের আরেকপাশে জাফলং শহরের দিকে।
 আমরা জাফলং যাই। ছুটির দিন বলে গম গম করছে জাফলং। কাছে দূরের অনেক পর্যটক দল বেঁধে চলে এসেছে বেড়াতে। কোন কোন গাড়িতে মাইক বাজছে। উঁচু হয়ে, নিচু হয়ে, শরীর সামনে বাঁকিয়ে, পেছনে কাত হয়ে হরেক রকমের ক্যামেরায় ছবি তোলা চলছে, সাথে চলছে গবেষনা, পেছনের পাহাড়টা ছবিতে এলো কীনা বা ঐযে দূরে নৌকাটা দেখা যায় তা কতটুকু স্পষ্ট হলো। আমরা পেট পুরে রুটি মাংস ভাজি ডাল দিয়ে খাবার খাই। সূর্য ততক্ষণে পশ্চিমে হেলে গেছে। শেষ হচ্ছে আমার দিনের ঘোরাঘুরি।







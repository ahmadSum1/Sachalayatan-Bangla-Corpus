ছবি দেখে ঘুরে আসা, সুন্দরবনে প্রথম দিন



এর আগে জেনেছেন আমরা সুন্দরবন গিয়েছিলাম, ইতিমধ্যেই নজরুল ভাই ধারাবাহিক শুরু করে দিয়েছেন, আমিও দিলাম, কিন্তু তফাৎ হলো আমি শুধু ছবি দিব। নীচের ছবি গুলো প্রথম দিনের।
ঢাকা থেকে শ্যামনগর পর্যন্ত বাসে এসে মুন্সিগঞ্জের নীলডুমুর ফরেস্ট অফিস পর্যন্ত আমাদের বাহন ছিল ৮ সীটের মাইক্রো, ড্রাইভার সহ আমরা ছিলাম ১০জন একটু চাপাচাপি হলেও স্ফুর্তি কারো কম ছিলো না। সামনের সীটে আমি আর ড্রাইভার, মাঝের সিটে রয়েল, নজরুল, শরীফ, জুবায়ের আর পেছনের সীটে লীলেন, তুষার, অপু আর মামুন। আমাদের ড্রাইভার আনিস, সেনাবাহিনী ফেরত, সঞ্চয়ের টাকায় মাইক্রো কিনে ভাড়ার টাকায় সংসার চালান।


নীলডুমুরে যেখানে নেমেছিলাম তার পাশেই বিডিয়ার ক্যাম্প, তার পাশেই বিশাল এক নৌকা, বাইচের কাজে এসব নৌকা ব্যবহার করা হয়।

নৌকা ছাড়ার ১০মিনিটের মাথায় আমাদের গাইড ডান দিকে একটা খাড়ির দিকে চোখ ফেরাতে বললেন, খাড়িতে ঢোকার মুখেই গাছের উপর কাপড় বাঁধা, কোথাও কাউকে বাঘে ধরলে সাথের লোকজন আশেপাশে কোন উঁচু জায়গায় কিছু একটা বেঁধে রাখেন অন্যদের সতর্ক করার জন্য।

নীচে দুইটা খাঁড়ির ছবি, ভাটা বলে পানি কম। সুন্দরবনে যেগুলোকে নদী বলে তার সবই উত্তর থেকে দক্ষিণে নেমে গেছে। পূব থেকে পশ্চিমে যেগুলো গেছে সেগুলোকে বলে খাল, আর খাল থেকে ছোট ছোট অসংখ্য শাখা প্রশাখা পুরো সুন্দরবনকে জালের মত ঘীরে রেখেছে, এই শাখা প্রশাখা গুলোর স্থানীয় নাম খাঁড়ি আর নালা। ভাটার সময় নালা শুকিয়ে যায়, খাঁড়ি গুলোতে অল্প অল্প পানি থাকে, আর থাকে কাদা, কিছু কিছু খাঁড়ি আছে যেগুলোতে কাদা প্রায় গলা সমান, চোরা কাদাও আছে। এখানকার কাদা কালো, আঠালো। বিশ্বখ্যাত এক কস্মেটিক্স কোম্পানী এখানকার কাদা দিয়ে কী যেন এক প্রসাধনী বানায়।


এখানে একটা গড়ান গাছের শিকড়, জালের মত অনেকটুকু জায়গা ছড়িয়ে থাকে, শিকড়ের মাথা আবার মাথা উঁচুকরে থাকে মাটির উপর শ্বাস নেবার জন্য। গড়ান অনেক শক্ত গাছ, এমনকি ছোট ডাল পালাও বেশ শক্ত, গড়ান বনে হাঁটতে গেলে জামা কাপড় ছিঁড়বেনা সে গ্যারান্টি কিন্তু নেই।

সারি সারি নৌকায় জাল ফেলে মাছ ধরা। সুন্দর বনে মাছ ধরার জন্য বন বিভাগের অনুমতির প্রয়োজন হয়। জেলেদের অধিকাংশই বছরের শুরুতে শ্রম বিক্রি করে সারা বছরের জন্য তারপর অন্যের হয়ে জাল ফেলে। মোটামুটি মাসখানিক নদীতে থেকে বাড়ি ফেরে।

ক্যামেরা হাতে নজরুল, কম্প্যাক্ট ক্যামেরা হলেও উনার জুম কিন্তু অন্যান্যদের সাথে রাখা সাদা সাদা লেন্সের চাইতেও অনেক বেশী (প্রায় ৯০০মিমি)!

জুবায়ের। যার উৎসাহে এ যাত্রা। কারো পছন্দ লাল চা, কারো দুধ, কারো আবার দুধ আগে চা পরে, কারো আবার লীকার আগে দুধ চিনি পরে। চিনির পরিমানও আবার একেকজনের একেক রকম। সব কিছু মাথায় নিয়ে নিজেই চা বানাতে ব্যস্ত। এমনই চা খেয়েছি আমরা যে অর্ধেক পথেই সাথে থাকা চা, চিনির পরিমান তলানীতে ঠেকেছিলো। ভাগ্য ভালো হিরনপয়েন্ট থেকে ধারে চা চিনি যোগাড় করা সম্ভব হয়েছিলো।

বোটের ছাদে নজরুল, তুষার আর লীলেনদা’র সাথে পিঠ ফেরানো বাপ্পি। বাপ্পি দা এক আজব চীজ, পুরো একটা উপন্যাসের চরিত্র, অপেক্ষায় আছি কখন নজরুল ভাই লীলেনদা তাঁর সম্পর্কে লিখবেন।



রং, মেঘ আর আলোর খেলা-২



রং, মেঘ আর আলোর খেলা-২
 রং, মেঘ আর আলোর খেলা-১
ছবি-১,২।
 

আগষ্ট ৩, ২০০৭। ময়মনসিংহের রসুলপুরে বাড়ী। ঢাকা থেকে টাঙ্গাইল কিংবা ময়মনসিংহ দুদিক হয়েই যাওয়া যায়, সমান দূরত্ব, ১৬০কিমি। খুব কমই বাড়ী যাওয়া হয়, হয়তঃ মাসে একবার, এখন রাস্তা সুন্দর গাড়ী চালাতে আরাম, তবে বৃষ্টি শুরু হলে প্রতিবছর রাস্তা খারাপ হয়, বাড়ী যেতে  অনেক সময় লাগে। সেদিন ছোট ভাই সহ ফিরছি। ময়মনসিংহ শহর ছেড়ে আসার সাথে সাথে ডানে পশ্চিমে তাকাতেই চম্‌কে উঠলাম, সুর্য তখন ডুবুডুবু, পশ্চিমের আকাশে রঙের খেলা, অসম্ভব সুন্দর। গাড়ী চালাবো না তাকিয়ে থাকবো বুঝতে পারছিনা, প্রতি মূহুর্তে রঙ বদলাচ্ছে আকাশ, প্রতিটা মূহুর্তই অসম্ভব সুন্দর। মাসুদ, আমার ছোটো ভাই, মনের কথা বুঝতে পেরে বল্‌লো আর একটু সামনে গেলেই খালি জায়গা পাবেন, সেখান থেকে বন্যায় জমে থাকা পানি পেরিয়ে অদ্ভুত কিছু দেখতে পাবেন, মাসুদ নিয়মিত আসে, আমার চাইতে আশপাশ ভালো চেনে, ওর কথামত কিছুটা এগুতেই ডানে খোলা যায়গা পেলাম। যতদূর চোখ যায় শুধু পানি আর পানি, একদম দিগন্তে কোনো এক গ্রামের গাছপালা আবছা আবছা দেখা যায়। সূর্য ততক্ষণে নীচে নেমে গেছে কিন্তু তার রঙ রয়ে গেছে মেঘে, আর মেঘ থেকে নীচের পানিতে। খুঁজে পেতে রাস্তা থেকে একটু নীচে গাড়ী থামালাম, থকথকে কাদা তোয়াক্কা না করে ওর উপর দাড়িয়েই ফটাফট কয়েকটা ক্লিক। আমাদের দেশটা কত সুন্দর।
Fly to this location
Requires Google Earth
View On Black
ছবি-৩,৪,৫।



নদের নাম ব্রহ্মপুত্র, ২০০৭ এর জুন মাসের ২২ তারিখ। পরিবার সহ বাড়ী থেকে ফিরছি। শহরে ঢোকার মুখে কি মনে হলো গাড়ি ঘুরিয়ে জয়নুল আবেদীন সংগ্রহশালার সামনে যেয়ে থামালাম। পাশ দিয়ে বয়ে চলেছে বর্ষায় ভরা ব্রহ্মপুত্র। একটু আগেই বৃষ্টি হয়েছে, চারদিকে কেমন স্নিগ্ধতা। ছোট্ট একটা নৌকায় এক ঘন্টার নৌ ভ্রমন ছিলো সেদিন। ছবিগুলো তখন তোলা।
ছবি ৬।

অক্টোবর ১৮, ২০০৭। সুন্দরবন যাবার উদ্দেশ্যে রূপসা নদীতে অপেক্ষায় আমরা। ৮০ জনের দলের অর্ধেকই তখনও ঘাটে, ছোট একটা বোটে করে মূল লঞ্চে উঠানো হচ্ছে সবাইকে। যারা আগে উঠেছি সবাই ছাদে দাঁড়িয়ে বসে নদী দেখছি। সন্ধ্যা হয়ে এসেছে, এমন সময় ছবি তুললে লঞ্চের দুলুনীতে ঝাপসা আসে বলে ক্যামেরা বন্ধ। কিন্তু আকাশের দিকে তাকিয়ে ক্যামেরা খুলতেই হলো, এমন দৃশ্য ঝাপসা এলেই বা ক্ষতি কি?


হাতির সাথে গোসল, ভাগ্যবানের গন্ডার দর্শন আর আপুকলীর জন্য কান্না।



চিতওয়ান নেপালের ৭৫টি জেলার একটি, জেলা সদর ভরতপুর নেপালের সাতটি বড় শহরের অন্যতম। জায়গাটা সমতল, এরা বলে তরাই। অবস্থান কাঠমুন্ডু থেকে ২০০ কিমি. দূরে নেপালের দক্ষিন পূবে, নারায়নি অঞ্চলের পশ্চিমে এবং ভারতের বিহার রাজ্যের উত্তরে। প্রায় ৯৬১ বর্গ কিমি. জায়গা জুড়ে নেপালের সবচাইতে বড় জাতীয় উদ্যান ‘চিতওয়ান ন্যাশনাল পার্ক’ এখানকার মূল আকর্ষন। ১৯৮৪ সাল থেকে এটা ইউনেস্কোর বিশ্ব ঐতিহ্যের অংশ। এর আগে ১৯৫১ সাল পর্যন্ত রাজাদের শিকার ভূমি ছিলো এটা। বিশাল এক জায়গার তিন দিক প্রজাদের দিয়ে ঘেরাও দিয়ে উনারা বসে থাকতেন চুপচাপ, অন্যদিকে ঢোল বাজিয়ে চিৎকার করে প্রজারা সে ঘেরাও আস্তে আস্তে ছোট করে আনলে বসে বসে মজা করে শিকার করতেন উনারা, বা শিকারের উপর দাঁড়িয়ে ছবি তুলতেন। 
এ পার্কে শাল গাছ সবচাইতে বেশী, এছাড়া প্রচুর পাইন, শিশু গাছও নজরে আসবে, আরো আছে লম্বা লম্বা ঘাস, এরা বলে হাতির ঘাস। হাতি আর গন্ডার এখানকার প্রধান প্রানী, এছাড়া গাউড়, চিতল-সাম্বার সহ কয়েক ধরনের হরিন, চিতা, বন্য শুয়োর মিলে ৪৩ প্রজাতির পশুর দেখা মিলে। অজগর, ঘড়িয়াল, কুমির মিলে সরিসৃপের সংখ্যাও প্রায় ৪৫ রকমের। আর পাখির সংখ্যা অগুনিত, ওরা বলে ৪৫০ প্রজাতির উপর রেকর্ড আছে তাদের।
এখানকার আদিবাসীদের নাম থারু, মুলত এরা বিহারের দলিত সম্প্রদায়ের লোক, বনে মশার আধিক্যের কারনে শিকারের সময় বা কাঠকাটার সময় স্থানীয়রা পালিয়ে থাকতো ম্যালেরিয়া হবে এই ভয়ে, এটার সমাধানের জন্য রাজারা থারু দের এখানে এনে বসতি গড়ে দেয়। চিতওয়ান নামকরন ও মজার, একসময় আগে বনে প্রচুর চিতার দেখা মিলতো, সে থেকে চিতাবন (নেপালী ভাষার সাথে বাংলার মিল আছে) এবং ইংরেজদের হাতে এসে চিতওয়ান। চিতওয়ানে যাবার প্রধান উপায় সড়ক পথ, পাহাড়ী রাস্তায় কাঠমুন্ডু থেকে ২০০ কিমি. যেতে সময় লাগবে ৬-৭ ঘন্টা, বিমানেও যাওয়া যায়, ভরতপুরে বিমানবন্দর আছে, আকাশ পথে ১৩০ কিমি., সেখান থেকে পার্ক ১০ কিমি.।
পার্কের ভেতর দিয়ে বয়ে চলা নদী গুলোর ভেতর নারায়নি, রিও আর রাপ্টি প্রধান। এদের পর্যটন কেন্দ্র গুলো এই রাপ্টি নদীর আশেপাশেই। মূলতঃ পাখী ও বন্য প্রাণী দেখা এবং এদের তথ্য সংগ্রহ, হাতির পিঠে চড়ে কিংবা খোলা জীপে জঙ্গলে ঘোরা, প্রকৃতির মাঝে হেঁটে কিংবা নৌকায় (ক্যানো) ঘুরে বেড়ানো এখানে আসা পর্যটকদের প্রধান কাজ। এছাড়া তথ্যচিত্র তৈরীর কাজেও প্রচুর লোকের আনাগোনা এখানে। 
রিসোর্ট গুলো প্রায় সবই পার্কের মূল অংশের বাইরে, ভেতরে যে গুলো
আছে তার মাঝে চালু মাত্র একটি। আমার সৌভাগ্য আমি চারবারে দুবার ভেতরের আর দুবার বাইরের অংশে ছিলাম। জুলাই, আগষ্ট আর সেপ্টেম্বরে যখন প্রচুর বৃষ্টি হয় তখন রাপ্টি নদী ফুলে ফেঁপে যায়, বনের ভেতরের রাস্তা কয়েকহাত ডুবে থাকে পানিতে, সেসময় ভেতরের রিসোর্ট বন্ধ থাকে কারন সেখানে যেতে নদী পেরুতে হয় আর নদী পেরুবার একমাত্র বাহন পুরোনো ল্যান্ডরোভার। বাইরের আশে পাশে কিছু রিসোর্ট খোলা থাকলেও পর্যটক খুবই কম থাকে।
আমার পরবর্তী লেখায় চেষ্টা করবো যতটুকু সম্ভব শেষবার চিতওয়ান ঘুরে আসার কিছু কিছু মজার ঘটনা আপনাদের সাথে ভাগাভাগি করতে, ভালো লাগবে আশাকরি।
আমরা ছিলাম মহিলা আর বাচ্চা সহ ৭৮জনের একটা দল, বিশাল বলা যায়, দুটো বাস ভর্তি শুধু আমরাই, এখানে মজার ব্যাপার হলো সবাই সবাইকে চিনি, এইচ পি বাংলাদেশের সাব্বির ভাই আমার খুব কাছের, অনেকগুলো ভ্রমন একসাথে করেছি, মূলতঃ এবারের দলটা তৈরীর পিছনে উনার আগ্রহ আর চেষ্টাই ছিলো প্রধান, আমি ছিলাম ভ্রমন সূচী তৈরী আর ওখানের হোটেল, বাহন, খাবার ইত্যাদির দায়িত্বে। খুবই ভালো ভাবে আটদিনে আমরা কাঠমুন্ডু, চিতওয়ান আর পোখারা ঘুরে এসেছি মাঝখানে রাফ্‌টিং ও করেছি, আমাদের দলে ৬২ বছরের প্রবীণ থেকে ৫ বছরের বাচ্চাও ছিলো।
চিতওয়ান যখন পৌঁছাই সন্ধ্যা হয়ে গেছে, একটু আগে বৃষ্টি থেমেছে, দুপুর থেকে ৪ঘণ্টা রাফ্‌টিং করাতে সবাই ক্লান্ত, অনেককে দেখলাম ঘুমাচ্ছে। বাস থেকে নেমে দেখি জীপ তৈরী, ৭ কিমি. নিয়ে যাবে জংগলের ভেতর দিয়ে, মাঝখানে নদী পেরুবে। অন্ধকারে রওনা দিলাম, উঁচু নীচু রাস্তা, আশে পাশে কিছুই দেখা যাচ্ছেনা, গাড়ীর আলো সামনে কিছু অংশ মাত্র দেখা যায়, একটু পর সে আলোও নাই, কঠিন কাদার ভেতর দিয়ে যাচ্ছি আমরা। এত কাদা গাড়ীর লাইট পর্যন্ত দেবে গেছে, এভাবে মিনিট বিশেক যাবার পর গাড়ী নামলো নদীতে, নদী পেরিয়ে আরো দশ মিনিট যাবার পর দাড়ালাম পার্কের চেক পোস্টে, মানুষ গুনে প্রবেশ ফী নিয়ে ভেতরে ঢোকালো আমাদের, একটু পরই রিসোর্ট। ৩৫ মিনিটের এ যাত্রা সবার আজীবন মনে থাকবে।
৪রুমের এক একটা কটেজ, এখানে বিদ্যুতের ব্যবস্থা নেই, দিনের বেলা কিছুক্ষণের জন্য জেনারেটর চালানো হয় ফ্রীজ এবং অন্যান্ন কাজে, বাকি সময় সৌর বিদ্যুত আর কেরসিন বাতি। টিপ টিপ বৃষ্টি পড়ছে, সবাই যার যার রুমে জিনিষ পত্র রেখে রাতের খাবার খেলাম। খাবার ঘরে আমাদের পরবর্তী কার্যসূচী সবাইকে জানানো হলো। আগামীকাল খুব ভোরে উঠতে হবে, ঘুমাতে গেলো সবাই, কেউ কেউ বসে গেলো রঙ্গীন পানির গেলাস হাতে, রাত দশে বন্ধ হবে বার, ততক্ষণ তো থাকা যাবে এখন।
বাইরে ঝিঁঝিঁ পোকার একটানা ডাক, চারদিক চুপচাপ থাকাতে অনভ্যস্থ কানে বেশী বাজে, কেমন যেনো সম্মোহনী শক্তি আছে এই ডাকে। হারিকেনের মৃদু আলোতে দেখলাম ঘড়িতে রাত দেড়টা, সিগারেট হাতে বাইরে এলাম, চারদিক অন্ধকার কিছুই দেখা যায়না। চুপচাপ হাঁটছি, একা একা, হঠাৎ দূরে আলো দেখতে পেলাম, আমাদেরই একজন বসে বসে সিগারেট টানছে, দুজন হ’লাম, একটু পর তিনজন। অজানা প্রকৃতির মাঝে চুপচাপ বসে আছি সবাই, হঠাৎ গান গেয়ে উঠলো টুটুল
ওয়ান্ডারফুল কলের মেশিন এই দেহ সবার
টেকনিক্যালের হেড মেস্তরী নিজেই খোদা তার ফিটার
মনোরে...........................
নিজেই খোদা হেড মেস্তরী
ছয় জনা তার কর্মচারী, ষোল জন আছেন প্রহরী
পাচ জনা তার পেসেঞ্জার............
ইলেক্ট্রিক কারেন্ট এর বলে
টুলাইট টুলাইট জ্বলে
আগ দোয়ারে আছেন বাবা এমনি চলে ওয়েদার
ওয়ান্ডারফুল কলের মেশিন এই দেহ সবার
...............
চলবে নাকি?


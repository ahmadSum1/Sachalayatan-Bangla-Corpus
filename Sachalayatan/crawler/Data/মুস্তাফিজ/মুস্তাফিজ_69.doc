রং, মেঘ আর আলোর খেলা-৪



রং, মেঘ আর আলোর খেলা-৪
 রং, মেঘ আর আলোর খেলা-৩
 রং, মেঘ আর আলোর খেলা-২
 রং, মেঘ আর আলোর খেলা-১
ফিওয়া তাল, নেপালী ভাষায় তাল মানে হ্রদ। আয়তনের দিক দিয়ে নেপালে দ্বিতীয়, প্রথমটার নার ‘রারা’। সমুদ্রপৃষ্ঠ থেকে ২৫০০হাজার ফুট উপরে এই হ্রদ আর আশপাশকে নেপালের অন্যতম সুন্দর স্থান বলা হয়। ষোল হাজার ফুট উপরে নেপালের সবচাইতে উঁচু লেক ‘তিলিচো’ দেখার সৌভাগ্য হয়নি, শুনেছি সেটার সৌন্দর্যও অসাধারণ।
পোখারা শহরের প্রায় সব ট্যুর/ট্রেকিং অপারেটর আর হোটেল গুলোর অবস্থান এই দেড় কিলোমিটার লম্বা ফিওয়া তালের একপাশের রাস্তা জুড়ে।
ফিওয়া তালের বিশেষত্ব হলো এর স্বচ্ছ পানি, পরিষ্কার দিনে ২৮ফুটের মত গভীর হ্রদের তলদেশ দেখতে পেলেও পেতে পারেন। সবচাইতে মজা হলো এর পানিতে বরফ পাহাড়ের প্রতিবিম্ব। শান্ত পানিতে মাছাপুছরে (fishtail) আর অন্যপূর্ণা রেঞ্জ প্রায় পুরোটার প্রতিবিম্ব দেখতে পাওয়ার অভিজ্ঞতা যাদের হয়েছে শুধুমাত্র তাঁরাই এর সৌন্দর্যটুকু অনুভব করতে পারবেন। প্রায় সারাদিনই ছোট ডিঙ্গিতে করে টুরিস্ট আর পূণ্যার্থীরা ভেসে বেড়ায় ফিওয়া তালের পানিতে, এমনকি সূর্য ডোবার অনেক পরেও মাঝরাত পর্যন্ত ভেসে বেড়াতে দেখেছি অনেককে। এখানে একটা কথা জানিয়ে দিই, এ লেকের মাঝখানে ছোট্ট একটা দ্বীপে মন্দির আছে একটা।
এবারে আসি ছবির কথায়, নীচের ছবিটা সেই ফিওয়া তালের, ২০০৮ এর মে মাসের ৩ তারিখ তোলা। ডিঙ্গিতে আমরা ৪ জন, তারমাঝে আরো একজন ফটোগ্রাফার ছিলেন, জুবায়ের ভাই। সেবারই প্রথম উনার থেকে টিপস্‌ নিয়ে মেন্যূয়াল সেটিংস্‌এ ছবি তুলি আমি, নীচের ছবি দেখার আগে চলুন এর সেটিংস্‌ গুলো জানি এক্সপোজারঃ ১/৮০ বা ০.০১৩সেকেন্ড, এপারচারঃ ১৪, ফোকাল লেন্থঃ ২২মিমি। এখানে এপারচার খেয়াল করুন ১৪। আমি আরেকটু বাড়িয়ে ৭, ৮ কিংবা ৫.৬ তেও এ ছবি নিতে পারতাম তাতে ছবির পেছনে আবছা দেখা যাওয়া পাহাড়ের ধাপগুলো ততটা পরিষ্কার দেখাতো কীনা সন্দেহ আছে। এছাড়া শাটার স্পীডও আরেকটু কমিয়ে তোলা যেতো যদি ডিঙ্গিতে না থেকে ডাঙ্গায় থাকতাম আর ট্রায়পডে বসিয়ে তুলতাম।

একই ছবি আসুন দেখি সেটিংস্‌ এর কিছুটা পরিবর্তন করে,

এক্সপোজারঃ ১/১২৫ বা ০.০০৮সেকেন্ড, এপারচারঃ ১৪, ফোকাল লেন্থঃ ১০মিমি। দুটোই ডিএসেলারে তোলা। তবে নিচের ছবিটা কম্প্যাক্ট ক্যামেরায় পরদিন সারাংকোটে তোলা। সারাংকোট পোখারার খুব কাছেই। কোট মানে গ্রাম, ১৫০০মিটার উঁচু এ গ্রামে জাপানী পিস প্যাগোডা আছে একটা, আর আছে প্যারাগ্লাইডিং স্টার্টিং স্টেশন, ১৪০ডলারে একঘন্টা বা ৭০ডলারে আধাঘন্টা পোখারা শহরের উপর পাখির মতো ভেসে বেড়াতে মন্দ লাগবেনা কারো। টুরিস্টদের কাছে এর জনপ্রিয়তা অবশ্য অন্যকারনে। প্রতিদিন ভোরে পোখারা থেকে এখানে এসে ভীর জমায় সূর্যদ্ধোয় দেখার আশায়, আকাশ পরিষ্কার থাকলে ঠান্ডা ঠান্ডা আমেজে হাতে একগ্লাস গরম চা নিয়ে বসে থেকে বিফল হতে হবেনা কাউকে।

সারাংকোটে তোলা নীচের ছবিটা দেখুন, ২০০৭ এর অক্টোবরে তুলেছিলাম, সেসময় ডিএসেলারের অনেক কিছুই বুঝতামনা। কেনার পর থেকে প্রিসেট দিয়ে ছবি তুলতাম, এক্সপোজারঃ ১/৫০ বা ০.০২সেকেন্ড, এপারচারঃ ২২, ফোকাল লেন্থঃ ১০৫মিমি।

তারেকের একটা  কবিতা  পড়েছিলাম কিছুদিন আগে, দ্বিতীয় প্যারার চারটা লাইন
"মৌনী পাহাড়ের গায়ে দূরের কুয়াশার ঢেউ
ভেঙে পড়ছে... ভেঙে পড়ছে যেমন
মেঘপুঞ্জের রোশনাই রূপোলী ঝিলের জলে
নরোম তরঙ্গের মত ভেঙে পড়ে ধীরে.."
পড়ার পর প্রথমেই যে দৃশ্যটা চোখের সামনে ভেসে এসেছিলো সেটা নীচের ছবি।



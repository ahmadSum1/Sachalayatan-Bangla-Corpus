তাৎক্ষণিক, ১২ ডিসেম্বর, ২০০৯



এক।
শেষ কবে মাঠে গিয়ে ফুটবল খেলা দেখেছি আজ তা আর মনে নেই। তবে এটা মনে আছে খেলা দেখতে যাওয়ার আয়োজনের কথা। আবাহনী মোহামেডানের খেলার দিন শেষ রাতে ঘুম থেকে উঠে ট্রেনে ভোরবেলায় ঢাকায় পৌঁছাতাম, সকাল নয়টা দশটায় লাইন দিয়ে কোন দিন মাঠে ঢোকা যেতো কোন দিন যেতো না। বিকেল চারটায় খেলা শুরু হলেও দেখা যেতো সাড়ে বারোটার মধ্যেই স্টেডিয়াম কানায় কানায় ভর্তি, আমরা তখন খোঁজ করতাম পতাকার, যারা আবাহনী’র তারা খোঁজ করতাম কোথায় আবাহনীর পতাকা বেশী উড়ানো আর যারা মোহামেডানের সমর্থক তারা দৌড়ে যেতো মোহামেডানের পতাকার কাছে। মফস্বল থেকে আসা আমাদের দলটা ঠিক এ জায়গাতে এসে দু,ভাগ হয়ে যেতো। এ পতাকার বৃত্তান্ত এখনকার অনেকের কাছে আশ্চর্য লাগবে। সেদিন গুলোতে পাড়ায় পাড়ায় পতাকা উঠানোর প্রতিযোগিতা হতো, কে কার চাইতে বেশী সংখ্যক আর বড় পতাকা তুলতে পারে তাই নিয়ে। সমস্যা হতো আমাদের আবাহনী সমর্থকদের, তখন স্ক্রিনপ্রিন্টের তেমন প্রচলন না থাকায় আবাহনীর লোগো পতাকায় এঁকে এম্ব্রয়ডয়ারি করতে হতো, আর এর প্রায় সব কারিগর থাকতো পুরোনো ঢাকায় আর পুরোনো ঢাকার প্রায় সবাই ছিলেন মোহামেডানের সমর্থক। যাহোক, আমরা রাস্তায় উড়ানো পতাকার কাছাকাছি বসে রেডিয়োতে খেলা শুনতাম। “কর্দমাক্ত আকাশ আর কালো মাঠ” টাইপের ধারাভাষ্য আর স্টেডিয়ামের বিশাল সমাবেশের গর্জন শুনে শুনে খেলাকে নিয়ে আসতাম মানসপটে। সেই দিনগুলো আর নেই, হারিয়ে গেছে ফুটবলের সেই আকাশ্চুম্বী জনপ্রিয়তা। এই জনপ্রিয়তা হারানোর  কারণ বা দায়ীদের খোঁজা আমার কাজ না। এ কথা গুলো লিখলাম একারনে যে গতকাল অনেক দিন পর টিভিতে বাংলাদেশের ফুটবল দেখতে যেয়ে টইটুম্বুর স্টেডিয়াম দেখে পঁচিশ ত্রিশ বছর আগের দিনগুলোর কথাই মনে হচ্ছিলো। টিভিতে বা মাঠে দেখা বাংলাদেশের সেরা খেলাগুলোর মাঝে সবসময়ই যে খেলাটার কথা আমার মনে হয় সেটা হলো ১৯৭৮ সালে এশীয় যুব ফুটবলে ইয়েমেনের সাথে খেলাটার কথা, আমরা তখন একগোলে জিতেছিলাম, খেলার মান আর উন্মাদনা তখন ছিলো অনেক উঁচুতে। গতকাল ভারতের সাথে একগোলে হেরে যাওয়া সান্টুর টিম ফিরে আসা এ ফুটবল উন্মাদনা ভবিষ্যতে ধরে রাখতে পারবে কীনা সময়ই তা  বলে দিবে।
দুই।
প্রায় প্রত্যেক পেশাজীবীদের নিজস্ব সংগঠন থাকে। পেশার উন্নয়ন বা সরকারী বিভিন্ন সংস্থার সাথে দরকষাকষিতে তাদের ভুমিকা একইপেশায় আগত নবীনদের পথচলায় সাহায্যকরে থাকে। বাংলাদেশে ছবিতোলাকে যারা পেশা হিসেবে নিয়েছেন “বাংলাদেশ ফটোগ্রাফিক সোসাইটি” নামে তাঁদেরও একটা সংগঠন একসময় সক্রিয় ছিলো, রাজনীতি আর তহবিল সংক্রান্ত সমস্যায় সেই সোসাইটির অস্তিত্ব এমনকি কাগজ কলমেও হারিয়ে যেতে বসেছিলো। আমি যখন ছবি তোলায় মনদিয়েছি সে সময় এমন একটা সংগঠনের অভাব সব সময়ই অনুভব করেছি যারা আমাদের মতন নবীনদের দক্ষতা বৃদ্ধি, পেশাগত অধিকার আর মেধা সম্পদ রক্ষায় এগিয়ে আসবে। এ নিয়ে সোসাইটির নবীন সদস্যদের সাথে বিভিন্ন সময় কথাও বলেছি যাতে তাদের উদ্যোগে এটাকে আবার সক্রিয় করে তোলা যায়। তারই ধারাবাহিকতায় গতকাল অফিসার্স সমিতির মিলনায়তনে সম্পূর্ন নবীনদের নিয়ে “বাংলাদেশ ফটোগ্রাফিক সোসাইটির” নুতন কমিটি যাত্রা শুরু করলো। আমাদের সাথে সুন্দরবন যাওয়া তুষারের কথা নিশ্চয়ই ভুলে যাননি কেউ, সেই তুষার এখন এই সোসাইটির সম্পাদক। শুভ কামনা থাকলো নুতন কমিটির সবার প্রতি।
তিন।
গত রোজার ঈদের সময় স্পেন গিয়েছিলাম, এ নিয়ে দুইকিস্তি লেখার পর থেকে আর লেখা হয়ে উঠেনি। প্রায় ২৫টির মতন ব্যক্তিগত বার্তায় অনেকে এনিয়ে প্রশ্ন রেখেছেন কেন বাকি পর্ব গুলো লেখা হয়নি। আমি কোন উত্তর দিইনি। আসলে সমস্যা ছিলো অন্যত্র। খেয়াল করে দেখেছি বেশীর ভাগ পাঠকই আমার লেখার মানের চাইতে তোলা ছবির প্রতি গুরুত্ব বেশী দেন, তাতে বানান বা ব্যকরনগত ভুলগুলো অনেকটাই সহনীয়তার পর্যায়ে চলে আসে (এই যেমন রাজর্ষি’দা এখন পর্যন্ত কোন বানান ভুল ধরিয়ে দেননি)। স্পেনে ছবি তুলেছিলাম প্রচুর, তার প্রায় সবই বড়ভায়ের ল্যাপটপে ডাউনলোড করে ডিভিডিতে করে নিয়ে এসেছিলাম, দুর্ভাগ্য বশতঃ ডিভিডি থেকে তা আর উদ্ধার করতে পারিনি, গত পরশু স্পেন থেকে সেই ডিভিডি গুলোর আরেকটা করে কপি আনিয়েছি। এখন ছবি বাছাইয়ের পালা।
চার।
আমার প্রিয় মানুষদের একজন ব্লগার উজানগাঁ। আসল নাম প্রণবেশ, শাওন নামেই পরিচিত সবার কাছে। আজ যখন নেটে না পেয়ে ফোন দিলাম শুনলাম ব্যস্ত। ওর বাবার মৃত্যুবার্ষিকী উপলক্ষ্যে অনুষ্ঠান নিয়ে। এই প্রিয় ছবিয়াল, কবি আর ভালো মানুষটির বাবা যেখানেই থাকুন শান্তিতে থাকুন।
পাঁচ।
এবারে আসুন ছবি দেখি, তিনটা ছবিই বার্সিলোনায় তোলা





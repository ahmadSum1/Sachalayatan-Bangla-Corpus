রং, মেঘ আর আলোর খেলা-৩



 রং, মেঘ আর আলোর খেলা-২
 রং, মেঘ আর আলোর খেলা-১
সুন্দরবনের নাম এলেই অবধারিত ভাবেই কটকা, শরনখোলা আর দুবলার চরের নাম চলে আসে। আমি কটকা গিয়েছিলাম ২০০৭ এর অক্টোবরের আঠারোয়, উনিশ তারিখ ভোরে ঘুম ভাংলে লঞ্চের জানালা দিয়ে তাকিয়ে দেখি এক অদ্ভুত দৃশ্য, এত সুন্দর মেঘ অনেকদিন দেখিনি, মূহুর্তেই ভুলে গেলাম এই কটকাতেই এই নদীর পাড়েই কিছুদিন আগে গোসল সারতে যেয়ে চোরাবালিতে পড়ে খুলনা বিশ্ববিদ্যালয়ের এগারোজনের মর্মান্তিক মৃত্যু হয়েছিলো। আমার মাথার পাশেই ছিলো ক্যামেরা, হাতে নিয়ে উঠে এলাম ছাদে, রাতে হালকা শিশির পড়াতে ছাঁদ ভেজা আর পিচ্ছিল, কোনমতে নিজেকে সামলে নিয়ে সুন্দরবনে সূর্যোদ্বোয়ের ছবি তুললাম, আমাদের গাইড এক কাপ কালো কফি এনে দিয়ে বসলো আমার পাশে, আমি ছবি তুলতে থাকলাম। এ সৌন্দর্য বর্ননার ভাষা আমার নেই। এর আগের লেখায় মন্তব্যে/ব্যক্তিগত বার্তায় কেউ কেউ ক্যামেরার সেটিংস্‌ জানতে চেয়েছিলেন তাই এখানে এটাও ঢুকিয়ে দিচ্ছি।  এক্সপোজারঃ ১/১২৫, এপারচারঃ ৪.৫, ফোকাল লেন্থঃ ২৪মিমি।

পরেরটা এক্সপোজারঃ ১/১০০, এপারচারঃ ৪.৫, ফোকাল লেন্থঃ ২৪মিমি।

শরৎ কিংবা হেমন্তে সুন্দরবন গিয়েছেন কিন্তু আকাশের মেঘ দেখে অভিভূত হননি এমন লোক খুব কমই আছে। যাত্রা পথে নদীর দুপাশে বন আর উপরে মেঘের খেলা আপনাকে মুগ্ধ করবেই। আমিও হয়েছিলাম, নিচের ছবিদুটোতে চলুন সেই মুগ্ধতা ভাগাভাগি করি।
এক্সপোজারঃ ১/৪০০, এপারচারঃ ১১, ফোকাল লেন্থঃ ১০মিমি।

এক্সপোজারঃ ১/৮০, এপারচারঃ ৬.৩, ফোকাল লেন্থঃ ২৪মিমি।

সুন্দরবনের কচুখালী ফরেস্ট অফিসের কাছে ছোট্ট একটা চরের মত আছে, স্থানীয়রা বলে ডিমের চর আর টুরিস্ট কোম্পানীর গালভরা নাম বার্ডস্‌ আইল্যান্ড। ২০০৭ এর অক্টোবরের ২০ তারিখ আমাদের লঞ্চ যখন এই দ্বীপের কাছে এসে থামলো সূর্য তখন যাই যাই করছে। লঞ্চ থেকে ছোট ডিংগীতে করে দ্বীপে এসে নামলাম। যেদিকে চোখ যায় পুরোটাই খালি, কোন জন বসতি নেই, জোয়ারের সময় প্রায় পুরোটাই পানিতে ডুবে থাকে বলে ঘর বাড়ী গড়ে উঠেনি, যাওবা দু একটা অস্থায়ী ঘর ছিলো সিডরের তান্ডবে সেগুলোও মিশে গেছে পানিতে।  আমরা ছাড়া পুরো দ্বীপে ২ জন কে পেলাম দূর থেকে নৌকায় এসে মাছ ধরছে, আর আছে পাখী, হরেক রকমের, বাইরে থেকে উড়ে এসে খাবার খায় আবার সন্ধ্যার আগেই ফিরে যায়। শুনলাম কচুখালী ফরেস্ট অফিসের আওতায় প্রাকৃতিক বনায়ন হবে এখানে, হরিনও ছাড়া হবে। হেমন্তের হালকা ঠান্ডা বাতাসে দ্বীপে হাঁটছিলাম আর গাইডের মুখে শুনছিলাম সেসব কথা। একটুপর চারদিকের আলো নরম হয়ে এলে নীচের ছবিটা তুললাম। এক্সপোজারঃ ১/১২৫, এপারচারঃ ৭.১, ফোকাল লেন্থঃ ২৪মিমি।
পরেরটা অক্টোবরের ২১ তারিখ এই কচুখালীতেই, সেটিংস্‌ হলো, এক্সপোজারঃ ১/২০০, এপারচারঃ ৪, ফোকাল লেন্থঃ ২৪মিমি।


এদিন ভোরে সূর্য উঠার আগেই সুন্দরবনের ছোট ছোট খাল গুলোয় ঢুকেছিলাম নৌকা নিয়ে, উদ্দেশ্য যদি কিছু চোখে পড়ে, বনের পশু পাখীর ঘুম ভাঙ্গার সময়টাতে একটু অপ্রস্তুত থাকে খাবারের সন্ধান করতে হবে বলে। আমাদের সাথে আরো নৌকা ছিলো, সেসবে কথা বার্তা একটু জোরে হওয়াতে অন্যপথ ধরেছিলাম আমরা, সবাই চুপচাপ, কেউ শুয়ে কেউ বসে, ইশারায় কথা হচ্ছে আমাদের মাঝে, কেউ কিছু দেখলে খোঁচা দিয়ে অন্যকে দেখাচ্ছে, এমন সময় হঠাৎ খাল থেকে বড় নদীতে এসে পড়লাম, সূর্য উঠে এসেছে বেশ খানিকটা, ছবি দেখুন। দুটো একই সেটিংস্‌, এক্সপোজারঃ ১/৪০, এপারচারঃ ৫.৬, ফোকাল লেন্থঃ ২৪মিমি।




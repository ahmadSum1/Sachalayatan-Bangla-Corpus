শিবসা নদীতে এক রাত




১৮ই ফেব্রুয়ারি রাত। কুটকুট করে মশা কামড়ায়, মশা ঠিক না, এক ধরনের পোকা, আমাদের দেশে বলে ঊনি পোকা। আমার দুরাবস্থা দেখে একজন মশা তাড়ানোর পেস্ট এনে দিলো। সেটা লাগিয়ে আরাম পাচ্ছি। এই মশার পেস্ট নিয়ে একটা মজার কাহিনি আছে, এই সুন্দরবনেই কয়েকবছর আগে। তখন সবেমাত্র সুন্দরবনের সাথে প্রেম জমে উঠেছে। একদিন ভোরে ঘুম থেকে উঠে পেস্ট ভেবে এই ঔষধ ব্রাশে লাগিয়ে দাঁত মাজতে লেগেছিলাম। 

ওয়াহাব চা দিয়ে গেছে। বিস্বাদ লাগছে। পুকুরের পানি ভেবে লবণ পানি দিয়ে চা বানিয়েছে। ওর আর দোষ কোথায়, রাত সাড়ে তিনটায় ঘুম থেকে ডেকে তুলে চা বানাতে বলেছি, সেই ঘুম ঘুম চোখে কোন পাত্রে কিসের পানি কিভাবে বুঝবে। দুই চুমুক দিয়ে পাশের নদীতে ঢেলে দিতেই বাপ্পিদা গালি দিয়ে উঠলেন, উনি ঠিকই ধরতে পেরেছেন, বললেন, একটু অপেক্ষা করেন ভাই, নামাজটা পড়ে নিই, আমিই বানিয়ে দিচ্ছি। শুনলাম আমাকে নিয়ে টেনশনে সারারাত ট্রলারে পায়চারি করেছেন।

বনের রাত সন্ধ্যাতেই নিঝুম, নিস্তব্ধ। একটু আগেও পূর্ণিমার আলোয় আমাদের জেনারেটরের আলো ম্লান হয়ে ছিলো সেই চাঁদও কিছুক্ষণ আগে চলে গেছে মেঘের আড়ালে। দুই এক ফোঁটা বৃষ্টিও হয়ে গেলো। সন্ধ্যা থেকে পাশাপাশি নোঙর ফেলা বনবিভাগের ৬টি ট্রলারের সমস্ত কর্মকর্তারা এসে আমাদের ট্রলারের ছাদে বসে আড্ডা জমিয়েছে। এক দেড় মাস যাবৎ নদী-খালে বাওয়ালিদের সাথে ঘুরে বেড়ানো এসব বন কর্মকর্তা সভ্য জগতের কারো আগমনে এতটা আনন্দিত হয় আগে জানতাম না। দূরে ডুয়েজ(Deutz) ইঞ্জিনে চালানো ট্রলারের পটপট শব্দে সবাই সতর্ক হয়ে উঠে। সবার মুখ চাওয়াচাওয়ি আমার নজর এড়ায় না। অদ্ভুত এক নীরবতা নেমে আসে ট্রলারের উপর। পাশের ট্রলার থেকে রাইফেলের সেফটি ক্যাচ অন হবার শব্দ এলে আমাদের ভেতর একজন শব্দ করে বলে উঠে “এই নামাও,আমি দেখছি”।

ঠিক এমনি সময় শিবসা নদীর বাঁক থেকে কালো নিচু একটা ট্রলারের মাথা ভেসে আসে। দুবার আমাদের সামনে দিয়ে ঘুরে একটু দূরে “আদাচাই” ফরেস্ট অফিসের ঘাটে নোঙর ফেলে সেই ট্রলার। আবছাভাবে দেখতে পাই ট্রলারের উপর একজন উঠে দাঁড়ায়, টর্চের আলো ফেলে সংকেত দিলে আরেকটি ট্রলার সোজা এসে নোঙর ফেলে সেটার সাথে।
কিছুক্ষণ পর ঘাটে বাঁধা হাতে টানা অন্য একটা নৌকায় বন্দুক হাতে দুজন এসে বলে ঢাকা থেকে আসা মেহমানকে আমাদের সাথে আসতে বলুন। আমি উঠে দাঁড়াই, হাতের মোবাইল সহযাত্রীর হাতে দিয়ে সাবধানে সে নৌকায় উঠে আসি। রাত তখন পোনে এগারো।
সেই থেকে শুরু হয় ট্রলারে বাপ্পিদার পায়চারি, প্রচণ্ড অস্থিরতায় একটু পর পর উনি আমার মোবাইলে ফোন দিতে থাকেন, কিন্তু আমি যে মোবাইল বন্ধ করে রেখে গিয়েছি উনি জানতেন না। উনি বুঝতে পেরেছিলেন কাদের নৌকায় উঠেছি আমি। কিছুক্ষণ আগে ফিরে এলে অস্থিরতা কমাতে তাহাজ্জুদে দাঁড়িয়ে যান।
নামাজ শেষে নিজ হাতে কফি বানিয়ে আমার পাশে এসে বসেন বাপ্পিদা, পাশের ট্রলার থেকে এক বন কর্মকর্তাও উঠে আসেন। আমরা চা খেতে খেতে গল্প করি। ঠিক এমন সময় নদীর ওপার দিয়ে টেনে নেওয়া বজরা থেকে আর্ত চৎকার ভেসে আসে, “ও ভাই ট্রলারে কে আছেন আমাদের বাঁচান, আমাদের বাঁচান...”
ওপারে তাকিয়ে দেখি দুটো পাতা বোঝাই বজরা ঠেলে নিয়ে যাচ্ছে ছোট্ট একটা ইঞ্জিন নৌকা। ইঞ্জিনের শব্দে ভেতরে থাকা মানুষজনের কথাবার্তা তেমন বুঝা যায় না। কিন্তু সেই আর্তনাদ একটু পর পরই ভেসে আসে “ও ভাই ট্রলারে কে আছেন আমাদের বাঁচান, আমাদের বাঁচান...”
কিছু একটা ঘটছে সেখানে কিন্তু আমি বুঝতে পারছি না। কয়েকবার এদিক থেকে চিৎকার দিয়ে সমস্যাটা কী জানতে চাইলেও সেই একই আর্তনাদ ভেসে আসতে লাগলো “ও ভাই ট্রলারে কে আছেন আমাদের বাঁচান, আমাদের বাঁচান...”
সাথের বন কর্মকর্তা আমাদের ট্রলার থেকে নেমে উনার ট্রলার নিয়ে সেদিকে যান, কিছুক্ষণ সেখানে থেকে ঘুরে ফিরে এলে শুনলাম ভয়ানক ঘটনাটা।
আমরা নোঙর নিয়ে আছি শিবসার একটা শাখা যেখানে শিবসা ছুঁয়েছে সেখানে। ছোট্ট একটা ফরেস্ট টহলফাঁড়ির সামনে। এখান থেকে শিবসার মোহনা ঘণ্টা খানিকের পথ। সুন্দরবনের নদীগুলোর ভেতর সবচাইতে বিপদজনক,ভয়ঙ্কর আর গভীর এই শিবসার মোহনা, এই মোহনায় এসে মিশেছে ছোটবড় মোট সাতটি নদী। বিভিন্নমুখী ঢেউয়ের কারণে জোয়ার বা ভাটা সবসময়ই অস্থির জায়গাটা। স্থানীয়রা তাই এর নাম দিয়েছে আগুনমুখা। এই অঞ্চলের গোলপাতাবোঝাই বজরাগুলো ভাটার সময় তাই আশেপাশে থেকে এই ফরেস্ট অফিসের সামনে এসে নোঙর ফেলে, জোয়ারে ছোট্ট ইঞ্জিন দিয়ে ঠেলে ঠেলে উপরে উঠে। এদের উদ্দেশ্যও ছিলো সেটাই। কিন্তু কোনো এক অজানা কারণে ওদের নোঙর মাটিতে আটকাচ্ছিলো না, তাই জোর ভাটার টানে আস্তে আস্তে ওরা চলে যাচ্ছিলো শিবসায়, আর একবার এই ভাটায় শিবসায় পড়লে কোনোভাবেই আর আগুনমুখার হাত থেকে এদের বাঁচানো যেত না। কী ভয়ানক বিপদ ছিলো ওদের সামনে। এই পরিশ্রমী মানুষগুলো আমাদের কারো সাহায্যের অপেক্ষায় না থেকে নিজেদের বুদ্ধিতেই সেদিন রক্ষা পেয়েছিলো।

যখন নোঙর আটকাচ্ছিলো না ঠিক তখনই ওদের ৩/৪ জন কোমরে কাছি বেঁধে লাফ দিয়ে পানিতে নামে, সেখান থেকে সাঁতরে উঠে যায় পাশের বনে, যে বনে একটু আগেও বাঘ ডাকছিলো সেই বনের অন্ধকারে ছুটে উঠে একটা বড় শক্ত গাছ দেখে কাছি বেঁধে ফেলে, বজরা ভাটায় নামতে নামতে শেষ পর্যন্ত কাছির টানে থেমে যায়। এরপর সতর্কতা হিসাবে আশেপাশের গাছগুলোতেও আরো কিছু দড়ি বেঁধে নিরাপদে পার করে দেয় ভাটার সময়টা।



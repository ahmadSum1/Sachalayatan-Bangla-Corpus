দশদিনের স্পেন



হোয়াট ইস ইউর নেম?
মাতিস।
মে-টি-জ?
নো মাতিস।
ওকে মে-টি-জ, কাম ব্যাক নেক্সট টিউইসডে।
থাঙ্কিউ।
ইউ আর ওয়েল কাম।
বাই দ্যা ওয়ে, ইউ নো আ্যা ফেমাস আর্টিস ফ্রম ফ্রান্স নেম মে-টি-জ?
ইয়েস আই নো এবাউট অঁরে মাতিস।
সেপ্টেম্বরের নয় তারিখ সকালে ফ্রান্স এম্বেসিতে এভাবেই আমার ছেলের ইন্টারভিউ হয়েছে ভিসা অফিসারের সাথে।
স্পেন যাবার পোকা আবারো মাথা চাড়া দিয়েছিলো গত মার্চে প্রবাসী বড়ভাই যখন দেশে। ৩দিন ছিলেন, এর মাঝে একদিন উনাকে নিয়ে ড্রাইভে ঢাকা থেকে ময়মনসিংহ গিয়েছিলাম, যাত্রা পথে এবং ফেরার সময় আমাদের আলাপের বেশীর ভাগ জুড়েই ছিলো স্পেনের আর সেখানকার মানুষের গল্প। বড়ভাই গল্প করতে পারেন, একসময় গল্প কবিতাও লিখতেন, ছবিও আঁকতে দেখেছি উনাকে। চাকরীর সুবাদে পরিবার নিয়ে মাদ্রিদে আছেন প্রায় দুবছর। এর আগে দেশের বাইরে উনার পোস্টিং ছিলো মিয়ানমার আর কুয়েতে। দুজায়গাতেই বেড়াতে যাবার আমন্ত্রণ গ্রহণ করেও যাওয়া হয়নি তাই এবারে স্পেনের লোভ জাগানিয়া গল্প শুনেও অনিশ্চয়তার কারনে বলতে পারিনি যাবো।
আমি, আমার পরিবার ঘুরতে পছন্দ করি, তারপরও বছর না ঘুরতেই পরিবার সহ ইউরোপ বেড়াতে যাওয়া আমার জন্য বিলাসিতার চাইতেও অনেকবেশী কিছু। একজনের ইউরোপ যাওয়া আসার খরচ দিয়েই কুয়ালালামপুরের ৩টা রিটার্ন এয়ারটিকেট কিংবা যাওয়া আসার খরচ সহ দার্জিলিং এ পরিবার সহ ৭ দিন বা নেপালে ৫তারা হোটেলে ৪ রাত কাটানো কোন ব্যাপারইনা। সুতরাং সুযোগ খোঁজা।
আমি কুয়ালালামপুরে রিটার্ণ ভিজিট দিতে চেয়েছিলাম পরিবার সহ। সেখানে মাতিসের যাওয়া হয়নি, আর ওর মা বেশ কবার ঘুরে এলেও আমার সেবারই প্রথম যাওয়া। অরূপের আতিথিয়তা বলেন আর সমুদ্রের টান বলেন ঠিক করেছিলাম ছেলের স্কুল ছুটিতে আবারো ঘুরে আসবো। সামারে দুই মাসের উপর ছেলেটা ঘরে বসে কাটালেও দুজনের একসাথে সময় হয়ে উঠেনি, এমনকি গ্রামের বাড়ীতেও একদিনের জন্য যেতে পারিনি। পুরো সময়টা মাতিস সাঁতার, সাইক্লিং আর টেনিসের ক্লাস করেই কাটিয়েছে। একসময়ের ডাকসাইটে অভিনেতা বুলবুল আহমেদ আমাদের প্রতিবেশী, সে সূত্রে উনার স্ত্রীকে মাতিস নানু বলে ডাকে। নানুর গলা ভালো, ছোট বাচ্চাদের বেলাতে যা হয় উনিও কয়েকদিন চেষ্টা করেছেন মাতিসকে গানে তালিম দেবার জন্য। এত সব কিছু নিয়ে ব্যস্ত থাকলেও ছেলে কিন্তু বেড়াতে যাবার কথা একবারের জন্যও ভুলেনি।
এরই মাঝে হঠাৎ করে একটা গ্রুপের সাথে টরেন্টো যাবার সূযোগ সৃষ্টি হয়েছিলো, আমার স্ত্রীর বড়ভাই ভ্যাঙ্কুউভার থাকেন, কানাডা যাবো কিন্তু ওদের সাথে দেখা হবেনা ব্যাপারটা কেমন দেখায়, তাই সে পোগ্রামও বাদ।
টার্গেট এবারের ঈদ, আগে পিছে শুক্র শনি মিলিয়ে বেশ লম্বা ছুটি। বড়ভাইকে জানানোর সাথে সাথেই ইমেইলে ইনভাইটেশন। ঢাকায় স্পেনের এম্বেসী থাকলেও ওরা ভিসা সার্ভিস শুরু করেনি এখনও। এডওয়ার্ডো রোমারিও স্পেন এম্বেসীর ডেপুটি হেড, সাধাসিধা ভদ্রলোক, বললেন ফ্রান্স এম্বেসী থেকে ভিসা নিতে। দরখাস্ত করার আগেই প্ল্যান করা শুরু করে দিলাম কোথায় কোথায় যাবো, প্যারিস, মিউনিখ, ফ্রাঙ্কফ্রুট আর ক্যাসেল কোনটাই বাদ দিইনি, প্রায় প্রতিদিনই নুতন নুতন আইটেনারী পাঠাই বড়ভাইকে। উনি শুনে বলে এতসব প্লান করে লাভ নেই, স্পেনেই যেসব জায়গা আছে সেসবই দেখা শেষ হবেনা এ কয়দিনে। অগত্যা সব পরিকল্পনা তুলে রাখলাম ভবিষ্যতের জন্য আর দরখাস্ত করলাম ভিসার।
ঢাকার ফ্রান্স এম্বেসীতে ভীর কম, প্রতিদিন গড়ে জনা পঁচিশেক লোক দাঁড়ায় ভিসার জন্য, কিংবা তারও কম। আমরা যেদিন গেলাম এক সপ্তা পরে পাস্‌পোর্ট ফেরত নিতে বলে দিলো। সেদিন সেপ্টেম্বরের পনেরো, আর ষোল তারিখ যাবো ঠিক করলাম, ফিরবো আটাশে।
পনেরো তারিখ এম্বেসী থেকে হতাশ হয়ে ফিরতে হলো, আমাদের ভিসা হয়নি, কি কারন সেটাও সঠিক জানা গেলোনা, ষোল তারিখ সকালে শুনলাম এম্বেসীতে রাখা আমাদের আঙ্গুলের ছাপ খুঁজে পাওয়া যাচ্ছেনা, সেই ছাপ দিয়ে ভিসা সংগ্রহ করলাম। সতেরোতে এয়ারপোর্টে গেলাম টিকিট কনফার্মেশন ছাড়াই, আহ্‌ জ্বালা, কাতার এয়ারলাইন্সের ফ্লাইট দোহা থেকে মাদ্রিদ অভারবুকড্‌, কাতারের ভিসা নাই বলে সেদিন আর যাওয়া হলোনা। মন খারাপ করে বাসায় ফিরে ঘুম দিলাম। আমাদের দুজনের চাইতে মাতিসের মন বেশী খারাপ, বলে বাবা চলো বিজনেস ক্লাসে যাই। মাতিসকে কিভাবে বোঝাই যে আমাদের তিন জনের টিকিটের পয়সায় মাত্র একটা বিজনেস ক্লাসের টিকিট পাওয়া যাবে?
ঢাকা থেকে কাতার এয়ারলাইন্সের ফ্লাইট ছাড়ে সকালে, শুধুমাত্র শনিবার রাতে ফ্লাইট, ঊনিশ তারিখ শনিবার আবারো এয়ারপোর্ট, বোর্ডিং কার্ডের জন্য টিকিট দিতেই জানা গেলো আমারটা ছাড়া বাকি দুটোর কনফার্মেশন নাই। হতাশ হবার আগেই এয়ারলাইন্সের কর্মচারী জানালো দোহা থেকে মাদ্রিদের ফ্লাইটে সীট বেশ খালি আছে এবং এ স্বল্প সময়ে যেহেতু অত বুকিং পাবার সম্ভাবনা নাই তাই আমাদের সবারই হয়তো যাওয়া হচ্ছে আজ কিন্তু শর্ত হলো দুজনের বোর্ডিং কার্ড দোহা এয়ারপোর্ট থেকে সংগ্রহ করতে হবে।
তাই সই। উঠে গেলাম ফ্লাইটে। সব ঠিক থাকলে বিশ তারিখ সকালে মাদ্রিদ পৌঁছাবো। মাদ্রিদে সেদিন ঈদ। বিশ তারিখ আবার আমার ছেলে আর বউ দুজনেরই জন্মদিন। মাদ্রিদের সময় আমাদের চাইতে কয়েকঘন্টা পেছনে, সে হিসেবে এ প্রথমবারের মত সবচাইতে লম্বা জন্মদিন পালন করতে যাচ্ছে ওরা।

বাম থেকে মাদ্রিদ বক্স টাওয়ার (টাওয়ার রেপসল নামেও পরিচিত), লর্ড ফস্টারের ডিজাইনে ৪৫তলা আর ৮২০ফিট উঁচু এটা স্পেনের সর্বোচ্চ। ভেলীহারমোসো টাওয়ার, ৫২তলা আর ৭৭৪ফিট উঁচু এ বিল্ডিং এর ডিজাইনাররা হলেন কার্লোস ব্লন্ড কার্ভাজাল এবং এনরিখ আল্ভারেজ রোম। ৫২তলা আর ৮১৭ফিট উঁচু তৃতীয় বিল্ডিংটার নাম ক্রিস্টাল টাওয়ার (স্পেনের দ্বিতীয় সর্বোচ্চ), ডিজাইন করেছেন আর্জেন্টাইন সিজার ফিলি। আর ডানের শেষ বিল্ডিংটার নাম স্পেস টাওয়ার, ৫৭তলা ৭৭৪ফিট উঁচু বিল্ডিংটার ডিজাইনার আমেরিকান কোম্পানী পেই কব ফ্রেড।

বামে বড়ভায়ের ছেলে প্রাজ্ঞ আর ডানে মাতিস।

স্পেনস্থ বাংলাদেশের রাষ্ট্রদূতের বাসায় ঈদের দিন, বাম থেকে আমি, ভাষা সৈনিক মাহ্‌বুবুল আলম চাকলাদার, এম্বেসির কমার্শিয়াল মিনিষ্টার, রাষ্ট্রদূত সাইফুল আমিন খান, এম্বেসির পলিটিক্যাল মিনিষ্টার।


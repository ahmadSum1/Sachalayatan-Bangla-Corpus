সুন্দরবন নিয়ে এবারের মত শেষ পর্ব



কেন জানিনা এবারে সুন্দরবন থেকে ঘুরে আসার পর ব্যক্তিগত বার্তায় অনেকেই সুন্দরবন ভ্রমন নিয়ে বিস্তারিত জানতে চেয়েছেন। সবাইকে আশাহত না করলেও ছাড়া ছাড়া ভাবে কিভাবে, কখন, কাদের সাথে, কেমন খরচে সুন্দরবন ঘুরে আসা যায় সে সব অনেক খবরই তাদের জানিয়েছি। এসব করতে গিয়ে মনে হলো সব তথ্যগুলো এক করে সচলে পোস্ট দিলে ভালো হতো, কিন্তু যাকে বলে আলসেমী, সেকারনেই হয়ে উঠেনি। সেদিন পিপি’দা খোঁচা না দিলে হয়তো দেরী হতো আরো, তাই এ পোস্টের জন্য পিপি’দা কে ধন্যবাদ।
সুন্দরবন ভ্রমনের সবচাইতে জনপ্রিয় রুট হচ্ছে খুলনার কাছে ডিঙ্গামারী ফরেস্ট অফিস থেকে অনুমতি সংগ্রহ করে কটকা, কচুখালী এসব এলাকা ঘুরে বেড়ানো। কটকা কিংবা কচুখালী দুটো জায়গাই সুন্দর। দেশের বড় ট্যূর অপারেটর গুলো সাধারণত এপথই অনুসরণ করে, এর মূল কারন নদীর নাব্যতা। এছাড়াও সুন্দরবনের বড় দুটো ফরেস্ট অফিসের মধ্যে কটকা, কচুখালী অন্যতম।
ঢাকার বেঙ্গল ট্যূরস্‌ এর ভেলা আর ডিঙ্গি নামে দুটো বেশ ভালো বোট আছে, দুই বোট মিলিয়ে প্রায় ৮০ জন একসাথে বেড়ানো যায়। সুন্দরবনের বিদেশী পর্যটকদের সিংহ ভাগ বেঙ্গলের মাধ্যমে আসে।
এরপর আসবে গাইড ট্যুরস্‌ এর নাম, ছুটি, অবসর আর বনবিবি নামে এদের তিনটা বোটে যথাক্রমে ২৪, ৫২ এবং ১২ জনের ঘুমানোর বন্দোবস্ত আছে। বিদেশী পর্যটকদের পছন্দের দ্বিতীয় স্থানে গাইড ট্যুরস্‌, ন্যাশনাল জিওগ্রাফী চ্যানেল এবং ডিসকোভারীতে সুন্দরবনের উপর যে ৩টা ডকু দেখেছি তাদের ক্রুরা সবাই গাইড ট্যুরস্‌এর মাধ্যমে সুন্দরবন এসেছিলো।
ছোটখাটো আরো যে কয়টা ট্যুর অপারেটর যাদের নিজস্ব বোট আছে তাদের মধ্যে আন্ধারমানিক নামের বোটটা দেখতে সুন্দর, ২৪ জনের বন্দোবস্ত হয় এখানে।
খরচের ব্যাপারটা আসলে নির্ভর করে দলে কতজন আছেন এবং খাওয়া দাওয়ার ব্যাপারটা কেমন হবে আর ঢাকা খুলনা ট্রান্সপোর্টের উপর। সাধারণত ৪দিন ৩রাতের খরচ সব মিলিয়ে এদের কাছে পড়বে দশ থেকে সাড়ে দশের ভেতর, বিশেষ ছুটির দিনগুলোতে এ খরচ পনেরহাজার পর্যন্ত উঠে থাকে তারপরও সীট পাওয়া যায়না।
বেঙ্গল ট্যুরস্‌ রাস মেলায় দুবলার চর ভ্রমনের বন্দোবস্তও করে থাকে, এক্ষেত্রে পূর্নিমার দুদিন আগে হিরনপয়েন্ট চলে আসে এবং সেখান থেকে দুবলারচর যায়, জেলে জীবন খুব কাছে থেকে দেখার জন্য এটাই ভালো উপায়। এছাড়াও মধু সংগ্রহ মওসুম শুরুর সময় বুড়িগোয়ালিনী ফরেস্ট অফিসে একটা পুজা আর উৎসব হয় দেখার মত, বেঙ্গল ট্যূরসে সেটারও প্যাকেজ আছে। মনে রাখবেন পরিবর্তিত রাজনৈতিক পরিস্থিতিতে গতবার কিছু হয়নি আর এর আগের বছর পুজার বদলে মিলাদ হয়েছিলো।
এবারে আসেন অ জনপ্রিয় রুটের কথায়
এ রুট ঢাকা থেকে বাসে সাতক্ষীরা হয়ে শ্যামনগর, সেখানথেকে মাইক্রোতে সুন্দরবনের বুড়িগোয়ালিনী স্টেশন, এখান থেকে অনুমতি সংগ্রহ করে সুন্দরবনে ঢোকা এবং অনেকগুলো পথের একটি বেছে নিয়ে হিরণপয়েন্ট ঘুরে আসা। ঢাকা থেকে বুড়িগোয়ালিনী আসতে যে পরিমান সময় লাগে আর যেভাবে গাড়ি পাল্টাতে হয় তাতে বেশীর ভাগ ট্যূর কোম্পানী এ রাস্তায় আসেনা। এখানে মূলত আশেপাশের জেলা থেকে লোকজন বেড়াতে এসে ছোট ট্রলার ভাড়া করে এক বড়জোড় দুরাত বনে থাকে। এভাবে ট্রলার ভাড়া করে টানা বিছানায় রাত কাটিয়ে সুন্দরবনে ৩রাতের খরচ প্রায় নয় থেকে সাড়ে নয়ের মত পড়বে। আমি সুন্দরবন যতটুকু দেখেছি তাতে সুন্দরবনের এ অংশটাই আমার কাছে আকর্ষনীয় মনে হয়েছে।
কখন যাবেন
সুন্দর বন বেড়ানোর সময় নিয়ে একেকজনের একেক রকমের মন্তব্য থাকতে পারে, কারন প্রতি ঋতুতেই সুন্দরবন রঙ বদলায়, একেক সময় একেক রকম। আমার কাছে সব ঋতুতেই সুন্দরবন অসাধারণ লাগে। তবে সবচাইতে ভালো আলো, আবহাওয়া আর আকাশের কথা মাথায় নিলে সেপ্টেম্বরের তৃতীয় সপ্তাহ থেকে মার্চের প্রথম সপ্তাহ পর্যন্ত যেকোন সময় নিশ্চিন্তে ঘুরে আসতে পারেন সুন্দরবন।
এবারে দেখুন সুন্দরবনে বেড়াতে গেলে সাথে কী নেবেন?
১। আপনার অফিসের আইডিকার্ড
২। আপনার সম্পর্কে জরুরী তথ্য সম্বলিত একটা কাগজ, যাতে আপনার ব্লাড গ্রুপ, কোন বিষয়ে এলার্জী আছে কীনা, আপনার সাস্থ্যবিষয়ক তথ্য ইত্যাদি লেখা থাকবে।
৩। আপনি যদি কোন ঔষধ নিয়মিত সেবন করেন সেই ঔষধ যতদিন বাইরে থাকবেন তারচাইতে অন্ততঃ দিন দুয়েকের বেশী পরিমান সাথে রাখবেন। সহযাত্রী কাউকে এই ঔষধের ব্যাপারটা জানিয়ে রাখবেন।
৪। জরুরী চিকিৎসা সরঞ্জামাদী যেমন ডেটল, তুলা, ওরস্যালাইন ইত্যাদি।
৪। চশমা ব্যবহার করলে সাথে অতিরিক্ত একটি নেবেন, সানগ্লাস রাখতে পারেন।
৫। যত কম সম্ভব কাপড় চোপড় সাথে নেবেন, উজ্জ্বল রঙ এর কাপড় নেবেননা। টাওয়েল না নিয়ে গামছা রাখতে পারেন, হ্যাট নিতে পারেন। পানিতে ধোয়া যায় তেমন বুট, এক জোড়া চপ্পল, সানস্ক্রীন লোশন।
৬। ক্যামেরা, মেমরী কার্ড, টর্চলাইট, পর্যাপ্ত ব্যাটারী, মাল্টিপ্লাগিং সিস্টেম, দূরবীন।
৭। বাক্স টাইপের ব্যাগ পরিহার করে ঝোলানো যায় তেমন কাপড়ের ব্যাগ।
কী কী জিনিষ রেখে যাবেন?
১। আপনি কোন কোন জায়গায় যাচ্ছেন তার বিবরণ (Itinerary) সাথে গাইডের কন্টাক্ট নাম্বার, গ্রুপের সাথে গেলে গ্রুপ লিডারের নাম এবং কন্টাক্ট নাম্বার এসব লিখে রেখে যাবেন।
২। সুন্দরবনে মোবাইল ফোনের নেটওয়ার্কের সমস্যা আছে, সুতরাং সেভাবে বাসায় বলে যাবেন।
যাবার আগে আরোকিছু করনীয়
১। আপনার ব্যাগের ভেতরে একটা কাগজে নাম, ঠিকানা ও টেলিফোন নাম্বার লিখে রাখুন।
২। তালা লাগানো যায় তেমন ব্যাগ নিন।
৩। অলংকার জাতীয় কিছু সাথে না নেয়াই ভালো, তারপরও মূল্যবান কিছু থাকলে দলনেতাকে জানিয়ে রাখুন।
৪। সাচ্ছন্দে ঘোরাঘুরি করা যায় তেমন কাপড় চোপড় নির্বাচন করুন।
নিরাপদ থাকতে হলে
১। যাবার সময় আপনার ব্যাগ অহেতুক কোথাও ফেলে/আলাদা করে রাখবেননা।
২। সবাই একসাথে থাকুন, ফেরিতে বা অপেক্ষার সময়গুলোতে আলাদা একা কোথাও যাবেননা।
৩। কুলী/বাস কোম্পানীর লোক কিংবা ট্যুর কোম্পানীর লোকদের প্রতি খেয়াল রাখুন যাতে আপনার ব্যাগ ঠিকমত উঠে।
৪। আপনি সাথে কত টাকা নিয়ে যাচ্ছেন তা অন্যদের না জানতে দেয়াই ভালো।
৫। ফেরিতে বা বাস যেসব জায়গায় খাবার জন্য থামবে সেখান থেকে কিছু না খাওয়াই ভালো, অজানা লোকের থেকেও খাবার নিবেননা, এমনকি পানিও না।
নৌকায় এবং বনে
১। উচ্চ স্বরে কথা বলবেননা
২। বনে ধুমপান করবেননা, আগুন জ্বালাবেননা, কোন কারনে জ্বালাতে হলে নিশ্চিত হউন আগুন নেভানো হয়েছে।
৩। পাশাপাশি না হেঁটে এক লাইনে চলুন।
৪। বনে হাঁটার সুবিধার জন্য কাঁধ সমান উঁচু লাঠি ব্যবহার করুন।
৫। একা হাঁটবেননা।
৬। অজানা গাছের সংস্পর্শ এড়িয়ে চলুন, পাতা বা কষ যাতে গায়ে না লাগে খেয়াল রাখুন।
৭। বনে খাবার পানি মূল্যবান একটি জিনিষ, খাবার পানির সঠিক ব্যবহার করুন।
৮। গাইডের নির্দেশ মেনে চলুন, অন্যদেরকেউ মেনে চলতে উপদেশ দিন।
৯। নিজের যতটুকু ক্ষমতা তার চাইতে বেশী কিছু করতে যাবেননা।
১০। সর্বোপরি সবার সাথে ভালো ব্যবহার করুন।
******** ******** ******** ********
অনেক কথাবার্তা হলো এবারে চলুন সুন্দরবনে তোলা কিছু বৃষ্টির ছবি দেখি। সেই সাথে আমরা যে বোটে ছিলাম তার ভেতরের ঘুমানোর যায়গাটার ছবি।
সবাইকে ধন্যবাদ











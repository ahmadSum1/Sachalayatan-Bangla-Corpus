দ্যা গ্রেট ওয়াল



গ্রেট ওয়াল, পৃথিবীতে বর্তমান আশ্চর্যজনক জিনিষগুলোর অন্যতম। এ দেয়াল বিশাল এক ড্রাগনের মত চীনের পূর্ব থেকে পশ্চিমে প্রায় ৬৭০০কিলোমিটার জুড়ে পাহাড় থেকে মরুভুমি, সেখান থেকে সমতলে, আবার পাহাড় বেয়ে উঠে উপত্যকা ঘুরে ২০০০ বছরের বেশী সময় জুড়ে ছড়িয়ে আছে। যদিও এ দেয়ালের অনেকাংশই বর্তমানে মাটির সাথে মিশে আছে তারপরও প্রতিবছর লাখ লাখ লোক এর ঐতিহ্য আর বিশালতার টানে দেখতে আসে, ঘুরতে আসে এখানে।
এদেয়ালের তৈরী কিন্তু একবারে নয়, বিভিন্ন সময়ে বিভিন্ন বংশের রাজত্যের সময় আস্তে আস্তে বিভিন্ন স্থানে এর নির্মাণকাজ শুরু হয় তবে এর নামের আগে গ্রেট কথাটা আসে ক্কিন ডাইনেস্টির সম্রাট ক্কিন শিহুয়ানের সময়কালে যখন তিনি এর প্রত্যেকটা অংশ জোড়া দিয়ে একক দেয়ালের রুপ দেন। প্রধানত স্থানীয় ভাবে সংগ্রিহীত নির্মাণসামগ্রী দ্বারাই সেনাপতিদের তত্ত্বাবধানে সৈন্য, বন্দী আর স্থানীয় মানুষের শ্রমে বিশাল এ স্থাপনার নির্মাণকাজ সম্পন্ন হয়। কত হাজার হাজার মানুষের রক্ত যে মিশে আছে এ দেয়ালের খাঁজে খাঁজে তা আমরা কেবল কল্পনাই করতে পারি শুধু। এর কিছু কিছু গল্প ছড়িয়ে আছে সারা চীন জুড়ে, গল্প, উপন্যাস, কবিতা, অপেরা এমন কি পাঠ্য বইতেও। এরকম এক জনপ্রিয় গল্প শুনেছিলাম আমাদের গাইডের কাছে। জোর করে নববিবাহিত দম্পতি থেকে স্বামীকে আলাদা করে নিয়ে যাওয়া হয় দেয়ালের কাজের জন্য, একদিন দেয়াল তৈরী হয়, ঘরে ফিরে আসে সবাই, ফিরেনা শুধু তার স্বামী, মেয়েটি দৌড়ে যায় দেয়ালের কাছে, চিৎকার করে কেঁদে কেঁদে ভিক্ষা চায় স্বামীকে, মেয়েটির কান্নায় আকাশ কাঁদে, বাতাস কাঁদে তবু স্বামী তার ফেরেনা, আস্তে আস্তে তার কান্নার জোর বাড়তে থাকে, সে শব্দ বাড়তে বাড়তে এমন হয় একদিন সেই শব্দের জোড়ে ভেঙ্গে যায় দেয়ালের ঐ অংশটুকু। মেয়েটির নাম মিং জিয়াংনু।
বেইজিং এ যারা বেড়াতে যায় তাদের ভ্রমনসূচীতে অবশ্যই গ্রেট ওয়াল দর্শন থাকেই বা এভাবেও বলা যায় গ্রেট ওয়ালের ১১টি সেকশনের অন্তত একটি দেখার জন্যই লোকজন বেইজিং আসে।
একদিন আমরাও বেইজিং গেলাম গ্রেট ওয়াল দেখতে। দলে চৌদ্দ জন, কিন্ত বেশী ঘোরাঘুরি করি বলেই কোন অংশ দেখবো তা ঠিক করার দায়িত্ব পড়লো আমার উপর। আমার পছন্দ ছিল সিমাতাই অঞ্চল দেখা। বইতে পড়া আর ছবিতে দেখা গ্রেট ওয়ালের সাথে এ অংশের কোন মিল নেই, সম্ভবত গ্রেট ওয়ালের সবচাইতে অবিকৃত অংশ সিমাতাই বেইজিং থেকে ১১০কিমি দূরে। কিন্ত শেষ পর্যন্ত সাথের সবার উৎসাহে ভাটা পড়তে পারে ভেবে পশ্চিমের জুয়াঙ্গুন পাস্‌এর বেডালিং অংশটুকু দেখবো ঠিক করলাম।
ছোট বেলায় পড়েছিলাম গ্রেট ওয়ালের উপরদিয়ে পাশাপাশি ১৬টা ঘোড়া দৌড়ে যেতে পারে কথাটা আদৌ সত্য নয়। একজন মানুষ কোনরকমে হেঁটে যেতে পারবে এমন অংশ যেমন আছে, তেমন চওড়া গলির মত অংশও আছে। বেডালিং, গ্রেট ওয়ালের সবচাইতে জনপ্রিয়, সবচাইতে প্রশস্ত এবং সবচাইতে সুন্দর ভাবে সংরক্ষিত অংশ। এ অংশটুকু তৈরী হয় মিং রাজত্যকালে (১৩৬৮-১৬৪৪) মূলত মংগোলদের আক্রমন থেকে নিজেদের রক্ষার জন্য। এক সুন্দর ভোরে বেইজিং থেকে ৭০কিমি দূরে বেডালিন পৌঁছাতে সময় লেগেছে ঘন্টা দেড়েক। গাইড সবার হাতে টিকিট ধরিয়ে দিয়ে বললো ঘুরে আসার জন্য। নীচের মাটি পুড়িয়ে শক্ত করে তাতে পাথর আর ইট দিয়ে তৈরী দেয়ালের বহিরাবরন, ভেতরেও পোড়া মাটি আর পাথর, নীচের দিকে প্রায় ৬মিটারের মত চওড়া এ দেয়ালের উচ্চতা সমুদ্র পৃষ্ঠ থেকে কোথাও কোথাও ১০০০মিটারের মত। দেয়ালের ভেতর দিয়ে বৃষ্টির পানি বয়ে যাবার ব্যবস্থা আছে। হাজার হাজার মানুষ, ছেলে বুড়ো, দেশী বিদেশী, দূর দুরান্ত থেকে আসা চীনারাই সঙ্খ্যায় বেশী আমাদের মাঝে।
আমরা হাঁটছি, সিড়ি বেয়ে বেয়ে একবার উঠছি আবার নীচের দিকে নামছি, যেখান থেকে শুরু করেছি সেখান থেকে সামনে তাকালে মনে হয় এক বিশাল ড্রাগন শুয়ে আছে পাহাড়ের উপর। কত লোকই না চলে গেছে এ পথ দিয়ে গত হাজার হাজার বছর ধরে, তাদের কত স্মৃতি কত ঘটনার সাক্ষী এই দেয়াল ভাবতেই শরীর কাটাদেয়। ক্কিন রাজত্যের প্রথম সম্রাট থেকে শুরু করে ইউয়ান রাজত্যের প্রথম সম্রাট ইউয়ান তাইজু ঘুরে গেছে এখানে। ইউয়ান তাইজু চিনের পশ্চিমের এ দেয়াল থেকেই বিশাল চীনের দখল নেয়া শুরু করেছিলেন। গত শতাব্দীর শুরুতে ১৯০০ সালেও চীনের সম্রাজ্ঞী সিজি (Cixi) এখান থেকেই তার বিদ্রোহীদের বিরুদ্ধে যুদ্ধ শুরু করেছিলেন। এখানে রক্ষিত গেস্ট বুকের তথ্যনুযায়ী প্রায় চারশোর বেশী সরকার আর রাষ্ট্রপ্রধানরা এ দেয়াল বেয়ে হেঁটে গেছেন যার মাঝে আমাদের জিয়াউর রহমানের নামও আছে। এখানে অপ্রাসঙ্গিক হলেও একটা কথা জানিয়ে রাখি, জিয়া যখন এসেছিলেন সেসময় আমাদের পত্র পত্রিকার ভাষ্যনুযায়ী আর বিটিভির মতে এ যাত্রা ছিল দূর্গম, কষ্টকর, সাথের অনেক যাত্রী মাঝপথে থেমে গেলেও আমাদের জিয়া পুরোটা কষ্টকরে হলেও হেঁটে বাংগালীর মান রেখেছিলেন। এবারে দেখলাম আসলে ব্যপারটা ওরকম কিছু নয় মোটেই, আমি আমার পাঁচ বছরের ছেলেকে নিয়ে হেঁটেছি, মাঝখানে কিছুটা সময় শুধু ঘাড়ে তুলতে হয়েছিলো ওকে।
আমরা হাঁটছি। তাকিয়ে দেখছি চারদিক, অনুভব করার চেষ্টা করছি সেসময়কার চারদিক। সিড়ি থেকে পাশের রেলিং প্রায় এক মিটারের বেশী উঁচু, মাঝে মাঝে খাঁজ কাটা, সম্ভবত সৈন্যদের দাড়ানোর সুবিধার জন্য, এর নীচে চারকোনা গর্ত, বানানো হয়েছিলো তীরন্দাজদের জন্য। হাঁটতে হাঁটতে একটু চওড়া খোলা মতন জায়গা, সম্ভবত সৈনিকদের সিদ্ধান্ত জানানো হতো এখান থেকে, এখন পরিশ্রান্ত হয়ে বিশ্রাম নিচ্ছি আমরা। পানিও খেয়ে নিলাম এক ঢোক। উত্তর দিতে থাকলাম আমার ছেলের অজস্র কৌতুহলের, পাঁচ বছর বয়সী মাতিস কতটুকু বুঝেছে জানিনা কিন্ত ওর একটা কথা এখনও কানে বাজে আমার “বাবা, চাইনীজ পিপুলস্‌ আর ক্রেজী, কত হাজার বছর আগে বানিয়েছে আর এখনও দেখো ওদের দেখা শেষ হয়না”।
ছোট দুইটা টাওয়ার পেরিয়ে এলাম, আমাদের লক্ষ্য সামনের সবচাইতে বড় টাওয়ারটার কাছে যাওয়া। ঐটা আসলে স্মোক টাওয়ার। মিং রাজত্যের সময় এখান থেকে ধোঁয়া আর কামানের গোলা দিয়ে জানানো হতো শত্রু সংখ্যা। একবার ধোঁয়া আর একটা গোলা মানে শত্রু সংখ্যা ১০০, দুইবার ধোঁয়া আর দুইটা গোলার মানে শত্রু সংখ্যা ৫০০, তিনবার ধোঁয়া আর তিনটা গোলার মানে সংখ্যা ১০০০। উঁচু টাওয়ারের সংকেত রিলে হতে হতে পৌঁছে যেতো সম্রাটের কাছে, যুদ্ধ পরিকল্পনা হতো সম্রাটের দরবারে।
সিড়ি গুলো উঁচু, কোথাও কোথাও দেড়হাতের মত, হাঁটতে কষ্ট হয়, এরপরও ছেলেকে নিয়েছি কাঁধে, সাথের অনেকে উঠে গেছে উপরে, উৎসাহ দিচ্ছে চিৎকার করে, হাজারো মানুষের কোলাহলে খুব কমই কানে আসছে সে চিৎকার, কেউ কেউ নেমেও যাচ্ছে মাঝপথে। কেন যানি নামতে ইচ্ছা করছেনা, ঘেমে একাকার হয়ে আছি, ধাক্কা লাগছে নেমে আসা মানুষের, পথ এখানে সরু, গলা শুকিয়ে গেছে, অল্প একটু পানি আছে বোতলে, মাতিসের জন্য রেখে দিলাম, আবার কবে আসা হবে জানিনা, উঠতে থাকলাম আমি।


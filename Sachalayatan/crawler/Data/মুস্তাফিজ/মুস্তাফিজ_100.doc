বেইজিং ডাক্



চীনে বেড়াতে যাবেন আর দুটো জিনিষ দেখবেন না তা হতে পারেনা। এই দুটো জিনিষের প্রথমটা অবশ্যই বেইজিং ডাক্‌ (যা আগে ছিল পিকিং ডাক্‌) আর দ্বিতীয় গ্রেট ওয়াল। প্রথমটা খাবার দ্বিতীয়টা দর্শনীয় স্থান। চর্বিদার ‘বেইজিং ডাক্’ বেইজিং এর সচাইতে সুস্বাদু খাবার শুনেছি যদিও এই চর্বির কারনে কারো কাছে এটার আবেদন নাও থাকতে পারে।‌
‘বেইজিং ডাক্’ এর ইতিহাস ও খুব মজার। যতদূর জানি ‘ইয়াং রেনেগুয়ান’ নামে এক চাইনীজকে এই ব্যবসার গুরু বলা হয় যার শুরুটা প্রায় ১৭০ বছর আগে কিওয়ানমেনে। কিওয়ানমেন, বেইজিং এর ভেতরেই, তিয়েনামেন চত্বরের দক্ষিন পাশে যেদিক দিয়ে ভুলে যাওয়া পরিত্যাক্ত শহরে (Forbidden City) ঢোকার রাস্তা সেখানে। কিওয়ানমেন মানে সদর দরজা, ১৪১৯ সালে তৈরী এ দরজা প্রায় ৪২ মিটার উঁচু, উপরে তীরন্দাজদের বসার জায়গা, বেইজিং এর সবচাইতে উঁচু দরোজা বলা হয় এটাকে। ১৯৪৯ সালে কমুনিস্টরা প্রথম এর দখল নেয় এবং ১৯৮০ সাল পর্যন্ত এখানে এক গ্যারিসন সৈন্য থাকতো। তো সেই ‘ইয়াং রেনেগুয়ান’ হাঁস পালতেন এর আশেপাশেই, বিশেষ যত্ন নিতেন এদের যাতে মাংস সুস্বাদু লাগে খেতে। এই ভদ্রলোকই প্রথম আধুনিক ‘বেইজিং ডাক্’ তৈরীর রেসিপির প্রচলন করেন যদিও ইউয়ান রাজত্বের  (১২০৬) সময়কাল থেকেই ভাজা হাঁসের মাংসের প্রচলন চিনের এলিট সম্প্রদায়ের মাঝে দেখা যায়। টেলিভিশনে একবার ‘বেইজিং ডাক্’ তৈরী প্রনালী দেখেছিলাম। হাঁস বাছা থেকে টেবিলে নিয়ে আসা পর্যন্ত এদের মাননিয়ন্ত্রনের পদ্ধতি দেখে মাথা খারাপ হবার যোগাড়।
আমাদের সুন্দরী গাইড গড়পড়তা চীনাদের চাইতে লম্বা, টাইট জীন্স আর সাদা ফতুয়াতে ঠিক চাইনীজ মনে হয়না, বিদেশীদের সাথে উঠাপড়া আছে এমন চাইনীজদের একটা ইংরাজী নাম থাকে, ওর নাম ছিল লুসি। লুসি যখন এসব বৃত্তান্ত শোনাচ্ছিলো মনযোগ দিয়ে শুনছিলাম, ওর বক্তৃতা শেষ হলে জানালাম আমরা কুয়াংজু রেষ্টুরেন্টে যেতে চাই, শুনে খুশী হয়ে বললো তোমাদের ওখানেই ‘বেইজিং ডাক্’ খাওয়াতে নিয়ে যাচ্ছি আমি।
এই কুয়াংজু রেষ্টুরেন্ট  তৈরী করেছিলেন ইয়াং রেনেগুয়ান, ১৩০ বছর আগে। বর্তমানে এর অনেকগুলো শাখা চীনে আছে, শুনেছি হংকং আর মেলবোর্নেও আছে।
একটা বড় গোল টেবিলে যেয়ে বসেছি আমরা, টেবিলের মাঝখানে কাঁচ, তা আবার ঘোরানো যায়। প্রথমেই ছোট কাপে চিনি ছাড়া চা পাতার গরম পানি দেয়া হলো, এর পর বাবুর্চি নিয়ে এলো ‘বেইজিং ডাক্’, খয়েরী লাল রংয়ের তেল চকচকে চামড়া সহ ভাজা হাঁস। যেই সেই ভাজা নয়, শুধুমাত্র ফল গাছের কাঠের গোলাপী আগুনের আঁচে ভাজা। মুচমুচে নরম মাংস, খেতে হয় সাদা রুটী দিয়ে সসে ডুবিয়ে।


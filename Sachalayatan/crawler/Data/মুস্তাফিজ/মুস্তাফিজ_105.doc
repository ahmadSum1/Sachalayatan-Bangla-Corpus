পর্ব-৩। কাঞ্চনজংঘা, দার্জিলিং এ সূর্যোদয় আর সুন্দরীদের ছবি



http://www.sachalayatan.com/mustafiz/19925
http://www.sachalayatan.com/mustafiz/19895
আমরা ফিরছি হোটেলে, সবাই পরিশ্রান্ত, ঠান্ডা পানিতে গোসল আশা করি ভালোই লাগবে, ঠান্ডাযে কত ঠান্ডা হতে পারে টের পেলাম কল ছেড়ে। কিছুক্ষণ হাত পানিতে ভিজিয়ে রাখলে হাত ব্যথা করতে থাকে, অগত্যা গীজারই সম্বল। শেভ করে, গোসল সেরে খেয়ে নিলাম। শরীর আর চলেনা। সঙ্গীদের গঙ্গামায়া পাঠিয়ে শুয়ে ছিলাম কিছুক্ষণ, মনটা ভালো নেই।
আগেই বলেছি এবারে দার্জিলিং যাবার উদ্দেশ্য সবার দার্জিলিং ঘোরা শেষ হলে বাসে তুলে দিয়ে সেখান থেকে আমি লাভা, ললিগাও, ঋষপ, পেডং ঘুরে আসবো, কিন্ত খরচের বোঝা বেড়ে যাওয়ায় সিদ্ধান্ত পাল্টিয়েছি। সংগী ছবিয়ালদের বাজেট ট্যুর, এরপর খরচ দ্বিগুনের বেশী হয়ে যাওয়ায় টানাটানি অবস্থা। সবার মন খারাপ দেখে বলেছি চিন্তা না করতে, অতিরিক্ত যা লাগে আমি দেব, তোমাদের দার্জিলিং বেড়ানো নিয়ে চিন্তা করতে হবেনা।
গঙ্গামায়া, রকগার্ডেন... এসব জায়গা এতবার গিয়েছি নূতন করে যাবার আগ্রহ বোধ করলামনা। এরচাইতে মলে যেয়ে বসে থাকা ভালো। গুর্খা জনমুক্তি মোর্চার নেতা বিমল গুরুং এর নির্দেশে পাহাড়ের সব লোক এই একমাস নুতন কাপড় পড়বে, মেয়েদের জন্য ঢাকাই প্রিন্টের কাপড় আর ছেলেদের স্থানীয় পোষাক। নূতন কাপড় পড়া হাসি খুশী মানুষ দেখতে ভালোই লাগে। পরবর্তী দুদিন আক্ষরিক অর্থে সারাবেলা মলে বসে ছিলাম, সাতশর মত ছবি তুলেছি বসে বসে, শুধুমাত্র ফিরে আসারদিন ভোরে টাইগারহিল গিয়েছিলাম। আমার তোলা সেসব ছবি থেকে বেছে বেছে কিছু সবার জন্য দিলাম, আশা করি ভালো লাগবে।
সুনীমা ডোমা ওয়াংচুক।

 ২৪ বছরের মেয়েটি পার্থে থাকে, অস্ট্রেলীয়ান নাগরিকত্ব নিয়ে আছে। বাবা নেপালী আর মা কার্সিয়াং এর, চেহারায় পাহাড়ের ছাপ কম বলাতে জানলাম ওর নানা ছিলেন বাঙ্গালী, ব্যবসার খাতিরে পাহাড়ে আসতেন এবং এখানেই ওর মায়ের সাথে পরিচয়, পড়ে বিয়ে করে কার্সিয়াং এ স্থায়ী হয়েছিলেন। এবারে উত্‌সবকে কেন্দ্র করে দার্জিলিং আসা এবং এটাই প্রথম। বিকেলে যখন মলের বেঞ্চে বসেছিলাম খালি পেয়ে পাশে বসেছিলো, তখনই আলাপ। পরে আবার দেখা হয়েছিল সকালের ঘুরে আসা রাস্তায়, ছবিটা তুলেছি তখন।
নীচের মহিলাটির জন্ম তিব্বতে।

আমাকে পাশ কাটিয়ে যাবার সময় ছবি তুলেছিলাম, বয়স আশির কাছাকাছি, খুব দ্রুত হাঁটতে পারেন, ছবি তুলেছি টের পেয়ে আমার দিকে ঘুরে হাই বললেন, ততক্ষণে এগিয়ে গেছেন আমাকে ছেড়ে, ক্যামেরা চোখ থেকে নামেনি আমার, আবারো ক্লিক, অসম্ভব সুন্দর হাসিটা দেখুন। তাল মিলাতে দৌড়ে যেয়ে ধরলাম, হাঁটতে হাঁটতে শুনলাম উনার বয়স যখন ত্রিশের কাছাকাছি সেসময় সেই ১৯৫৪ সালে তিব্বত থেকে দার্জিলিং আসেন, এখন এখানকার তিব্বতি স্কুলের শিক্ষক। নাম বলেছিলেন, মনে করতে পারছিনা।
এ মেয়েটির নাম সিরিল

হিমালয়ান মাউন্টেনারিং ইন্সটিটিউটের ভেতর কাফেটেরিয়া আছে একটা। সেই কাফেটেরিয়ার মালকিনের আট বছরের হাসিখুশী প্রানবন্ত মেয়ে সিরিল। ওকে প্রথম যখন দেখি ওর বয়স তখন পাঁচ বছর, আমার ছেলে মাতিসের সমবয়সী, সেবারে ঐ কাফেটেরিয়াতে কফি খাবার সময় বাইরের চত্বরে দুজনে অনেক দৌঁড়াদৌঁড়ি করেছিলো। এবারে দেখলাম কাফেটেরিয়ার বাইরে ফিল্ম, ঠান্ডা পানীয় বিক্রীর কাউন্টারে বসে আছে, স্কুল ছুটির অবসরে মাকে সাহায্য করতে। সন্ধ্যায় আবার দেখেছি মলে বেলুন নিয়ে খেলা করতে।
নীচের ছবির উনাকে তুলেছি দূর থেকে।

মলের এমাথা থেকে ওমাথা হাটঁছিলেন, দুহাত পেছনে দিয়ে মাথা নীচু সারাক্ষণ, গভীর ভাবে কি যেনো ভাবছিলেন, জানা হয়নি। তবে ক্যামেরার চোখ আকৃষ্ট করার জন্য যথেষ্ট।


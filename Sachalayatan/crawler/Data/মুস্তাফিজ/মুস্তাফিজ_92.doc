থ্রি কয়েনস্‌ ইন আ ফাউন্টেইন



পোস্টারথ্রি কয়েনস্‌ ইন আ ফাউন্টেইন
ইচ ওয়ান সিকিং হ্যাপিনেস্‌
থ্রোওন বাই থ্রি হোপফুল লাভারস্‌
হুইচ ওয়ান উইল দ্যা ফাউন্টেইন ব্লেস
............... মেইক ইট মাইন, মেইক ইট মাইন, মেইক ইট মাইন
আমার মিশনারী স্কুলের সেই শিক্ষিকা একদিন এই গান গেয়ে গল্প শুরু করেছিলেন। ছবির গল্প, গানের গল্প, উইশ এর গল্প আর অবধারিত ভাবে সেই মনিষীদের গল্প যাঁরা তৈরী করেছিলেন সেসব। মিশনারীদের গান গাওয়া বা সিনেমা দেখার উপর নিষেধাজ্ঞা আছে কি নেই তা বোঝার বয়স সেসময় তৈরী হয়নি আমার। সে বয়সে শহরের সবেধন নীলমনি দুটো সিনেমা হলে (অলকা আর ছায়াবানী, এই ছায়াবানীর আরেক নাম অমরাবতী নাট্য মন্দির) কখনও ছবি দেখেছি কীনা মনে করতে পারিনা। প্রথম যে ছবি দেখার কথা মনে আছে তা আরো পরে তৃতীয় সিনেমা হলটি তৈরী হলে (পূরবী) সেখানে, ছবির নাম ‘পাতাল পুরীর রাজকন্যা’।
ঊপরের গানটা “থ্রি কয়েনস্‌ ইন দ্যা ফাউন্টেইন” নামে ছবির, ১৯৫৪ সালের এ ছবি সম্ভবত ৪টা আকাডেমি পুরষ্কার অর্জন করেছিল। ছবির গল্প তিন আমেরিকান মেয়েকে নিয়ে, যারা আমেরিকান এম্বাসীতে চাকুরীর সুবাদে রোমে এসে ভালোবাসার সন্ধানে ছিল। রোমান্টিক ছবি।
পিরান্‌সির আঁকা ছবিছবির গল্প মনে রাখিনি আমি, কিংবা গানের কথা। শুধু মনে ছিলো এক ফোয়ারার কথা যেখানে লোকজন মনের বাসনা পুরনের জন্য পয়সা ছুড়ে মারে। প্রতিদিন। হাজার হাজার। প্রথম ছুড়ে মারা পয়সাটি নিশ্চিত করবে আপনার রোমে ফিরে আসা, দ্বিতীয় পয়সায় পাবেন ভালোবাসা, তৃতীয় পয়সায় বিবাহ অথবা ছাড়াছাড়ি। পয়সা ছুড়ে ফেলার নিয়মও অদ্ভুত, উল্টোদিকে ঘুরে ডান হাত বাম ঘাড়ের উপর দিয়ে ঘুরিয়ে ছুড়তে হয়।
রোমে পৌঁছানোর পর প্রথম দিন হাতে কোন কাজ ছিলোনা ঘুরে বেরানো ছাড়া। আমরা হোটেল নিয়েছিলাম পুরনো রোমে যেখানে অতি সাধারণ মানের হোটেলের দামও ৮০ থেকে ১০০ ইউরো। পুরনো রোম এমন এক জায়গা, আপনি যেখানেই থাকুননা কেন বা যে রাস্তাতেই ঘুরুননা কেন সামনে কিছু না কিছু দেখতে পাবেনই। বেশী দাম দিয়ে সাধারণ মানের হোটেল নেয়ার কারন এটাই। প্রথম রাতে ছিলাম হোটেল সান্তা প্রাসাদে। হোটেলের ঠিক পাশেই সেইন্ট ম্যারী’র ক্যাথেড্রাল। হোটেলের ডেস্ক থেকে বিনে পয়সার ম্যাপ নিয়ে বিকেলে দেড় কিলো দূরে কলোসিয়্যাম ঘুরে এসেছি হেঁটে হেঁটে। সন্ধ্যায় ক্যাথেড্রালের পাশে ১০ইউরো দিয়ে এক টার্কিশ রেস্টুরেন্টে ভরপেট খেয়ে দলছুট চারজন বেড়িয়ে পড়লাম ফোয়ারা দেখতে। দলছুট বললাম এজন্য যে দলে ছিলাম মোট ১৪জন, ১২জন এসেছে একটা পোগ্রামের আন্ডারে বিনে পয়সায় আর আমরা দুজন নিজের পয়সায়, ঐ দলের দুজনের আবার বেরানোর ক্ষেত্রে আমার উপর অগাধ আস্থা, অহেতুক প্রশ্ন এড়ানোর জন্যই চারজন আলাদা করে বেড়িয়ে পড়লাম। যাবো ‘ত্রয়ী ফোয়ারা’ দেখতে। হাতের ম্যাপ বলছে হেঁটে গেলে ত্রিশ মিনিটের বেশী লাগবেনা আর অভিজ্ঞতা বলছে গাড়ীতে গেলে কমসে কম দশ+দশ বিশ ইউরো লাগবে। সুতরাং হাঁটা।


ত্রয়ী ফোয়ারা ইংরেজীতে বলে Trevi Fountain আর ইতালীয়ান ভাষায় Fontana di Trevi, Trevi শব্দটা এসেছে ল্যাটিন trivium শব্দ থেকে যার অর্থ তিন রাস্তা। প্রাচীন রোমে এ অঞ্চলের নাম ছিলো রিওয়ান, মূলত ধনীদের আবাসিক এলাকা। রিওয়ানের লোগো দেখেছি গোল লাল রংয়ের বৃত্তের মাঝে তিনটা তরবারী, উপরে লেখা “Rione De Trevi”।  রোম সাম্রাজ্যের পতনের পর এ অঞ্চলের মানুষ পেছনে সরে তাইবার নদীর ওপারে নূতন বসতি গড়ে তোলে। ১৬০০ সালের দিকে পোপ দের আনুকুল্যে এ অঞ্চলে নূতন রাস্তা ঘাট তৈরী হওয়া শুরু হয় এবং ক্ষমতার কেন্দ্রবিন্দুতে আসতে থাকে। আরো পরে নেপোলিয়ান এখানকার ক্যুইরিনাল পাহাড়কে ঘিরে রোমের ক্ষমতাকেন্দ্র তৈরী করতে থাকেন, কিন্ত তার মৃত্যুর পর এ উদ্যোগ থেমে যায়। এই রিওয়ান অঞ্চলে তিন রাস্তার মোড়ে ত্রয়ী ফোয়ারার অবস্থান। এর তৈরীর ইতিহাস সঠিক জানিনা আমি তবে এটুকু জানি প্রাচীন রোমে খৃষ্টের জন্মের আগে থেকেই খাবার পানি সরবরাহের আধুনিক ব্যবস্থা ছিলো, তারই একটি এই ত্রয়ী ফোয়ারা। পোপ পঞ্চম নিকোলাসের আমলে এর ব্যাপক সংস্কার করা হয়, এরপর ১৬২৯ সালের দিকে তত্‌কালীন পোপ বিখ্যাত বার্নিনী’র হাতে তুলে দেন এটাকে আরো সুন্দর আর মোহনীয় করে গড়ে তোলার কাজে, বার্নিনী শুরু করেছিলেন কিন্ত পোপের মৃত্যুর পর সে কাজ আর শেষ করেননি। তবে বর্তমানে যে ফোয়ারা আমরা দেখতে পাই তা পোপ দ্বাদশ ক্লেমেন্ট এর সময় নিকোলাস সাল্‌ভীর তত্ত্বাবধানে তৈরী যা এক প্রতিযোগিতার মাধ্যমে নির্ধারিত হয়েছিলো ১৭৩০ সালে।
পলি নামে দোতলা এক প্যালেসকে পেছনে রেখে তৈরী প্রায় ২৬মিটার উঁচু আর ২০ মিটার প্রশস্ত এই ফোয়ারায় কি আছে?  পলি প্যালেস যতটুকু শুনেছি সামনে আরো বড় ছিলো কিন্ত ফোয়ারা তৈরীর সুবিধার্থে ১৭৩০ সালে এর মাঝামাঝি ভেঙ্গে ফেলা হয়। এই প্যলেসটিতে এখন ‘এনগ্রেভিং’ এ ব্যবহার করা তামার প্লেটের বিশাল এক সংগ্রহ আছে যার ভেতর সবচেয়ে পুরনোটা সেই ১৫০০ সালের। প্রাচীন গ্রিক দেবতাদের অনেকের দেখা মিলবে এখানে। গ্রিক দেবতা ত্রিটন, তার বাহন ঘোড়ার গাড়ী, যা টেনে নিয়ে যাচ্ছে পোষ মানানো সমুদ্র ঘোড়া (hippocamps), শিঙ্গায় ফুঁক দেয়া বাহক, সবকিছু মিলিয়ে আলোছায়ার অদ্ভুত খেলা আপনাকে অবিভূত করবেই।

পঁচিশ মিনিটের মাথায় ছোট গলিতে ত্রয়ী ফোয়ারার কাছাকাছি এলেই মানুষের উত্তাপ অনুভব করছিলাম। নানা বয়সী, নানা ভাষী এই রাত ন’টাতেও মুখর করে রেখেছে সেই চত্বর। এর মাঝে অল্পবয়সীরাই বেশী। দলবেঁধে এসেছে পয়সা ছুড়ে মারার জন্য, কেউ এসেছে জুটি বেঁধে। ছবি তুলছে বেশুমার। আমাদের অনেক বাঙ্গালীকেও দেখলাম, লাখ লাখ টাকা খরচ করে ইতালী এসে ফুল আর ছাতা বিক্রি করছে এখানে, কেউ কেউ ক্যামেরার ট্রাইপডও ভাড়া দিচ্ছে দেখলাম। আমরাও ছবি তুললাম, রাতের ছবি বলে প্রায় সবকটাই আর দর্শনীয় থাকেনি, পরদিন সকালে আবার এসেছিলাম এখানে। এই ফাঁকে বলে নেই, ত্রয়ী ফোয়ারার ঠিক ডান পাশে ছোট্ট একটা আইস্‌ক্রীমের দোকান আছে, রোমের সবচাইতে পুরনো আইস্‌ক্রীমের দোকানগুলোর একটা। আমার সেই শিক্ষিকা এ দোকানটির কথাও বলেছিলেন।


 

অসুন্দরের সুন্দরবন-২



আগের পর্ব, অসুন্দরের সুন্দরবন

৪.
আমি রাজু ডাকাতের সাথে হাত মেলালাম। লম্বা, শক্ত, কড় পড়া হাত, ধরে থাকলাম কিছুক্ষণ। পুরো ঘরটায় কবরের অদ্ভুত নীরবতা কিছু সময়ের জন্য। নিরবতা ভেঙে ডানা ঝাপটিয়ে একটা পেঁচা উড়ে গেলো উপর দিয়ে, ঘরের পেছনে কাঠের মাচায় টহল দেয়া ডাকাতদের কারো হেঁটে যাবার মচমচ শব্দ শোনা গেলো, একই সময় কোনো কারণে ভয় পাওয়া একপাল হরিণের ছুটে চলার শব্দ বাম দিক থেকে এসে ডানে মিলিয়ে যেতেই রাজু ডাকাতের সহকারী কথা বলে উঠে “আপনার কেমন লাগছে?” তার দিকে তাকালাম, রাজস্থানি পাগড়িতে দারুণ দেখাচ্ছে, তাকে দেখে ছোটবেলায় দেখা নওয়াব সলিমুল্লার ছবির কথা মনে পড়ে গেলো, ডাকাত দলের ভেতরেও তাহলে রাজা প্রজার ভেদাভেদ থাকে, মানসিক শক্তির অভাব থাকলে পোশাকের মাধ্যমে নিজের তফাৎটা অন্যদের বুঝিয়ে দেয়। হাসি পেলো আমার, ওর কথার সরাসরি জবাব না দিয়ে পরিস্থিতি আমার অনুকূলে রাখার জন্য উলটা প্রশ্ন ছুড়ে দিলাম “হঠাৎ করে বাইরের জগতের কারো সাথে পরিচিত হয়ে আপনাদের কেমন লাগছে?”


উত্তর এলো রাজুর থেকে। বাইরের জগৎ আর ভেতরের জগৎ বুঝি না, এখানে আপনি আমাদের মেহমান। ঘরে মেহমান এলে সবাই যেমন খুশি হয় আপনি আসাতে আমরাও তেমন খুশি হয়েছি। আপনার সাথে দেখা করার জন্য চার ঘণ্টার দূরত্ব থেকে ট্রলার চালিয়ে এখানে এসেছি।
আমি বললাম, আমি এখানে আসবো তা তো আমি নিজেও জানতাম না, আপনারা কেমন করে জানলেন? 
দেখেন, আমার লোক সব জায়গাতেই আছে, বুড়িগোয়লিনী থেকে যখন যাত্রা করেছেন তখনই আমি সংবাদ পেয়েছি, আর সন্ধ্যায় যখন এখানে পৌঁছেছেন তখন এখান থেকেই সংবাদ গিয়েছে আমার কাছে। আপনার সাথে একজন ছাড়া আর কেউ নেই শুনে সিদ্ধান্ত নিলাম এবারই দেখাটা সেরে নিই।
৫.
কথা শুনে অবাক হইনি, রাজু ডাকাতের নেটওয়ার্ক সম্পর্কে পূর্ব থেকেই ভালো ধারণা ছিলো আমার। আমি যতবার সুন্দরবন এসেছি, চেষ্টা করেছি স্থানীয়দের সাথে মিশতে। ওদের সাথে ওদের ভাষায় কথা বলেছি, আপন করে নিয়েছি তাদের। বনজীবী সেসব মানুষ যখন কাউকে আপন করে নেয় তখন উজাড় করে দেয় নিজেকে, কখনও বিমুখ করে না, তথ্যগুলো ওদের থেকে পাওয়া। নিজের সাম্রাজ্যে তো বটেই সাম্রাজ্যের বাইরেও বনবিভাগের বনমাঝি বা কাছাকাছি পদবীর কর্মচারীদের সাথে রাজু ডাকাতের নিয়মিত যোগাযোগ আছে। সময় অসময়ে নিয়মিত কথা হয় ওদের সাথে, বেশিরভাগ আলাপের বিষয় কে কোথায় কখন বা কতজন গোলপাতা কাটার অনুমতি পেয়েছে, কোন কোন নদী আর খালকে নিয়ন্ত্রণে রেখে মাছ ধরছে, কোন স্টেশনের কে কখন কোথায় বদলি হচ্ছে এসব ছাড়াও বনবিভাগের উচ্চ পর্যায়ের সিদ্ধান্ত কিংবা আইন শৃংখলা রক্ষাকারী বাহিনীর তৎপরতার খবর প্রায় নির্ভুল অগ্রিম পৌঁছে যায় ওর কাছে। বিনিময়ে রাজু দেয় নিরাপত্তা (ক্ষতি না করার অলিখিত চুক্তি) আর মাঝে মাঝে কারো পারিবারিক প্রয়োজনে আর্থিক সহায়তা। সুন্দরবনে এমনও কিছু বনমাঝি আর প্রহরী আছে যারা দুঃসময়ে রাজু বাহিনীর বাজার পৌঁছানোর কাজ করা ছাড়াও ডাকাতির টাকা আদায় আর বিতরণের সাথেও জড়িত। রাজুর খবরের আরেকটা উৎস ওর নিয়ন্ত্রিত এলাকায় মাছ আর কাঁকড়া ধরতে আসা মহাজনের জেলে আর স্থানীয়রা। সুন্দরবনে ডাকাতির মানে চাঁদাবাজী। একটা নিদৃষ্ট পরিমাণ অর্থ যাদের থেকে আদায় হওয়ার সম্ভাবনা থাকেনা রাজু ডাকাত তাদের সবসময়ই এসব খবর সংগ্রহের কাজে ব্যবহার করে থাকে। এসব ছোট খাটো মাছ বা কাঁকড়া শিকারীর সাথে আলাপে রাজু সম্পর্কে কখনই কোন খারাপ কিছু শুনিনি, ব্যাপারটা প্রথম প্রথম আমার কাছে আশ্চর্য লাগলেও পরে আস্তে আস্তে ভেতরের ব্যাপারটা ধরতে পেরে বুঝেছি অশিক্ষিত হলেও যেকোন কর্পোরেট ব্যবস্থাপনার চাইতে শক্তিশালী আর কার্যকর নিয়মের কারণে রাজু সুন্দরবনে খবর সংগ্রহ আর এলাকা নিয়ন্ত্রনে অন্যান্য ডাকাত দলের তুলনায় অনেক এগিয়ে।
জানতে চাইলাম আমার প্রতি তার আগ্রহের কারণ। “আমার আশ্চর্য লাগছে আর জানতে ইচ্ছা করছে কী কারণে আপনি আমার সাথে দেখা করতে এলেন বা আমার সাথে আপনার দেখা করার ইচ্ছাই বা হলো কেন।“
রাজু হেসে দিয়ে বললো, “আপনি গত কয়েক বছরে যতবার সুন্দরবন এসেছেন মানে বুড়িগোয়ালিনী দিয়ে ঢুকেছেন ততবারই আমি খবর পেয়েছি। বছরে চার/পাঁচ বার এদিক দিয়ে সুন্দরবনে যারা ঢোকে শুধু বেড়ানো যে তাদের উদ্দেশ্য না সেটা আমি বুঝি, প্রথম দিকে অন্যান্য খবরের মতই ধরে নিলেও গতবছর থেকে আপনাদের ব্যাপারে খোঁজ খবর রাখতে বলি। এরপর লম্বা চুল এসেছে শুনলেই বুঝতাম আপনি ঢুকেছেন। এর মাঝখানে দুইবার আপনাদের অজান্তে আপনাদের ট্রলারের সাথে ট্রলার রেখে রাত কাটাতে হয়েছিলো আমাকে। আর আপনাকে দেখেছি আরো দুইবার।“
রাজু কথা বলে যায়। “আপনার মনে আছে একবার ঝড়ে আপনারা পাটকোষ্টায় রাত কাটিয়েছিলেন? সেবার পাটকোষ্টার সেই ফরেস্ট অফিসের পাশের খালে আপনাদের পাশেই আমরা ছিলাম। আরেকবার রাসমেলার দিনদুই আগে হিরণপয়েন্টে আপনাদের পাশেই ঘণ্টাকয়েক কাটিয়েছি আমরা, পরদিন দুপুরে দুবলায় চায়ের দোকানে আমি বসা ছিলাম। আরো একবার দিনে বৃষ্টিতে বনের খোলা জায়গায় নেমে আপনাদের সবাই যখন কোমরপানিতে হাঁটছিলেন আমরা ঠিক তার ৫০ হাত দূরে বনের আড়ালে ছিলাম। সেসময়গুলোতে খুব কাছে থেকে দেখেছি আপনাকে। ট্রলারে সবার সাথে আপনার ব্যবহার, কথাবার্তা, সুন্দরবন নিয়ে আলোচনা আর সাদা সাদা ক্যামেরা দেখে আপনার প্রতি আকৃষ্ট হয়েছি।“
আমার মনে পড়ে যায় পাটকোষ্টায় সেই রাতের কথা। প্রচণ্ড ঝড় আর পূর্ণিমার জোয়ারে নদীর পানি ক্রমাগতই বেড়ে যাচ্ছিলো। আমাদের জানা ছিলো না সেদিন রেডিওতে ঘোষণা দেয়া সতর্কবাণীর কথা। ঢেউ এর তোড়ে ট্রলার ডিঙ্গি নৌকার মতো দুলছিলো, এমতবস্থায় ফরেস্ট স্টেশনের ঘাটে বা ছোট নদীতে রাত কাটানোর নিয়ম থাকলেও আমাদের গাইড বাপ্পি’দা সে রাতে নিষেধ সত্ত্বেও হঠাৎ করেই নোঙর তুলে বড় নদীতে চলে এসেছিলেন, গার্ড আর ট্রলারের সহকারীদের নিয়ে পাহাড়া দিয়ে সারা রাত জেগে কোনোরকমে রাত কাটিয়ে ভোর হওয়ার আগেই স্থান ত্যাগ করেছিলেন। রাতে ওদের অতিরিক্ত সতর্কতায় সেসময় আন্দাজ করলেও এখন ঘটনাটা পরিষ্কার যে উনি বুঝতে পেরেছিলেন আমরা ডাকাতদের কাছাকাছি আছি। আমাদের দলে সেবার সচল লীলেনদা আর নজরুল ছিলো মনে আছে। আর দুবলার চরে পরের সেই ঘটনায় সেদিন আমার সাথে ছিলো সচল আলবাব।
রাজুর কথায় শঙ্কিত হই আমি। বুঝতে পারি এখানে পর্যটকরা যত নিরাপত্তা আর সতর্কই থাকুক না কেন, সব নিরাপত্তা নির্ভর করে ডাকাতদের খেয়াল খুশির উপর। যদিও পর্যটকদের উপর হামলা না করার একটা অলিখিত নিয়ম আছে ডাকাতদলের ভেতর। এর কারণটাও খুঁজে পেয়েছিলাম ওর সাথে আলাপে। বনের ভেতরে বনজীবীদের নিয়ে যত দুর্ঘটনাই ঘটুক না কেন, তার শতকরা ৯৯ ভাগই থেকে যায় লোক চক্ষুর আড়ালে, পারস্পরিক বোঝাপড়ার কারণে আইনশৃংখলা রক্ষাকারী বাহিনী এসব খবর নিজেদের ভেতরই রাখে। হিসাব থাকে শুধু কাগজেকলমে, তদন্ত হয় দাপ্তরিক। পক্ষান্তরে পর্যটকদের উপর হামলা বা নির্যাতনের খবর খুব দ্রুতই লোকালয়ে চলে আসতে পারে, শিরোনাম হতে পারে খবরের। আর একবার এ ধরনের খবর বাইরে এলে উপর থেকে চাপ বাড়ার সম্ভাবনা প্রবল, তাতে পারস্পরিক বোঝাপড়ায় ব্যাঘাত ঘটে এদের চলাচল সীমিত হয়ে পরতে পারে। হিসাবটা খুবই সরল।
৬.
রাজুর সাথে আমার প্রথম কথা হয়েছিলো ২০১০ এর ফেব্রুয়ারিতে। মোবাইলে সেদিন ফোন পেয়ে চমকে গেলেও অবাক হইনি। আমি আর সচল সবুজ বাঘ সেসময় সচল আনিস হকের “যাযাবরের ডাইরী”র প্রকাশনা উৎসবের শেষে খাওয়া দাওয়া করছিলাম। ওরা আমার নাম্বার পেয়েছে বনবিভাগের এক কর্মচারীর কাছ থেকে। সেসময় কথাবার্তার এক পর্যায়ে ওদের সাথে সুন্দরবন ঘোরার আমন্ত্রণ জানিয়ে রাখে। কবে যেতে পারবো তা সেই কর্মচারীকে জানিয়ে রাখলে সেভাবে বন্দোবস্ত করবে জানিয়েছিলো। আমার সাথে রাজুর কথপোকথনের বিষয়বস্তু জেনে পেশাগত সাংবাদিক সবুজ বাঘ লাফিয়ে উঠলেও ঘটনাটা আমি বেশিদূর নিতে দেইনি। প্রথমত আমি কোনোভাবেই সাংবাদিকতার সাথে জড়িত না আর দ্বিতীয়ত শুধুমাত্র মৌখিক পরিচয়ে কোনো সাংবাদিককে সেখানে নিয়ে যাওয়াটা সেসময় আমার কাছে “ডেকে নিয়ে বিপদে ফেলা”র মতো মনে হয়েছিলো। এই ঘটনার পর আমি বেশ কয়েকবার সুন্দরবন গেলেও ওদের সাথে যোগাযোগ করিনি। অথচ ওরা আমার খবর ঠিকই পেয়েছে।
আলাপের এইপর্যায়ে চা এলো, দুধ ছাড়া। চায়ে চুমুক দিতে দিতে জানতে চাইলাম রাজুর ডাকাত হবার কাহিনী।
রাজু বললো- “দেখেন আমি পরিস্থিতির শিকার, আমার তো ডাকাত হবার কথা না। আমি গরিব ছিলাম, আমার বাপ মা গরিব ছিলো, কিন্তু কখনো ডাকাতির কথা মাথায় আসেনি। জীবনে প্রথম চাকরি নিয়েছিলাম খুলনার একটা বরফ কলে, বরফ ভাঙার কাজ। একদিন হুট করে দু’সপ্তার মজুরি বকেয়া রেখে সেখান থেকে আমাকে বের করে দেয়া হলো। আমার বাড়ি বর্তমান বাগেরহাট জেলার রামপাল উপজেলার সোনাইতলা গ্রামে। কাজ হারিয়ে না খেতে পেয়ে বখাটেদের দলে যোগ দিলাম। খুলনার লিটুর নাম শুনেছেন নিশ্চয়ই? এভাবেই একদিন সেই লিটুর দলে ভিড়ে গেলাম।“
বললাম “তারপর?”
কিছুক্ষণ চুপ করে থেকে রাজু বলতে থাকলো, “লিটুর খপ্পরে একবার যে পড়েছে সে আর কোনোভাবেই সেখান থেকে বের হতে পারেনি। সুন্দরবনে গত দশ পনের বছরে যেসব ডাকাতের জন্ম হয়েছে খোঁজ নিয়ে দেখেন তাদের সবাই কোনো না কোনোভাবে লিটুর সাথে সম্পৃক্ত ছিলো। মোতালেব, জুলফিকার, গামা, হাফিজ, মান্নান আমি সবাই। এদের সবাইকে ডাকাত বানিয়েছে লিটু। না সবাই না, হাফিজ ছাড়া, ঐটা জামাতি, এমপি পরহেজগারের বডিগার্ড (মিয়া গোলাম পারওয়ার, জামাতের সাবেক এমপি, খুলনার আমীর)।”
জিগ্যেস করলাম “কীভাবে?”
“ঐটা তো সহজ হিসাব। তার ওখানে যেতাম, বসে থাকতাম, মাঝে মাঝে মিছিল-মিটিং এ গেলে টাকা পেতাম, এরপর ছোটখাটো মারামারি। মামলা, থানা পুলিশ। সব সামলাইতো তার লোক। বড় কোনো ঘটনা হলে, পালিয়ে থাকার প্রয়োজন পড়লে সুন্দরবন তো আছেই। আপনারা জানেন কি না জানি না লিটুর অস্ত্র আর মানুষ খুনের ব্যবসাও ছিলো। ঐরকম ঘটনায় বড় ঝামেলা হলে অস্ত্র দিয়ে পাঠিয়ে দেয়া হতো সুন্দরবনে পালিয়ে থাকার জন্য। আবার ধরেন কাউকে অস্ত্র দিয়ে বনে পাঠানোর কয়েকদিন পর তার লোকজনই আবার মেরে নদীতে ফেলে দিত, লোকজন জানতো বাঘে নিয়েছে কিংবা ইন্ডিয়া চলে গেছে।”
“এভাবেই একসময় আমি জুলফিকারের দলে চলে আসি। এরপর জুলফিকারের সাথে ঝগড়া হলে দুইটা অস্ত্র নিয়ে বেড়িয়ে যাই। সেসময় বনে নামতে পারতাম না জুলফিকারের গুলির জন্য আর উপরে উঠতে পারতামনা পুলিশের জন্য। ঘোরাফেরা করতাম মংলা বন্দরের আশেপাশে।”
“কী নিয়ে ঝগড়া হয়েছিলো জুলফিকারের সাথে?”
“ঐটাতো একটা হারামির বাচ্চা। আমি ডাকাত হলেও নিয়ম মেনে চলি, আপনি আমার এলাকায় যে কাউকে জিজ্ঞেস করে দেখেন রাজু কারো গায়ে হাত তুলছে কি না, কাউকে পাবেন না। মাওয়ালী, বাওয়ালী, ছোটখাটো জেলে এদের কারো উপর রাজু অত্যাচার করেছে, সেটা কোথাও শুনবেননা আপনি। কিন্তু জুলফিকার এসব মানে না। ওর ধারণা যত অত্যাচার করা হবে, মানুষের মনে তত ভয় ঢুকবে আর তার ব্যবসাও ভালো হবে। ওর সাথে এই অত্যাচার নিয়েই লেগেছিলো। গতবছর আপনারা যেদিন দুবলার চরে গেলেন সেদিনও ওরা সেখানে যে অত্যাচার চালিয়েছিলো সেটাতো নিজের চোখেই দেখলেন।”
আমি বললাম, “হুঁ, দেখেছিলাম, নয়জনকে ধরেও নিয়ে গিয়েছিলো।”
“ধরে নিয়েছিলো মুক্তিপণের জন্য। অথচ আমি কখনও অপহরণ করি নাই। তবে মোতালেবের নাম নিশ্চয়ই শুনেছেন? ওর একটাই কাজ ধরে নিয়ে যেয়ে মুক্তিপণ আদায়। না পেলে মেরে সাগরে ভাসিয়ে দেওয়া। পাঁচ হাজার থেকে পঞ্চাশ লাখ টাকাও মুক্তিপণ নিয়েছে সেই খবরও আছে আমার কাছে। মোতালেবের এলাকাও নিচের দিকে, গভীর সমুদ্রে।”
“অত্যাচারও করেন না, মুক্তিপণও নেন না তাহলে আয়টা আসে কোত্থেকে?”
“আমার ইনকাম ফিক্সড, ধরেন এই বছর এই এলাকায় ছয়শ গোলপাতার নৌকা আছে, নৌকা প্রতি আমার রেট পাঁচ হাজার টাকা। ছয়শ মাছ ধরার পারমিশন আছে, এইটাও পাঁচ হাজার করে। আর মূল টাকাটা আসে শুটকির মৌসুমে, দখলে থাকতে পারলে সেখান থেকে প্রায় দেড় থেকে দুই কোটি টাকা আসে।”
“এইটা তো বিশাল ব্যাপার!”
“আপনাদের কাছে বিশালই মনে হবে। জুলফিকার নৌকা প্রতি নেয় আট হাজার করে, আপনাদের ট্রলারের পেছনে যেই গোলপাতার নৌকাটা আছে সেইটা নূর বাক্কারের, ওর কাছে জানতে পাবেন। আর মোতালেব নেয় ছয় করে। আমার বছরে প্রায় তিন থেকে সাড়ে তিনকোটি টাকার মধ্যে দুই কোটিই যায় সরকারি লোকের হাতে, এছাড়া আমার জনা পঞ্চাশেক লোক আছে, তাদের পরিবার আছে, সবকিছু শেষে একজন রিকশাওয়ালার চাইতে বেশিকিছু ওরা পায় না।”
“আর অস্ত্র কেনা? ঐটার পেছনে খরচ হয় না?”
“না, রাজুর কোন অস্ত্র কেনা না। মাঝে মাঝে গুলি কিনলেও আমি কখনও অস্ত্র কিনিনাই। সরকারি অস্ত্রও না। এইগুলা সব দখল করা অস্ত্র। বিভিন্ন ডাকাতদের থেকে কেড়ে নেওয়া। এমনকি আমার অস্ত্রের বেশির ভাগই এসেছে একবার জুলফিকারের সাথে যুদ্ধে। সেবার আমাকে আটকিয়ে ফেলেছে ভেবে গুলি করতে করতে খালের ভেতর দিকে নিতে থাকে, আমি আমার লোকজনকে গুলি না করে খালি পেছাতে বলি, আর আমি অন্যদিক দিয়ে ওর পেছনে চলে এসে দুইদিক দিয়ে খালের মাঝখানে আটকিয়ে ফেলি। গুলির বাক্স মাথায় তুলে ওর সাথের লোকজন আমার দিকে চলে আসে।”
“তারপর?”
“তারপর আর কী? অস্ত্র ফেলে রেখে জুলফিকারকে হেঁটে চলে যেতে বলি। শত হউক একসময় একসাথে ছিলাম।”
“আর পুলিশের সাথে?”
“হা হা হা, পুলিশের খবর তো পুলিশই দেয়। ওরা ডানদিক দিয়ে এলে আমরা বামদিকে ঘুমাই। তবে র্যা ব আর যৌথ বাহিনীর অভিযান হলে সতর্ক থাকি।”
“খবর কি আগেই পেয়ে যান?”
“পাই। এই যেমন গতকালই খবর পেয়েছি পরশু থেকে কম্বিং শুরু হবে।”
“সে সময় কী করবেন?”
“আমরা যেখানে থাকি বা থাকবো সেদিকে ওদের যাবার সম্ভাবনা নাই, উপরে উঠব না কারণ ওরা আমাদের ঘরবাড়িতেও নজর রাখবে। নিচেও নামবোনা কারণ বেশিদিন নিচে থাকলে আমার সাপ্লাইয়ের সমস্যা হবে, কারণ আমি খুব অল্প বাজার করে চলি। ভেতরের দিকে গভীরে ছড়িয়ে ছিটিয়ে থাকবো।”
“বাঘের ভয়?”
সেইটা থাকবে। একবারের কথা বলি, কালাবগীতে একবার সরকারি লোকজনের ঘেরাওর মধ্যে পড়ি, আমার দলে তখন দশ বারো জন, জোয়ারের সময় কাদা পানিতে সারা শরীর কাদায় ডুবিয়ে শুয়ে ছিলাম, এরপর জোয়ার শেষে ভাটা শুরু হয়, আমাদের সারা শরীর ভাটার কাদায় এমনভাবে মিশে আছে যে উপর থেকে কিছুই বুঝা যায় না। সেই চরে আবার সরকারি লোকজনের খাওয়া দাওয়ার আয়োজন চলছে, মানে পরবর্তী জোয়ার না আসা পর্যন্ত আমাদের সে অবস্থাতেই থাকতে হবে। এমন সময় সামনে কয়েকটা হরিণ ঘুরতে থাকলো, হঠাৎ একটা বাঘ আমাদের পেছন থেকে খাল দিয়ে কাদা পেরিয়ে আমাদের কামরু নামে একজনের কাঁধ শক্ত কিছু মনে করে সেখানে থাবা রেখে বসে থাকলো প্রায় আধা ঘণ্টা, বাঘের ওজনে কাদায় ডাবতে ডাবতে কোনরকমে শ্বাস নিতে পেরেছিলো সে। ওর দুই কাঁধে এখনও ছয়টা আঙুলের ক্ষত আছে।
এইযে এত চাপের মধ্যে থাকেন, সারাদিন একজায়গা থেকে অন্য জায়গায় পালিয়ে পালিয়ে ঘুরেন, বউ বাচ্চা সংসার ফেলে, খারাপ লাগে না?
খারাপ তো লাগেই। আমি তো চাইই ফিরে আসতে, সরকার একটা সাধারণ ক্ষমা দিক আর বলুক ক্রস ফায়ারে দিবে না, আমি রাজু এই বলে দিলাম আমার সবাইকে নিয়ে আত্মসমর্পণ করবো। আরেকটা কথা, আমি যদি আজকে নিজে থেকে আত্মসমর্পণ করিও, তারপরেও তো আমাকে বাঁচিয়ে রাখবে সেই গ্যারান্টি কোথায়? নিজেদের রক্ষার জন্যই তো আমাকে মেরে ফেলবে। আমাকে বাইরে কোনো দেশে পাঠিয়ে দিক, কত লোকজনকে লেবারের চাকরি দিয়ে বিদেশ পাঠায়, আমাকেও পাঠিয়ে দিক, বিদেশে লেবারগিরি করে খাবো কিন্তু এই জীবন আমি চাই না।
ঠিক এই মুহূর্তে এই পরাক্রমশালী মানুষটিকে আমার খুব অসহায় একজন মনে হয়। আমরা দুজনই অনেক্ষণ চুপ করে বসে থাকি। শুধুমাত্র করুণা ছাড়া এই মানুষটার জন্য আর কী ই বা করার আছে আমার?
৭.
সে রাতে প্রায় চার ঘণ্টা ছিলাম ওদের সাথে। পুরো আলোচনাতেই আরো কিছু বিষয় উঠে এসেছিলো যেমন চাঁদার ভাগ বাটোয়ারা কীভাবে হয়। বড় চাঁদাদাতাদের নাম এবং কিভাবে ওরা টাকাটা পাঠায়। এছাড়া আইনশৃংখলা রক্ষাকারী বাহিনীর কোনো কোনো কর্মকর্তার সাথে ওর নিয়মিত যোগাযোগ, কীভাবে সে তার পরিবারের সাথে দেখা সাক্ষাত করে এইসব নিয়ে। এই ঘটনাগুলো এতটাই অবিশ্বাস্য যে অপরপক্ষের সাথে সত্যতা যাচাই ছাড়া একপক্ষীয় ভাবে ব্লগে দেয়াটা অনুচিত হবে আমার জন্য। 
সচল যুধিষ্ঠির বনের শব্দ ধরে রাখার জন্য আমাকে একটা রেকর্ডার দিয়েছিলেন, পুরো আলোচনাই তা দিয়ে ওদের অজান্তেই রেকর্ড করে রেখেছি। তবে রাজু এই কথোপকথন প্রকাশের ব্যাপারে সম্মতি জানিয়ে রেখেছিলো (শুধু ছবির ব্যাপারে ওর আপত্তি ছিলো)।
সুন্দরবন থেকে ফিরে আসার সম্ভবত দিন তিনেক পর শুরু হওয়া যৌথ অপারেশনের সময় ডাকাত মোতালেব মারা যায়। এই অপারেশনের দিন তারিখের কথা রাজু থেকে শুনেছিলাম, মোতালেবও জানতো, তাই সাবধান হবার জন্য সে উপরে তার বাড়িতে উঠে এসেছিলো এবং সেখানেই নিহত হয়। মোতালেব নিহত হবার পর তার কিছু এলাকা (গভীর সমুদ্র) দখল নেয় রায়মঙ্গলে থাকা ভারতীয় ডাকাত দল, আর উপরের অংশ মাননান আর রাজুর দখলে আসে। এই ঘটনার কিছুদিন পর আবার সুন্দরবনে গেলে খইলশাবুনিতে মাননান ডাকাতের মুখোমুখি পড়েছিলাম, আমাদের সতর্ক করে দিয়ে সেখানে ঢুকতে মানা করেছিলো মান্নান। এই মান্নানও পরবর্তীতে নিহত হয়।
ডাকাত জুলফিকারও নিহত হয়েছে বলে শুনেছিলাম। আমি ঢাকা ছেড়ে চলে আসার পর রাজু গ্রেফতার আর নিহত দুই রকমের খবরই শুনেছি। সত্য মিথ্যা যাচাই করতে পারিনি। ডাকাত হাফিজের ছবি দেখিয়েছিলো একজন আমাকে, মিয়া গোলাম পারওয়ারের সাথে, মিছিলে। তাকে আরেকদিন দেখেছিলাম সাতক্ষিরার বর্ষা ট্যুরিজমের অফিস থেকে বের হতে।


সেদিন ছিলো ১০ই জানুয়ারী ১৯৭২



১৯৭১ সালের ২৫শে মার্চের রাত। অপারেশন সার্চ লাইট নামের কুখ্যাত নিধনযজ্ঞ শুরু হয়ে গিয়েছে। সহকর্মী সবাইকে ঢাকা ছাড়ার নির্দেশ দিয়ে ধানমন্ডির ৩২ নম্বর রোডের বাড়ীতে অস্থির পায়চারী করছেন বঙ্গবন্ধু। গোলাগুলির পরিমান সেই সাথে নিরীহ বাঙ্গালীর প্রতিরোধের স্লোগান জয়বাংলা ধ্বনি বাড়ছে। শোনা যাচ্ছে আর্ত চিৎকার আর ছোটাছুটির শব্দ। চুড়ান্ত সিদ্ধান্ত নেবার আগে দোতালার বারান্দা থেকে কয়েকবার ঘুরেও এলেন, শেষবার যখন গেলেন দেখতে পেলেন পাকিস্তানী সেনাবাহিনীর গাড়ী আস্তে আস্তে এগিয়ে আসছে তাঁর বাড়ীর গেটে, ঘড়িতে সময় ২৬শে মার্চ ভোর ১টা ১০মিনিট, বুঝতে পারলেন হাতে আর সময় নেই, ৭ কোটি বাঙ্গালীর আরাধ্য ঘোষনাটি প্রচার করলেন বঙ্গবন্ধু
"I appeal and order you all in the name of Almighty Allah to fight to the last drop of blood to liberate the country. Ask police, the E.P.R., the Bengal Regiment and the Ansars to stand by you and to fight. No compromise. Victory is ours.", 
উনি জানেন ইতিমধ্যেই তাঁর সহকর্মীরা পৌঁছে গেছেন নিরাপদ জায়গায়, এ ঘোষনা বাস্তবায়নের দায়িত্ব তাঁরা ঠিকই পালন করতে পারবেন। মনে প্রশান্তি নিয়ে অপেক্ষায় থাকলেন মৃত্যুর।
বঙ্গবন্ধুর নিজের জবানীতে এ সম্পর্কে শুনুন “ গত সংগ্রামের সময়, ২৫শে মার্চ তারিখে আক্রমণ চলে এবং যখন আমার বাড়িতে মেশিনগান মেরে আমাকে গ্রেফতার করে, তখন আমার সহকর্মিদের আমি হুকুম দিয়েছিলাম, যাও, চলে যাও যার যার এলাকাতে, গিয়ে প্রতিরোধ-আন্দোলন গড়ে তোল এবং সংগ্রাম চালিয়ে যাও! ... ... ... ... যখন আমি বুঝতে পারলাম আর সময় নেই এবং আমার সোনার দেশকে চিরদিনের মত ছেড়ে যেতে হচ্ছে, তখন আমার মনে হল, এই বুঝি আমার শেষ। তখন আমি চেষ্টা করেছিলাম কেমন করে বাংলার মানুষকে এ খবর পৌঁছিয়ে দেই এবং তা আমি পৌঁছিয়ে দিয়েছিলাম তাদের কাছে। সেদিন আমি লাশ দেখেছি, রক্ত দেখেছি। সেই রক্তের উপর দিয়ে আমাকে নিয়ে যাওয়া হয়, সেই রক্তাক্ত মানুষের লাশের পাশ দিয়ে আমাকে গ্রেফতার করে নিয়ে যাওয়া হয়। সে আগুন আমি দেখেছি। শুধু বলেছিলাম, তোমরা আমাকে হত্যা কর, আমার মানুষকে মেরোনা। তারা আমার কথা শুনে নাই... ... ... ...”[১] 
কিন্তু না, বিধাতার ইচ্ছা ছিলো অন্যরকম। পাকিস্তানী সেনাবাহিনী তাঁকে তুলে নিয়ে গেলো, বাংলাদেশ থেকে পাকিস্তানের কারাগারে। ৯ মাসের উপর কারাগারে আটক বঙ্গবন্ধু নানাভাবে মানসিক নির্যাতনের শিকার হলেও একবারের জন্যও বিন্দুমাত্র টলানো যায়নি তাঁকে।
একাত্তরের অক্টোবর মাসের শেষাশেষি সময়। রাত দেড়টা কি দুটো। শুনতে পেলেন মাটি কাটার শব্দ আর ফিস-ফিসানি আওয়াজ। কান সজাগ করে যা শুনলেন তা অবিশ্বাস্য না হলেও ভয়ঙ্কর। পাঞ্জাবী ও উর্দু মিশানো আলোচনা হচ্ছিলো কারারক্ষী ও মাটি কাটা শ্রমিকের মাঝে। মর্মার্থ এই যে, শেখ মুজিবের গাদ্দারী আর সইবেনা ইয়াহিয়া খান, অখন্ড পাকিস্তানের কনফেডারেটেড অস্তিত্বের প্রস্তাবও গতকাল ঘৃণাভরে প্রত্যাখ্যান করেছে মুজিব। তাই হুকুম জারি হয়েছে জেলখানার ভিতরেই কবর খননের। যাতে সুবেহ সাদেকের সময় ফাঁসি দিয়ে শেখ মুজিবের কবর হয়ে যায়। ঠিক সেই মুহূর্তে বিপদ সংকেত পেলে যা সচরাচর করতেন, তাই করলেন বঙ্গবন্ধু “আলহামদু লিল্লাহ আর কুলহুয়াল্লাহ সূরা পড়লাম। হঠাৎ করে শঙ্কিত হয়ে পড়লাম, পূর্ব ঘোষনামতে ইয়াহিয়ার দোসররা কি সত্যই বাংলাদেশকে মাটির সাথে মিশিয়ে দেবে। একমাত্র আল্লাহই পারেন বাঙ্গালিদের রক্ষা করতে গোলামীর জিঞ্জির থেকে।” কয়েক সেকেন্ড নীরব থেকে বাষ্পরুদ্ধ কন্ঠে বললেন, “সে রাতে বড় বেশি বিচলিত হয়ে পড়েছিলাম।” [২] 
অবশেষে একদিন পূব দিগন্তে দেখা দিলো লাল সূর্য। তারও কিছুদিন পর ১৯৭২ সালের ৮ই জানুয়ারী কারাগার থেকে বাইরে এলেন বঙ্গবন্ধু। সেখান থেকে সোজা লন্ডন, তৎকালীন বৃটিশ প্রধানমন্ত্রী এড্‌ওয়ার্ড হীথের সাথে সাক্ষাত শেষে রাজকীয় বিমানে চড়ে এলেন দিল্লী, ভারতের তৎকালীন রাষ্ট্রপতি ভরগাগিরি ভেঙ্কট গিরি, প্রধানমন্ত্রী ইন্দিরা গান্ধী সহ পুরো মন্ত্রীসভা, সশস্ত্র বাহিনীর প্রধানগণ লালগালিচা বিছিয়ে বরন করে নিলেন বঙ্গবন্ধুকে। এদিকে তেজগাঁ বিমানবন্দরে লাখো কোটি বিজয়ী বাংগালী অধীর আগ্রহে অপেক্ষায় তাঁর। একসময় অপেক্ষা শেষে রাজকীয় বিমানের সিড়ি বেয়ে অশ্রুসিক্ত বঙ্গবন্ধু চোখ মুছতে মুছতে নেমে এসে মিশে গেলেন জনসমুদ্রে।
সেদিন ছিলো ১০ই জানুয়ারী ১৯৭২ সাল।

ঐতিহাসিক সেই দিনটির কথা আমরা অনেকেই এখন আর মনে করিনা, বর্তমান প্রজন্মের অনেকেই তা শুনেওনি। আমাদের মনে আর বর্তমান প্রজন্মের কাছে সেই দিনটির গুরুত্ব তুলে ধরার চেষ্টায় নিচের এই ব্যানারটি করা হয়েছে।

সূত্রঃ
[১] ৪ঠা নভেম্বর ১৯৭২ সালে সকাল ১০-৪০ মিনিটে তৎকালীন গণপরিষদের এ্যাসেম্বলীতে বাংলাদেশের শাসনতন্ত্র উপস্থাপনকালে বঙ্গবন্ধুর ভাষণ
[২] ডঃ মোহাম্মদ ফরাসউদ্দিনের স্মৃতি কথা থেকে


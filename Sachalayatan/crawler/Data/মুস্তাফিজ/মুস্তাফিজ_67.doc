জাফলং



জাফলং যাইনি কখনো। এবারে যখন সিলেট পৌঁছালাম ঘড়িতে রাত সাড়ে দশ। পাঁচ মিনিটের মাথায় ফখরুল ভাই রুমে এসে হাজির। চিটাগাং ভার্সিটি থেকে পড়াশুনা শেষে জয়ন্তিয়া ডিগ্রী কলেজে পড়ান। ভদ্রলোকের আসল পরিচয় দেশের ফটোগ্রাফিক সোসাইটি গুলোর অন্যতম সিলেট ফটোগ্রাফিক সোসাইটির সভাপতি। খুবই ভালো ছবি তোলেন, ছয় ফুটের উপর লম্বা ফখরুল ভাইকে দেখতে মস্তান মস্তান লাগে, ভার্সিটিতে পড়াকালীন সেসবেও হাতে খড়ি হয়েছে শুনেছি। রাত প্রায় দেড়টা পর্যন্ত আমাদের আড্ডার অনেকগুলো বিষয়ের মাঝে জাফলং যাত্রার কথাও ছিলো। ঠিক হলো পরদিন দুপুরের পর জাফলং এর দিকে যাবো।
সিলেটে এসেছিলাম কাজে, থাকতে হবে দিন চারেক, সকালে আমার কাজ ছিলো একটা সাংবাদিক সম্মেলন সামলানো। সেটা সেরে ফেললাম দ্রুতই। আলবাবরা সাংবাদিকতা ছাড়ার পর সিলেটের সাংবাদিকদের মেধা নিয়ে কথা তোলাই যায়, একটা সিরিয়াস বিষয় নিয়ে সম্মেলন সেখানে প্রশ্ন এলো পারিবারিক বিষয়ে। 
নজরুল ভাই সপরিবারে আলবাবের অতিথি হয়ে সিলেটে। কথা হলো, ঠিক করলাম একসাথেই জাফলং যাই, মজা হবে। সকাল থেকেই টিপ টিপ বৃষ্টি, মাঝে একটু রোদ আশার আলো ছড়িয়ে আবারো সরে যায়। আবার দেরী হয় এই ভাবনায় দুপুরের খাবার না খেয়েই মুরারী চাঁদ কলেজের সামনে যেয়ে বসে থাকলাম। সুন্দর একটা টিলার উপর কলেজটি স্থানীয় ভাবে এমসি কলেজ নামেই পরিচিত, আমার সংগী ফকরুল ভায়ের বাবা একসময় এ কলেজের ইংরেজী বিভাগের প্রধান ছিলেন। কলেজ প্রতিষ্ঠার প্রথমদিকে এদিককার রাস্তা ঘাট খুব দূর্গম ছিলো, মাঝে মাঝেই বাঘের দেখা মিলতো, দূর্গম হলেও যারা কষ্ট করে এখানে পড়াশুনা করেছেন সেরকম স্থানীয় দুএকজনের মধ্যে এমূহুর্তে মনে পরছে মুসলিম চৌধুরীর নাম, পরবর্তিতে ডঃ আতাউল করিম বা আধুনিক কালের নাসার বিজ্ঞানী অমিত চন্দ্র দে এই কলেজেরই ছাত্র। আমি আর ফখরুল ভাই দুজন কিছুক্ষণ কলেজের সামনের রাস্তায় হাঁটাহাঁটি করলাম, দোকান থেকে কোক এনে খেলাম, এরপর গাড়ীর ভেতর ক্যাসেট ছেড়ে দিয়ে গান শুনা। পন্ডিত রাজন আর সাজন মিশ্র রাগ ভৈরবী, আহির ভৈরব ছেড়ে ইমন কল্যানে চলে এসেছেন তারপরও উনাদের দেখা নেই, মন্দও লাগছেনা বসে থাকতে। হঠাৎ রিয়ার ভিউ মিররে এলোমেলো ভাবে এগিয়ে আসা গাড়িটির দিকে চোখ পড়ে গেলো, নাবালক ছাড়া এভাবে কেউ গাড়ী চালায়? দৃষ্টি চালকের দিকে ফেরাতেই চমকে উঠলাম, আরে এযে আমাদের আলবাব!
সিলেটের যে জিনিষটা আমি বেশী হিংসা করি সেটা হলো সেখানকার রাস্তা, সম্ভবত বাংলাদেশের সবচাইতে সুন্দর রাস্তা গুলোর সবকয়টাই এ অঞ্চলে। এ সৌন্দর্যের শুরু আপনি যখন ঢাকা, নারায়ণগঞ্জ পেরিয়ে নরসিংদীতে এসে পড়বেন, সেখান থেকে ভৈরব, আশুগঞ্জ, হবিগঞ্জ সবকিছু পেরিয়ে সিলেট হয়ে একদম তামাবিল পর্যন্ত। আহা এমন খাদ বিহীন মসৃণ রাস্তা। আগেরদিন সন্ধ্যায় যখন ঢাকা ছাড়ি প্রচন্ড বৃষ্টি, রাস্তায় ট্রাফিক কম, মাঝখানে একবার বিরতী সহ সাড়ে তিন ঘন্টায় সিলেট শহর, গাড়ী চালানোর মজাই আলাদা। আজ এমসি কলেজ পেরিয়ে যখন তামাবিলের রাস্তায় উঠলাম মন জুড়িয়ে গেল অন্য আরেকটা কারনে। দুপাশে দৃষ্টির প্রায় পুরোটা জুড়েই পানি, মাঝে কিছু উঁচু জায়গায় বিচ্ছিন্ন বসতী, ডান দিকের বিশাল জলাভুমিতে ইতিউতি ঘুরে বেড়াচ্ছে নৌকা, তারও দূরে মেঘের আড়ালে উঁকিদেয়া পাহাড়। কি অসম্ভব সুন্দর। সবুজ সেই পাহাড়ে মাঝে মাঝে সাদা ঝরনা, যতই সামনে যাচ্ছি স্পষ্ট হচ্ছে, সিমানার বাধ্যবাধকতার বালাই না থাকলে কাছে যেয়ে ঝরনার গান শুনে আসা যেত।
রাস্তায় একটু খোলামতন জায়গা পেয়ে গাড়ী থামালাম। নদী এখানে রাস্তার ডানদিক প্রায় ছুয়ে যাচ্ছে। কাছে যেয়ে দেখি কী সুন্দর নীল, তার মাঝে মেঘের ছায়া, ফকরুল ভাই জানালেন সারাবছরই এখানকার পানি নীল থাকে। নদীর পাড়ে বালু আর ছোট পাথরের কোয়ারী, দুই তিনটা ট্রাক দাঁড়িয়ে আছে, বালু আর পাথর তুলছে পরিশ্রমী কিছু মানুষ। জায়গাটার নাম সারীঘাট, নদীর নামে নাম। এখানথেকে নদীপথে পূবের দিকে লালাখেল নামে একজায়গার কথা শুনেছি, চা বাগানে ঘেরা স্বর্গীয় জায়গাটাতে একবার যাবার আমন্ত্রণ ফিরিয়ে দেয়াটা বোকামী ছিলো বুঝতে পারছি। মনস্থির করলাম লালাখেল যাবো, রোযা আসার আগেই।
পাথর তোলা পরিশ্রমী মানুষের ছবি তুলতে দেখে ফকরুল ভাইয়ের তাড়া খেলাম, সূর্য আকাশে থাকতে থাকতেই আরো বড় একটা কোয়ারী দেখিয়ে আনবেন আমাকে। জয়ন্তীয়ার সাংসদ ইমরান চৌধুরীর মালিকানাধীন সে কোয়ারী আরো বিশাল, আর সেখানকার নৈসর্গিক সৌন্দর্য তুলনাহীন। ঘড়ি ধরা দশমিনিটে চলে এলাম সেখানে। বৃষ্টি পড়ছে ফোঁটায় ফোঁটায়। মূল রাস্তার কাছে সাংসদের বাড়ীর সামনে গাড়ী রেখে হাঁটছি, একটু ভেতরে আসতেই পাহাড়ের ফাঁক দিয়ে নীচে তাকিয়ে অবাক হবার পালা। নদী এখানে ছোট্ট একটা লেগুনের মতন, তিনদিকে পাহাড় ঘেরা যার পুরোটাই ভারতে, উপর থেকে নেমে আসা নদীর মাঝামাঝি বাংলাদেশের সীমানা, লেগুন পেরিয়ে পাহাড়ের ফাঁকে প্রায় ত্রিশহাত চওড়া নদীর কিছুটা দেখা যায়, ডুব দিয়ে পাথর তুলতে যেয়ে পাথরের টানে সীমানার ওপারে ভেসে উঠে নদীর ঐ মুখটাতে পাখির মত গুলি খেয়ে মারা গেছে অনেক শ্রমিক যার পুরো হিসাব কারো কাছে নেই। আমরা যখন গেলাম মোটামুটি শ,খানিক মানুষের কেউ কেউ ভারতীয় সিমান্ত রক্ষীর শেন্য দৃষ্টির সামনে পাথর তুলছে, কেউবা ট্রাক ভরছে তুলে আনা পাথরে, সেই ট্রাক আবার প্রচন্ড ঘোঁ ঘোঁ শব্দে পাহাড় বেয়ে উঠে যাচ্ছে। পরবর্তি দুদিন আরো দুবার এসেছি এ জায়গাটায়, কোনকিছু না করেই শুধু সামনে দৃষ্টি মেলে ঘন্টার পর ঘন্টা কাটিয়ে দেয়া যাবে এখানে। একদিন দেখতে পেলাম এপাড়ে যতটুকু দৃষ্টি যায় সারি সারি পাথর তোলা নৌকা ছড়িয়ে আছে মালার মত, বিশ্রাম নিচ্ছে, কি অদ্ভুত সুন্দর দৃশ্য, চোখে না দেখলে বিশ্বাস আনা কঠিন।
মুগ্ধ হয়ে আছি, এরই মাঝে আবার তাড়া, জাফলং যেতে হবে, একটু পর আলো আরো কমে যাবে। প্রথম দিন জাফলং যেয়ে নিরাশ হয়ে ফিরেছি। পরদিন ভোরে আবারো গিয়েছি, সকাল ছয়টায় রওনা দিয়ে আধাঘন্টায় জাফলং এ, সীমানার ওপারে ভারতের ডাউকি, ডাউকি তো দূরের কথা, প্রচন্ড বৃষ্টিতে দশ হাত দূরে সব সাদা, কিছুই দেখা যায় না, জাফলং এর শেষ মাথায় রাস্তায় পাহাড়ি ঢল নেমে এসেছে, পাহাড়ের নীচের ঘর বাড়ী দোকান বালুতে ভরিয়ে দিয়ে রাস্তার উপর একহাত জমে গেছে বালুতে। সহযাত্রীদের নিষেধ অমান্যকরে বৃষ্টিতে নেমে গেলাম ক্যামেরা হাতে, পলিথিন মুড়িয়ে হেঁটে আসছে এক লোক বা বৃষ্টিতে হেঁটে যাচ্ছে মানুষ, কখনও তেমন ছবি তোলা হয়নি। এমন অতৃপ্তিতে পরদিন আবারো গেলাম। তারপরদিনও। কী এক মায়ায় জড়িয়ে রেখেছে জাফলং আজও ঠিক বুঝে উঠতে পারিনি।
ছবি ১। কাজ শেষে বাড়ীফেরা

ছবি ২। জায়গার নাম জয়ন্তীয়া

ছবি ৩। বালু শ্রমিক

ছবি ৪। আলবাব জুনিয়র

ছবি ৫। বালু শ্রমিক নৌকা নিয়ে যাচ্ছে

ছবি ৬। নৌকা গুলো বিশ্রাম নিচ্ছে, ওপারে ভারতের ডাউকী

ছবি ৭-৮-৯। পাথর কোয়ারী



ছবি ১০। ঐ দেখা যায় ঝরনা

সবশেষে আলবাব পরিবার আর নজরুল পরিবার




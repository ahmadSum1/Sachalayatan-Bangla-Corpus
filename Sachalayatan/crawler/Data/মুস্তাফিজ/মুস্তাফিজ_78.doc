নির্ঘুম রাত, সমুদ্র যাত্রা আর স্কুবা ডাইভ



" নির্ঘুম রাত, সমুদ্র যাত্রা আর স্কুবা ডাইভ" আমার মালয়েশিয়া ঘুরে আসার দ্বিতীয় দিন
ডিনার সেরে বাসায় যেতে যেতে রাত বারোটার উপর। চোখ ঘুমে ঢুলু ঢুলু। বাসায় ফিরেই অরূপ কম্পিউটার নিয়ে বসে গেলো সচলে ছবি পোস্ট দিতে, কি মজা, আমাদের এখানে নেটের স্পীড ঝামেলা হলেও ওদের তা কম। একটু পরেই রওয়ানা দেবো মার্সিং এর উদ্দেশ্যে, মার্সিং এখান থেকে প্রায় সাড়ে চারশো কিমি, ওর ধারনা সময় লাগবে ৪ ঘন্টার মত, সেখান থেকে সাড়ে দশটার ফেরিতে তিওমেন। আসার আগে কথা ছিলো ভোর চারটার দিকে যাত্রা শুরু করবো, দুজনে কথা বলে সময় চেঞ্জ করলাম, অল্প ঘুমিয়ে গাড়ী চালানোর চাইতে এখন না ঘুমিয়ে চলে যাওয়াটাই ভালো। মাশীদ কফি বানিয়ে দিয়ে ঘুমাতে চলে গেলো, সকালে ওর কী যেন একটা মিটিং আছে। আমরা কিছুক্ষণ কম্পিউটার আর টিভি গুঁতাগুতি করে নীচে নামলাম।
রাত অনেক, মাঝে মাঝে হুস করে গাড়ী যাচ্ছে, এত রাতেও লাল বাতি দেখে থেমে যাচ্ছে গাড়ী। আমরাও বের হলাম। হাইওয়েতে উঠে ছোট্ট গাড়ীর আরেক রূপ, চার হাজার আর পি এম এ একশ ত্রিশ/চল্লিশ কিমি স্পিডে চলছে। কোন ঝাঁকি নাই, গাড়ির হর্ন নাই। আমাদের মত আরো অনেককেই দেখলাম দুরদুরান্তে যাবার জন্য রাস্তায়, জানলাম বেশির ভাগই সিংগাপুরের দিকের যাত্রী। কুয়ালালাম্পুর থেকে সিঙ্গাপুর যাওয়া সহজ। ড্রাইভ করেই যাওয়া যায়। অরূপের গানের কালেকশন ভালো, হাল জমানার মিলা থেকে শুরু করে পুরনো দিনের বাংলা গান সবই আছে। এম পি থ্রি সেট বলে চালানোও সুবিধা, সিডি রাখার ঝামেলা নেই।

রাত জেগে থাকলে আমার আবার একটু পর পর চা খাবার বাতিক। এই হাইওয়েতে বিশ্রাম, হাত মুখ ধোয়া, হাল্কা নাস্তা করার অনেকগুলো জায়গা আছে। তেমন একটা জায়গায় দাঁড়ালাম, মাঝ রাতে অল্প কিছু মানুষ বসে আছে, দুজন টেবিলে মাথা রেখে ঢুলছে। টিভিতে আগ্রহ নিয়ে বাকিরা ফুটবল দেখছে। মিনিট দশেক সময় কাটিয়ে উঠলাম। যেতে হবে অনেকটা পথ।
রাস্তায় আরেকবার দাঁড়াতে হয়েছিলো তেল নেবার জন্য। সেই স্টেশনে ব্রাহ্মনবাড়ীয়ার মহসিনের সাথে দেখা, বাংলাদেশ থেকে এসেছি শুনে আনন্দ তার দেখে কে। ভেতরে নিয়ে যেয়ে তার বসের সাথে হাত মিলিয়ে দিলো আমার। তেল নেবার পরপরই সিট বদলালাম দুজন। ড্রাইভিং সিটে এখন আমি। জিপিএস আর রাস্তার মার্কিং দেখে চালাচ্ছি, একটু পরই হাইওয়ে শেষ, হিসাবে প্রায় শদেড়েক কিমি বাকি, এই শদেড়েক কিমি রাস্তা ভয়াভহ, পাহাড়ের মাঝদিয়ে আঁকাবাকা আর উঁচুনিচু, ঘুম ঘুম ঢুলুঢুলু চোখে সাবধানে চালাতে হচ্ছে। পাশের সিটে অরূপ ঘুমিয়ে গেলেও একটু পর পর উঠে নির্দেশ দিচ্ছে, ঠিক বিশ্বাস করে উঠতে পারছেনা আমাকে, মার্সিং শহরের কাছাকাছি এসে আবারো সিট বদলানো হলো, বেড়াতে এসে ট্রাফিকের ঝামেলায় কে পড়তে চায় বলেন? 
 
ভোর সাতটার একটু পর মার্সিং পৌঁছালাম। সেখানকার পার্কিং এ গাড়ী রেখে জেটিতে গেলাম, হাত মুখ ধোয়া, টয়লেট সারা, নাস্তা করা আর রিসোর্টের লোক থেকে কাগজ পত্র নেয়া, কাজ অনেক। এ এরিয়াতে মুসল্মানের সংখ্যা বেশী, মেয়েদের সবার মাথায় হিজাব, সহজেই আলাদা করা যায়। নাস্তা করলাম নারকেল দুধ আর বাদাম দেয়া ভাত একটু চাটনী সাথে একটা ডিম আর কেচকী মাছের শুটকী। খেয়েদেয়ে গাড়ীতে বিশ্রাম নেবার চেষ্টাটা মশার জ্বালায় হলোনা। সময়ও হয়ে এসেছে তাই জেটিতে চলে এলাম। আমাদের মত অনেকেই ফেরির অপেক্ষায়। কাছেধারে বলে সিঙ্গাপুরের লোকজনই বেশী, ইউরোপিয়ানও আছে অনেক। এখানকার ফেরী গুলো আমাদের দেশের মতন, সময় মানেনা, ঘণ্টা খানিক দেরীতে ফেরী ছাড়লো, ভেবেছিলাম ছাদে বসে যাবো, শুনলাম ছাদে বসা নিষেধ, মন খারাপ করে সিটে বসে ঘুমিয়ে গেলাম। কতক্ষন ঘুমিয়েছি জানিনা, ঘুম ভেঙ্গে জানালা দিয়ে তাকাতেই মন ভালো হয়ে গেলো, দূরে পানির উপর জেগে আছে তিওমান, আস্তে আস্তে স্পষ্ট হচ্ছে চেহারা, নীল পানিতে সবুজের দলা হয়ে ভেসে আছে। দক্ষিনের দিকটার উপরের অংশ মেঘে ঢাকা, তিওমানের উঁচু চূড়াটা সেখানেই, ১০৩৮ মিটার উঁচু গুনাং কাজাং।
ফেরী গুলো প্রথমে দ্বীপের দক্ষিনেই থামে, এরপর আস্তে আস্তে লোক নামাতে নামাতে উত্তরের দিকে যায়। আমরা ছিলাম সালাং এ, এটা সবার শেষে, সালাং যখন পৌঁছালো সময় দুপুর দুটো। ফেরী থেকে নেমে কয়েকশ মিটার হেঁটে পাড়ে পৌঁছানোর পর আমাদের ঠিকানার খোঁজ নিতে যেয়ে শুনলাম হাঁটতে হবে প্রায় এক কিমি।
 
আমাদের ডান দিকে খাবার দোকান, রিসোর্ট আর তার পেছনে পাহাড়, বামে কয়েক হাত বিচ পেরিয়ে নীল সমুদ্র, উত্তরের দিকে যাচ্ছি আমরা, যেতে যেতে সবশেষে সালাং বিচ রিসোর্ট। রুমে ব্যাগ রেখে ঝটপট খেয়েই বের হলাম, স্কুবা ডাইভের খোঁজ নিতে হবে।
 
 
 
স্কুবা করার স্বীকৃত নিয়ম হলো অবশ্যই ট্রেনিং থাকতে হবে, যার যতটুকু ট্রেনিং সে অনূযায়ী ঠিক করা হবে কতটুকু পানির নিচে যেতে পারবে। আমরা দুজনই নবীশ, সে হিসাবে আমাদের স্কুবা গীয়ারই পড়তে দেবার কথা না। তারপরও সাহস নিয়ে দেখা করলাম আইরিশ ট্রেনার ডেভিডের সাথে। চমৎকার মানুষ। অনেক কথাবার্তার পর প্রাথমিক জ্ঞানদান শুরু হলো, হাতে কলমে দেখানোর পাশাপাশি ৪০মিনিটের ভিডিও, এরপর ছোট্ট একটা পরীক্ষা, দুজনই পাশ করলাম তাতে, খুশী হয়ে পানিতে নামার অনুমতি মিললো, ডেভিডও আমাদের সাথে, পানিতে নামার পর আরোকিছু সেফটি ম্যাটার ডুবে ডুবে দেখালেন, অনুশীলন করালেন, এরপর মিনিট পাঁচেক একা একা ঘুরে তীরে উঠলাম আমরা। আশাহত হলেও ডেভিডের থেকে শেখা বিষয় গুলো ভুলবার নয়, পরের দিন স্নোরকলিং করতে যেয়ে সে অভিজ্ঞতা খুব কাজে দিয়েছে আমাদের। ভবিষ্যতেও লাগবে।
 
রিসোর্টে পৌঁছতে পৌঁছতে ঝুপ করে সন্ধ্যা নেমে গেল, লাল, হলুদ, সোনালী রঙ ছড়িয়ে আস্তে আস্তে অন্ধকার হয়ে এলো পশ্চিমের আকাশ, গোসল করে রাতের খাবার খেয়ে নিলাম, এরপর হাঁটতে হাঁটতে জেটির দিকে এসে কিছুক্ষণ উদ্দেশ্যহীন ঘোরাঘুরি করে আবারো কিছু খেয়েদেয়ে রুমের দিকে চলে এলাম, অনেকটা সময় নির্ঘুম কাটানোর ফলে মাথা ব্যাথা করছে আমার, শোয়ার সাথে সাথে ঘুম আসবে আশা করি।
 



পোস্টার, বিজয় দিবস



৭১ সালে এসময় সবে পেরিয়ে দশে পড়েছি। থাকতাম ময়মনসিংহে। মুক্তিযুদ্ধের প্রায় পুরোটা সময় একজায়গা থেকে অন্যজায়গায় দৌড়াতে হয়েছে। পায়ে হেঁটে, রিকসায় কিংবা মাইক্রোতে। পাকিস্থানীদের আক্রমণ থেকে বাঁচতে মাইক্রোতে থাকতো পাকিস্থানী পতাকা আর ঘের দেয়া রিকসার সামনে কোরান শরীফ। মজা হতো আমাদের পোষা টিয়ে পাখিটাকে নিয়ে, ৭০এর সময়ই তাকে জয়বাংলা বলা শিখিয়েছিলাম, যখন তখন শীষদিয়ে উঠতো জয়বাংলা বলে। হানাদার অধ্যুষিত এলাকা দিয়ে যাবার সময় তাই সাবধানে থাকতে হতো, মুক্ত দেশে সম্ভবত ৭২ এর প্রথম দিকে বড়মামা একদিন বাসায় এসে খাঁচা থেকে টিয়ে টাকে ছেড়ে দিলেন, বললেন আমরা স্বাধীন হয়েছি তুই কেন পরাধীন থাকবি, চলে যা। তিন তলার বারান্দার মেঝে থেকে উড়াল দিয়ে রেলিং, সেখান থেকে জানালার কার্ণিশ তারপর সামনের লিচু বাগানে জয়বাংলা বলে উড়ে গেলেও এরপর কয়েকদিন আশে পাশেই ছিলো, খাবার দিলে হাতের উপর থেকে ঠুকরে খেতো, একদিন বুঝে গেলো খাঁচায় আটকে থাকার দিন শেষ, এরপর আর দেখিনি।
দৌড়ের উপর থাকা দিনগুলোতে হানাদার বা রাজাকার যেমন দেখেছি তেমন মুক্তিযোদ্ধাদের সাথেও সাক্ষাৎ হয়েছে। আর্মি বা রাজাকার দেখে সিটকে থাকলেও সামনে মুক্তিযোদ্ধা দেখলে খুশী হয়ে উঠতাম আমরা। একবার রিকসায় ফুলবাড়ীয়া যাবার পথে তেমন ৪জনের একদলের সাথে দেখা, আমরা রিকসা থামালে ওরা ফেলে আসা পথে পাকিস্থানীদের অবস্থান জানতে চাইছিলো, আব্বা ওদের সাথে আলাপের সময় সপ্তম/অষ্টম শ্রেণীতে পড়া আমাদের সবার বড়ভাই রিকসা থেকে নেমে শেষ দেখা পাকিস্থানী দলটির এমন বিবরণ দিলেন যে ওদের একজন বলে উঠলো একদম ছবির মতন।
রাস্তায় পড়ে থাকা বেওয়ারিশ লাশ দেখাও এসময়ে, যদিও ছোট বলে সামনে কোথাও লাশ পড়ে থাকলে আমাদের উপর নির্দেশ ছিলো চোখ বন্ধ করে থাকার, তারপরও দেখেছি, এত মানুষ মেরেছে ওরা, এত লাশ রাস্তায় যে অন্ধ হলেও ঠিক দেখতে পেতাম।
দূর থেকে গোলাগুলির শব্দ প্রতিদিনই শুনতাম, বড়রা শব্দ শুনে সন্ত্রস্থ হয়ে উঠলেও আমরা তর্ক করতাম কোন ধরণের অস্ত্র তা নিয়ে, এই যুদ্ধ আমাদের শত্রুকে যেমন চিনিয়েছে তেমন অনেক অস্ত্রও চিনিয়েছে। বিমান থেকে গোলা ফেলার দৃশ্য দেখতে নির্দেশ অমান্য করে ট্রেঞ্চের উপর উঠে আসতাম, ময়মনসিংহ মেডিক্যালে যেদিন বোমা পড়ে সেদিন এরকম ট্রেঞ্চ থেকে উঠে আসার সাথে সাথে উত্তেজনায় মুখে রাখা কাঠের টুকরাও ফেলে দিয়েছিলাম, যা বোমার কাপুনি বন্ধে কাজে লাগতো, এরপর বোমার শব্দ আর শকে দাঁতে জিহবার কামড় বেশ কয়েকদিন ভুগিয়েছে।
পুরো নয় মাসে একবারও গোলাগুলির মাঝে পড়িনি শুধু শেষদিন ছাড়া, ১৫ তারিখ থেকেই জল্পনা শুনছিলাম স্বাধীনতা শুধু সময়ের ব্যাপার, ময়মনসিংহ এরই মাঝে মুক্ত। সেই ১৫ তারিখ পালিয়ে আসা দলছুট আর পাকিস্তানীদের পরিত্যাক্ত কিছু রাজাকার আমরা ফুলবাড়ীয়ার যে গ্রামে ছিলাম সেখানকার স্কুলে এসে আস্তানা গাড়ে। ১৬তারিখ ভোরে বাড়ির পেছনে যখন খেলা করছিলাম সেসময় মুক্তিযোদ্ধারা সেই স্কুল ঘীরে ফেলে গুলি করা শুরু করলে 'লাইন অব ফায়ারে' আমরা ক্ষেতের আইলের পাশে লম্বা লম্বি হয়ে শুয়ে ছিলাম, অবশ্য মিনিট দশেকের ভেতরই রাজাকাররা আত্মসমর্পণ করলে যুদ্ধ শেষ হয়ে যায়। সেদিনই ভারতীয় রেডিওতে দেশ স্বাধীন হবার কথা শুনি।
দিন দুই পর ফিরে আসি শহরে।
ছোটবেলায় ডাকটিকিট জমাতাম, সম্ভবত ৭২সালে বাংলাদেশে একটা ডাকটিকিট ছাপা হয়েছিলো থিমটা ছিলো এরকম- মাঠে একটা মাথার খুলি পড়ে আছে আর তার ভেতর থেকে মাথাচাড়া দিয়ে উঠছে ফুলগাছ। নীচের পোষ্টারটা ঐ টিকিটটার কথা মনে পড়াতেই।



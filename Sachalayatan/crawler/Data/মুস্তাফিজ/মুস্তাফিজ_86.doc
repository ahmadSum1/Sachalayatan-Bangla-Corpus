বইমেলা সচলমেলা



গতকাল মেলায় যাবোনা ভেবেছিলাম, ঠিক করেছিলাম সারাদিন বাসায় কাটাবো, শেষ কবে পূরো একটাদিন পরিবারের সাথে কাটিয়েছি মনে পড়েনা। পরশু মেলা থেকে বাসায় ফিরে দেখি আমার ছেলে শহীদ মিনারে যাবার অনুশীলন করছে, পোস্টার লিখেছে ‘রাষ্ট্রভাষা বাংলা চাই”। সিদ্ধান্ত পাল্টিয়েছি সেসময়, শহীদ মিনারে যাবো, মেলাতেও যাবো।

আগের দিন মেলা থেকে ফেরার সময় ছবিরহাটে ঢুঁ মেরেছি আমরা কয়জন, সেখানে গান করছিলেন কলকাতা থেকে আসা শিল্পী কল্লোল দাসগুপ্ত। বছরখানিক আগে একটা ব্লগে কল্লোলের কথা পড়েছি, সেদিন সামনা সামনি দেখার সূযোগে ছবি তোলার ইচ্ছাটা সামলাতে পারিনি, বেশ কয়টা তুলেছি, জানিনা উনাকে পাঠাতে পারবো কিনা, সুমেরু দা বা শ্যাজাদি হয়তো সহায়তা করতে পারবেন। নিচের ছবিটা সেসময় তোলা।

মেলায় প্রায় প্রতিদিন যাওয়া হয়। সাথে থাকে ক্যামেরা, সচলদের অনেকের সাথে মেলা উপলক্ষ্যে দেখা হয়, খেয়াল করলাম ক্যামেরা ছাড়া আমাকে কেউ ভাবতে পারেনা, আমিও ছবি তুলি, বিশেষ করে সচলদের বইয়ের মোড়ক উম্মোচনের। গত পরশু তুলেছি তেমন কয়টা। সচলদের বই হাতে গর্বিত মুখ দেখতে কার না ভালো লাগে। নিচে দেখুন “স্বাতীর উঠোন” হাতে মাসুদা ভাট্টি। যেন সন্তান হাতে নিয়ে দাঁড়িয়ে আছেন।

কিংবা ভুত তুলে ধরে আবু রেজা

টমবয় হাতে ভাবীকে দেখে বোঝার উপায়নেই সারাদিন শুদ্ধস্বরে ধুলা টেনেছেন বসে বসে

শিমুলের অনুপস্থিতিতে তার বই তুলে ধরার লোকের অভাব দেখা যায় নি।

যেমন দেখা যায়নি অমিতের বইয়ের বেলায়

তবে সবচাইতে হৈ হৈ রৈ রৈ ব্যাপার ছিলো গতকাল, প্রথমে মঞ্চ দখল, দখল পর্ব খুব সহজে সমাধা হবার পর দেখা গেল মোড়ক উম্মোচনের বই আর প্রকাশক নেই, উপস্থিত সব সচলের হাতে ফোন, এক এক করে ডেকে আনা হলো সবাইকে, এরই মাঝে আনিস ভাই অটোগ্রাফ নেবার জন্য বই বাড়িয়ে ধরেছেন।



অতঃপর মৃদুলের উপস্থাপনায় শুরু হলো মূল অনুষ্ঠান


প্রথমেই জুবায়ের ভায়ের ‘সিকি-আধুলি গদ্যগুলি’। উনার সাথে পরিচয় ছিলোনা আমার, যখন সচলায়তনের সাথে যুক্ত হলাম ততদিনে উনি চলে গেছেন, তবে উনার লেখা পড়েছি। গতকাল দেখলাম জুবায়ের ভায়ের প্রতি সবার ভালবাসা। অনেকের চোখেই পানি, মোটা কাচের ওপারে ভেবেছিলাম আনিস ভায়ের কান্না দেখা যাবেনা। উনার মত অনেকেই কেঁদেছেন গতকাল।

এরপর সেই বহুল প্রতিক্ষীত সংকলন দুহাতে তুলে ধরলেন লীলেন দা। পেছনে মুজিব ভাইও তুলে ধরেছেন, এই সংকলনে সবার অটোগ্রাফ নেবার উদ্যোক্তা মনে হয় মুজিব ভাই।

লীলেন দা তুলে ধরলেন আরো একটা, মানিক ভায়ের নায়কদের। যদিও শেষ পর্যন্ত স্টলে বইটা পাইনি আমি।

এরপর আরো এলো আনিসভায়ের হাতে সিরাজুল ইসলামের স্বপ্নচরাচর

কিংবা আখতারের ছড়ার বই

সবশেষে এলেন টুটুল ভাই মেলা নিয়ে উনার আশাবাদ শুনালেন

শুদ্ধস্বরের সামনে কিংবা নজরুল মঞ্চে এমন সচল সম্মিলন এখন নিত্যদিনের ঘটনা




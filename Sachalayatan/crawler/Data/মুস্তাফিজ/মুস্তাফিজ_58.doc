দশদিনের স্পেন-২



দশদিনের স্পেন-২
http://www.sachalayatan.com/mustafiz/27740">দশদিনের স্পেন ১
ঢাকা থেকে দোহা ফ্লাইট ভর্তি মধ্যপ্রাচ্যের শ্রমিক, কেউ ছুটি শেষে কাজে ফিরছে, কেউবা নুতন। আমার পাশের কয়েকজন প্রথমবারের মত যাচ্ছে দেশের বাইরে। জিজ্ঞেস করে জানলাম লিবিয়া যাবে। আমি যা করি দেখাদেখি ওরাও তাই করে। হাত ফসকে একবার আমার কফির কাপে চিনির কাগজের প্যাকেট পড়ে গেলে পাশের জন দেখাদেখি প্যাকেট সহ চিনি গুলে কফি খেয়ে নিলো। মাতিস আর রিতার সীট আরো পেছনে। আমাদের সময় রাত বারোটায় জন্মদিনের শুভেচ্ছা জানাতে যেয়ে দেখি সেখানে তুমুল আড্ডা, আঁখি আলমগীর, পলাশ, একজন ফটোসুন্দরী, আরো কয়েকজন যাচ্ছে দোহা কোনো এক স্বাংস্কৃতিক অনুষ্ঠানে অংশ নেবার জন্য। আড্ডা এই মহিলাদের, সাথে এক শ্রীলংকান মহিলা, ঢাকায় উনার বায়িং হাউস আছে, যাচ্ছেন আমেরিকায়।
দোহায় কানেক্টিং ফ্লাইটের জন্য অপেক্ষার সময় ছিলো অল্প। এয়ারপোর্টে নেমেই দৌড় ট্রান্সফার ডেস্কে। মধ্যপ্রাচ্যের সকল এয়ারপোর্টে ভারতীয় আর পাকিস্তানী কর্মচারীদের আধিক্য বেশী, বাংলাদেশী যাদের চোখে পড়েছে বেশীরভাগই পরিচ্ছন্নতা কর্মী, নেপালী পরিচ্ছন্নতা কর্মীও আছে, কম, তবে কাঠমান্ডুতে কাতার এয়ারলাইন্সের সরাসরি ফ্লাইট আছে, সবসময় অভারবুকড্‌ থাকে, আর ভারতের অনেকগুলো বড় শহরে এদের সরাসরি ফ্লাইট যায়। আমাদের ট্রান্সফারডেস্কে বসেছিলেন এক ভারতীয় মেয়ে, সীট খালি থাকাতে খুব সহজেই বোর্ডিং কার্ড হাতে পাওয়া গেলো। এয়ারলাইন্সে কাজ করার সুবাদে আমার স্ত্রীর আবার এসব অভিজ্ঞতা বেশী, বোর্ডিং কার্ড হাতে নিয়ে খোঁজ নিলো আমাদের লাগেজ ঠিকমত মাদ্রিদের ট্যাগিং পড়েছে কীনা। এরপর নিশ্চিত হয়ে বোর্ডিং গেটের সামনে বসার সাথে সাথেই শুরু হলো আরেক সমস্যা।
আমার ছেলে মাতিস, ওর বিমান ভ্রমণে সমস্যা হয়। এটাকে বলে আল্টিচ্যূড সিক্‌নেস। বিমানে ভেতরের প্যাসেঞ্জার কেবিনে বাতাসের চাপ নিয়ন্ত্রণ করা থাকে, সাধারণত যেসব দূরযাত্রার বিমান ২০-৩০হাজার ফিট উপর দিয়ে যায় সেসবের ভেতরে বাতাসের চাপ থাকে খোলা জায়গার ৫ থেকে ৯ হাজার ফিট উচ্চতার বাতাসের চাপের মতন। অভিজ্ঞ বিমান চালকেরা সাধারণত সে উচ্চতায় খুব আস্তে আস্তে পৌঁছান যাতে খুব একটা সমস্যা না হয়। স্বল্প দুরত্বের বিমান যাত্রায় সাধারণত নিচু দিয়ে উড়ে বলে ব্যাপারটা তেমন আমলে আনা হয় না। যারা পাহাড়ে চড়েন বা হাই আল্টিচ্যূড ট্রেকিং করেন তাঁদের দেখবেন মাঝপথে ২/১ দিন বিশ্রাম নেন শরীরটাকে অতিরিক্ত উচ্চতায় বাতাসের চাপের সাথে মানিয়ে নেবার জন্য। বিমানে থাকার সময়ই মাতিসের সমস্যা হচ্ছিলো, নেমে আসার পর দূর্বল লাগছিলো আর এখানে এসে বমি করে দিলো। দোহা এয়ারপোর্টের একটা ভালো দিক ভেতরে চমৎকার একটা মেডিক্যাল সেন্টার আছে, আমি মাতিসকে নিয়ে বসে থাকাতে আমার স্ত্রী সেখানকার ডাক্তারের সাথে কথা বলে অষুধ নিয়ে মাতিসকে খাইয়ে দেবার পর আশা করতে থাকলাম ওর সমস্যা কেটে যাবে।
একটু পরই ডাক এলো বিমানে চড়ার, গেটে পাস্‌পোর্ট আর ভিসা চেক করছে এক বাঙ্গালী, ভালোই লাগে দেখতে। দোহা এয়ারপোর্টে বোর্ডিং ব্রীজ নেই, গেট থেকে বেড়িয়ে বাসে করে অনেকদূরে নিয়ে এয়ারবাস এ৩৩০-৩০০ এর সামনে নামিয়ে দিলো আমাদের। কাতার এয়ারলাইন্সের বর্তমানে মোট ১৮টি এয়ারবাস এ৩৩০-৩০০ আছে, এছাড়াও ১১টি এয়ারবাস এ৩৩০-২০০ সহ মোট ক্রাফটের সংখ্যা ৬৮। ডাবল ডেক এয়ারক্রাফট সহ ওদের পাইপলাইনে যা অর্ডার দেয়া আছে তাতে ২০১৩ নাগাদ এ সংখ্যা প্রায় দিগুণ হয়ে যাবে। অন্যদিকে আমাদের অবস্থা দেখুন।
কাতার এয়ারলাইন্স, ইতিহাদ কিংবা এমিরেটস্‌ সবারই মধ্যপ্রাচ্য পেরুলেই ইনফ্লাইট সার্ভিসের মান বেড়ে যায়, একটা প্রতিযোগিতা চলে সার্ভিসের মান নিয়ে, এটা টের পেলাম এবারও। আতিথেয়তার শেষ নেই। ওদিকে মাতিস বিমানে উঠেই ঘুম। দোহা আর মাদ্রিদের সময়ের ব্যবধান একঘন্টা, রাত প্রায় এগারোয় ছেড়ে স্থানীয় সময় আটটার দিকে মাদ্রিদ পৌঁছাবো আমরা। ওর একটা ভালো ঘুম অনেক সমস্যার সমাধান করে দেবে।
মাদ্রিদ এয়ারপোর্টের ইমিগ্রেশনে আমাদের তিনজনে সময় লাগলো মাত্র মিনিট খানিক। সেটা পেরুতেই দেখলাম বড়ভাই আর ভাবী দাঁড়িয়ে আছেন। ঈদ মোবারক। বুঝলাম মাদ্রিদে আজ ঈদ। লাগেজ নিয়ে বাইরে বড়ভায়ের ভক্সওয়াগনে। বাসায় ফিরেই যেতে হবে ঈদের জামাতে।
মাদ্রিদ এক সময় মুসলমানদের অধীনে থাকলেও এখন মুসলমানরা এখানে সংখ্যালঘু। বেশীরভাগই মরোক্কো থেকে আসা আর এশিয়ান অভিবাসী। এখানে এখন মসজিদ বানাতে অনুমতি মেলেনা। আমরা যেখানে নামাজ পড়তে গেলাম সেটা ইসলামিক কালচারাল সেন্টার, এরই ভেতরে পুরুষ আর মহিলাদের আলাদা নামাজের জায়গা, লাইব্রেরী, জিম্‌, কফি হাউস আর একটা রেষ্ট্রুরেন্ট। শুনেছি এটা বর্তমানে ইউরোপের সবচাইতে বড় মসজিদ। সৌদী বাদশাহ্‌ ফাহাদ্‌ বিন আবদেল আজিজের অর্থানুকুল্যে (২৭মিলিয়ন সৌদী রিয়াল) তিনজন পোলিশ আর্কিটেক্টের ডিজাইনে বানানো এ মসজিদ ১৯৯২ সালে উদ্ভোদন করেন স্পেনের রাজা জোয়ান কার্লোস আর সৌদী প্রিন্স সালমান।
আবহাওয়া পরিবর্তনে একটু শীত শীত লাগাতে বাইরে রোদে বসে থাকলাম কিছুক্ষণ। এদিন প্রচুর রোদ ছিলো, আগেরদিন মাদ্রিদে বৃষ্টি হয়েছে শুনেছি, আমাদের ভাগ্য ভালো, স্পেনে যে কয়দিন ছিলাম শুধুমাত্র ফেরার দিন সকালে হালকা বৃষ্টি ছাড়া সবদিনই আকাশ ছিলো চমৎকার। আমরা অংশ নিয়েছি দ্বিতীয় জামাতে। প্রথম জামাতের মতই দ্বিতীয় জামাতেও বেশ ভীর। রিতা এই প্রথম বারের মতন মসজিদে যেয়ে নামাজ পড়লো। এখানে বাঙ্গালীদের খুব একটা দেখলামনা, অথচ মাদ্রিদেতো আনেক বাংগালী, জিজ্ঞেস করাতে শুনলাম মাদ্রিদের বাঙ্গালী প্রধান এলাকায় স্থানীয়রা পাশাপাশি দুটো ফ্ল্যাট কিনে মসজিদ বানিয়েছে, সেখানেও ঈদের জামাত হচ্ছে।
জামাত শেষে বের হয়ে বড়ভায়ের অফিসের কয়েকজনের সাথে দেখা হলো। লম্বা যাত্রায় এসেছি বলে সেখানে খুব একটা সময় কাটালামনা। মাতিসকে দেখলাম পুরোফিট। ওর কাজিনদের সাথে মিশে গেছে। বড় ভায়ের তিন ছেলে, বড় পান্থ, মেঝ প্রাজ্ঞ আর ছোট দৃঢ়। এরমাঝে প্রাজ্ঞ ওর দুবছরের বড়, ওর সাথেই মাতিসের খাতির বেশী। সবসময় একসাথে।
নীচের ছবিগুলো মসজিদের ভেতরে বসে রোদ পোহানো



মসজিদের মূল অংশে

বাচ্চাদের জন্য বেলুনও ছিলো

জুতো রাখার জায়গা

বাইরে থেকে ইসলামিক সেন্টার


বাসার সামনে, পাতাগুলো রঙ বদলাচ্ছে



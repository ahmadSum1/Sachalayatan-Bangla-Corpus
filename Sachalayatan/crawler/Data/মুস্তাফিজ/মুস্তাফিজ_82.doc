সচলায়তনকে ধন্যবাদ



আমি কখনো মালয়েশিয়া যাইনি। এক দু বার প্ল্যান পোগ্রাম করেও নানা কারনে বাদ দিতে হয়েছে। ইদানীং অনেকেই মালয়েশিয়া যায়। আমাদের এখান থেকে যে কয়টা ফ্লাইট কুয়ালালামপুর যায় তার সব কটাই ভর্তি থাকে যাত্রী, অত্যন্ত লাভজনক রুট ঢাকা কুয়ালালামপুর ঢাকা। এরপরও মাঝে মাঝে কুয়ালালামপুরের স্পেশাল অফার থাকে। ইদানীং কুয়ালালামপুরে বাঙ্গলাদেশী শ্রমিক নেয়া বন্ধ থাকাতে ফ্লাইট গুলোর অবস্থা খুবই খারাপ। শ্রমিক নেয়া বন্ধের পেছনে আছে চমকপ্রদ কাহিনী। শোনা যায় কুয়ালালামপুর দূতাবাসে জোট সরকারের আমলে নিয়োগ পাওয়া এক আমলা নিজের বদলী ঠেকানোর গ্রহনযোগ্যতা প্রমাণের জন্য সেখানকার এক প্রভাবশালী দৈনিকে বাংলাদেশী শ্রমিকদের গ্রহণ যোগ্যতা এবং তাদের আমদানীর ব্যাপারে উনার অবদান নিয়ে বিশাল এক প্রতিবেদন ছাপানোর বন্দোবস্ত করেন। বর্তমান মন্দা অর্থনীতির কবলে পড়া মালয়েশিয়ায় এমনিতেই বিদেশী শ্রমিক নেয়া বন্ধ ছিলো, এমন সময় এ প্রতিবেদন ওখানকার অস্থির রাজনীতির কবলে পড়ে, স্থানীয় কিছু সাংবাদিক আর রাজনীতিকের পালটা প্রতিবেদন এর পর পর সেই একই দৈনিকে ছাপা হওয়াতে সরকার আপাতত বাংলাদেশ থেকে শ্রমিক আমদানী বন্ধ স্থগিত ঘোষনা করে। তবে আশাকরা যায় এ স্থগিতাদেশ অচিরেই উঠে যাবে কারন বাইরে থেকে শ্রমিক আমদানীও সেখানে একধরনের ব্যবসা ছাড়া আর কিছুই নয়।
আবারো আগের কথায় ফিরে আসি। আমি কখনো মালয়েশিয়া যাইনি। তবে রিতা ঘুরে এসেছে বার তিনেক। প্রথম দুবার তার হোস্ট ছিলো ওর বড় ভায়ের শশুড় পক্ষীয় আত্মীয়। সম্পর্কে নানা, আদি নিবাস সিলেটে। যতটুকু শুনেছি ভদ্রলোক চল্লিশের দশকে তবলীগ দলের সদস্য হয়ে প্রথম মালয়েশিয়া যান। এরপর কোন এক সময় সেখানে বিয়ে টিয়ে করে স্থায়ী বাসিন্দা। উনার ছেলেরা ব্যবসায়ী, একজন সম্ভবত কুয়ালালামপুরের কোন এক টেক্সী কোম্পানীর মালিক। মাঝে বাংলাদেশেও এসেছিলেন ব্যবসার কাজে, আমার সাথে দেখা বা পরিচয় কোনটাই হয়নি। মেয়েদের অবস্থা আবার অন্যরকম, যতটুকু শুনেছি সব মেয়েকেই বাংলাদেশ থেকে জামাই ধরে নিয়ে বিয়ে করিয়েছেন। জামাই গুলো সব আবার হুজুর, সেখানে কোন না কোন মসজিদের প্রধান ইমাম বা সহকারী। সেই নানার এক জামাইয়ের সাথে পরিচয় হয়েছিলো আমার। মাঝে মাঝেই ফোন করতেন, বিশেষ করে রিতার কাছে। ওর পোস্টিং এয়ারপোর্টে বলে প্রতিবার আসা যাওয়ার আগে একদুবার ফোনে কথা হতো।
সেই ভদ্রলোক ফরিদপুরের, চোরা পথে ইন্ডিয়া হয়ে করাচীতে কিছুদিন মাদ্রাসায় লেখাপড়া, তারপর সেখানে কোন এক মসজিদে চাকরী, এরপর বিয়ের আমন্ত্রণ আর এখন মালয়েশিয়ায়। তখনও ভদ্রলোক মালয়েশিয়ায় স্থায়ী হবার অনুমতিপত্র হাতে পাননি বলে মাঝে মাঝে দেশে আসতে হতো। পুথিগত বিদ্যা কম বলে ইমিগ্রেশন ঝামেলা করতে পারে তেমন ধারনাতেই বেশীরভাগ রিতাকে ফোন করা। তবে প্রতিবারই তিনি রিতার জন্য কিছুনা কিছু নিয়ে আসতেন হাতে করে, আর কি নিয়ে আসবেন তা জানার জন্য বার বার ফোন, যতক্ষণ কিছু একটা না বলা হবে একটু পর পর ফোন করে জানতে চাইতেন। একবার রিতা কিছু বলতে না পেরে ফোনটা আমাকে ধরিয়ে দেয়, আমি হাতে নিয়েই বললাম আমার জন্য একটা রাম্বুতাইনের চারা নিয়ে আসবেন, আমি এয়ারপোর্ট এসে আপনার থেকে নিয়ে যাবো। রাম্বুতাইন একটা ফল, স্বাদ মিষ্টি লিচুর মত। মালয়েশিয়া, থাইল্যান্ড, ইন্দোনেশিয়া এসব যায়গায় প্রচুর ফলে। ভদ্রলোক জ্বী আচ্ছা বলে ফোন রেখে দিলেন।
তখন ঢাকায় প্রায়ই হরতাল থেকে, বাইরে থেকে যারা আসেন হরতালের কারনে এয়ারপোর্ট থেকেই তাদের বিড়ম্বনা শুরু হয়। এমন এক হরতালের মাঝে উনি ঢাকায় এলেন। আমি সেদিন এয়ারপোর্ট যাইনি, উনি কোনভাবে পুরাতন ঢাকায় পূর্ব পরিচিত এক অবাঙ্গালীর কাছে চারাটা রেখে ফরিদপুর চলে যান। সাতদিনেও সে চারা আনা হয়নি আমার। অষ্টমদিনে চারা হাতে বাসায় হাজির উনি, প্লাস্টিকের প্যাকেটে শুকনো খটখটে মাটির ভেতর ছয় ইঞ্চি লম্বা কাঠি, কোন পাতা নাই। সেই কাঠি নিয়ে বাড়ীতে লাগানো হয়, আজ এতবছর পরেও কিছুটা লম্বায় বাড়লেও সেই কাঠি কাঠিই আছে।
এতকিছু বলার উদ্দেশ্য হচ্ছে আমি আবারো পরিকল্পনা করছি মালয়েশিয়া যাবার। কিছুদিন আগে অরূপ আর মাশিদ ঢাকা থাকা কালীন সময়ে সেখানে যাবার ইচ্ছাটা মাথাচাড়া দেয়। আর অরূপের খোঁচাখুচির কারনেই একসময় তারিখ ঠিক করে ফেলি, মার্চের স্বাধীনতা দিবসের ছুটির আগে পিছে মিলিয়ে, হিসেব করে দেখেছিলাম তাতে মাতিসের দুদিন স্কুল কামাই হবে। সে যাওয়াটা শেষ পর্যন্ত আমার অসুস্থতার জন্য বাদ দিতে হয়েছিলো। এখন সামনে মাতিসের পরীক্ষা তাই সবাই মিলে এখন আর যাওয়া সম্ভব না, এমন সময় রিতা বললো “আমিতো গত বছরও একবার ঘুরে এসেছি, এবার তুমি একাই ঘুরে আসো, মাতিসকে নিয়ে না হয় পরে আরেকবার আমরা যাবো”। ওর কথানুযায়ী আজ ভিসার আবেদন করলাম, হয়ে গেলে আশা রাখি পয়েলা বৈশাখের রাতেই বিমানে চড়বো।
প্রায় প্রতিদিন অরূপের সাথে চ্যাট হলেও আজ সকালেই ওঁর ফোন পেলাম, জানালাম ভিসা জমা দেবার কথা, আমাকে সহ কোথায় কোথায় বেড়ানো যায় সেই বিবরন দেয়া শুরু করেছিলেন, বুঝলাম খুশী হয়েছেন। আসলে এমন বন্ধু থাকলে কোন রকম পূর্ব পরিকল্পনা ছাড়াই বেড়িয়ে পড়া যায়। অরূপের সাথে ঘনিষ্টতা আমার এই সচলায়তনকে ঘিরেই তাই কুয়ালালামপুর পৌঁছানোর আগেই সচলায়তনকে ধন্যবাদ এমন বন্ধুত্ব গড়ে দেবার জন্য।


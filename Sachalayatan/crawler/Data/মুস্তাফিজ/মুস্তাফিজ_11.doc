অসুন্দরের সুন্দরবন




১.
দুই তিনটা বৈঠা মেরেই থেমে গেলো ওরা, বাকি পথটুকু চলে এসেছি স্রোতের টানে, আমি যে ট্রলারে ছিলাম সেখান থেকে ঘাটে বাঁধা ট্রলারগুলো হাত পঞ্চাশেক দূরে। অতটুকু পেরুতে সময় লাগেনা। বসেছিলাম নৌকার পেছনে, ঘাটে ট্রলারের গায়ে নৌকা লাগতেই চালকদের একজন বললো- “সাবধানে উঠে আসেন, আপনাকে সামনের ফরেস্টের ট্রলারের উপর দিয়ে যেয়ে ঐ ট্রলারে নামতে হবে, সেখান থেকে ঘাটে উঠবেন। মাথা ঝাঁকিয়ে পেছন থেকে উঠে ফরেস্টের ট্রলারের ছাদ পেরিয়ে এপাশে চলে এলাম, নীচে যখন নামছি কেবিনের দরজা খুলে ওদের অফিসার মুখ বের করে ফিস্‌ফিসিয়ে বললেন যান, ভয় পাবেন না, আপনি যতক্ষণ থাকবেন আমার ট্রলার এখানেই এদের ট্রলারের সাথে লাগানো থাকবে।“ আমি কোন কথা না বলে বনবিভাগের ভাড়া করা ট্রলার থেকে নীচের ট্রলারে পা রাখলাম।
নিকষ কালো আলকাতরা মাখা ছাদবিহীন সেই ট্রলার লম্বায় চল্লিশ ফুটের মতন, মাঝের অর্ধেক ত্রিপল দিয়ে ঢাকা, এর নীচে শুয়ে থাকা মানুষের অস্তিত্ব টের পাওয়া যায়, ত্রিপলের ঢাকনার বাইরে দু’পাশেই বস্তা ফেলে বাংকারের মতন বানানো, ট্রলারের মাথায় সোলার প্যানেল আর একটা ছোট এন্টেনা। আমি নীচে নামতেই বাংকার থেকে কালো গেঞ্জি আর হাফপ্যান্ট পড়া বন্দুক হাতে একজন উঠে সালাম দিয়ে আমার হাত ধরে বললো “ডাকাতের নৌকায় স্বাগতম”।


২.
শীড়দাঁড়া বেয়ে একটা শিহরণ নেমে গেলো, ঠিক ঐ মুহুর্তে বুঝতে পারলাম সময় এবং পরিস্থিতির উপর আমি আমার নিয়ন্ত্রণ হারিয়েছি। যতক্ষণ আছি আমাকে নির্ভর করতে হবে এদের মন আর মেজাজ মর্জির উপর। ইচ্ছে করলে আমাকে নিয়ে যা খুশি তাই করতে পারে ওরা। আটকে রেখে মুক্তিপণ আদায়, মেরে ফেলা কিংবা আড্ডায় ঠাট্টা তামাসা অপমান সবকিছুই। 
১৮ই ফেব্রুয়ারির এই রাতে আমার এখানে আসার কোন পূর্ব পরিকল্পনা ছিলোনা। অনেকটা উদ্দেশ্যহীনভাবে দুপুরের আগে আগে বুড়িগোয়ালিনী দিয়ে সুন্দরবনে নেমে একটানা ট্রলার চালিয়ে এদিকে চলে এসেছি। এই শিবসা নদীর দু’পাড় এবং স্বয়ং শিবসা নিজেই সুন্দরবনের ভয়ংকর জায়গাগুলোর অন্যতম। পর্যটকদের এখানে আসা হয়না। সুন্দরবনের ভেতরে কয়েকশ বছর আগের জনবসতির যেসব চিহ্ন এখনও বর্তমান তারই একটা শেখেরটেক, এখান থেকে পনের মিনিটের পথ। চল্লিশ/পঞ্চাশ বছর আগে সেখানে দোতলা ইঁটের বাড়ি চোখে পড়লেও এখন নদীতে মিশে যাওয়ার অপেক্ষায় কিছু ভাঙ্গা ইঁট ছাড়া আর কিছুই দেখা যায়না। এছাড়া লক্ষ্মীনারায়ণের কালী মন্দির এখান থেকে আগুনমুখার পথ বেয়ে ঘণ্টাখানিক যেয়ে হাতের ডানে প্রায় দেড় কিলোমিটার বনের ভিতরে। এই পড়োমন্দির কে কবে কখন বানিয়েছে সেটাও জানা যায়না। বিকেলে সেখানে যাবার ইচ্ছাটা বাদ দিতে হয়েছে সেদিকে গোলপাতা কাটার দায়িত্বে থাকা বনবিভাগের কর্মকর্তাদের কথায়। উনারা জানিয়েছেন নদীর পাড় থেকে এই দেড় কিলোমিটার হাঁটা পথ খুবই দূর্গম, হাঁটতে হবে ডালপালা কেটে রাস্তা বানিয়ে বানিয়ে, আমি যেসময় পৌঁছেছি তাতে সূর্য ডোবার আগে হয়ত কয়েকশ মিটার মাত্র যেতে পারবো, তাছাড়া আছে সাপের ভয়। ঐ অঞ্চল তাঁদের কথায় বিষাক্ত সাপের অভয়ারন্য। একান্তই যদি যেতে চাই তাহলে ঢুকতে হবে ভোরে, সবকিছু দেখে শুনে যেয়ে আবার ফিরে আসতে আসতে আট ঘণ্টা লেগে যাবে। ঠিক হলো পরদিন সকালে একবার চেষ্টা চালাবো সেদিকে যাবার। তাই রাতকাটানোর জন্য বেছে নিয়েছিলাম আদাচাই ফরেস্ট টহলফাঁড়ির পাশের খাল।
বিকেলের পরেই সুন্দরবনে রাত নেমে আসে। দিনের আলোয় সাহসী মানুষেরা বনে খালে নদীতে জীবিকার প্রয়োজনে ঘুরে বেড়ালেও রাতে নিজেদের আটকে রাখে ট্রলার কিংবা নৌকার ভেতর, সে আস্তানাও থাকে নদীর পাড় থেকে খানিকটা দূরে বাঘের লাফ দেয়া দুরত্বের বাইরে। সুন্দরবনের সেসময় অন্যরূপ। চাঁদের নরম আলোয় বনের সব গাছপালা অশরীরীর মত নিজের উপস্থিতি জানান দেয়, এরই ফাঁকে ফাঁকে জ্বলজ্বল করে বন্য পশুর চোখ, জোনাকের আলোর সাথে তার তফাৎ করাটাই তখন ধন্ধে ফেলে দেয়। কোথাও সামান্য শব্দ হলেই অভিজ্ঞরা ধরতে পারেন কী ঘটছে! একটু আগে গাছের ডালে ঝাঁপ দেবার শব্দ শুনে ওয়াহাব নিশ্চিন্তে বলে দিলো সাপে বানর প্যাঁচ দিয়েছে! কিংবা হরিণের ত্রস্ত ছুটে চলার শব্দের ধরন খেয়াল করে ওরা বুঝতে পারে হরিণের ভয় পাবার কারণ। বনে থাকা মানুষের এসময় ঘুমানো ছাড়া আর কোন কাজ নেই, এই নিয়মের ব্যতিক্রমে সন্ধ্যা থেকে পাশাপাশি নোঙর ফেলা বনবিভাগের ছয় ট্রলারের সব কর্মকর্তারা এসে আড্ডা জমিয়েছিলো আমাদের ট্রলারের ছাদে। দেড়মাস ধরে ট্রলারেই তাদের অফিস আর বাসস্থান। বাইরে থেকে আসা কারও সাথে আড্ডার সুখ উনারা ছাড়বেন কেনো? এই অঞ্চলে গোলপাতা কাটার মওসুম প্রায় শেষের পথে, আর হয়ত দুই এক দিন চলবে। আজ দেখেছি গোলপাতা ভরা বজরা বিজবিজ করে আস্তে আস্তে উপরদিকে উঠতে শুরু করেছে। ভরা বজরা জোয়ারে উপরে উঠে আর ভাটায় পাশের খালে বিশ্রাম নেয়। আমাদের আড্ডার বিষয়বস্তু নানান দিকে ঘোরাঘুরির পর সুন্দরবনের জীবন আর অবধারিত ভাবে এই অঞ্চলের ডাকাতদের কথায় ঘুরপাক খায়। জোৎস্নার আলোয় বসে বসে গল্প শুনতে মন্দ লাগেনা। একসময় জোৎস্না চলে যেয়ে দুই এক ফোঁটা বৃষ্টিও পড়েছিলো। গল্পের ফাঁকে রাতের খাবার সারা হয়েছে। গল্প থেমে যায় পাশের কাঁকড়া ধরা নৌকা থেকে ভেসে আসা গানে-
কান্দিয়া আকুল হইলাম ভবনদীর পাড়ে
মন তোরে কেবা পার করে
সুসময়ে দিন খোয়াইয়া অসময়ে 
মন অসময়ে আইলাম নদীর পাড়ে
মাঝি তোর নাম জানিনা আমি ডাক দিমু কারে
মন তোরে কেবা পার করে
নাও আছে, খেওয়ানি নাইরে, মানুষ নাইরে পাড়ে
ও মন মানুষ নাইরে পাড়ে
মাঝি তোর নাম জানিনা আমি ডাক দিমু কারে
মন তোরে কেবা পার করে
ভাঙ্গা গলার উঠানামার সাথে হাড়ি পাতিলের তাল ঠুকাঠুকির অদ্ভুত ছন্দে অজানা গায়ক একটানা গেয়ে যায়। আমরা উদাস হয়ে পড়ি। বর্তমান ছেড়ে চলে যাই অন্য জায়গায়। ঠিক এমন সময় নিশুতি রাতে দূর থেকে সেই ট্রলারের পটপট শব্দে সচকিত হয়ে বর্তমানে ফিরে আসি সবাই, মাঝপথে থেমে যায় গান, মাছ ধরা নৌকাগুলোর বাতি এক সাথে টুপ করে নিভে যায়, আসরের সবাই একবার মুখ চাওয়া চাওয়ি করে, কেউ কেউ উঠে যার যার ট্রলারে ফিরে যায়। বনবিভাগের বন্দুকধারীদের কয়েকজন তৈরি হয়ে ছাদে পজিশন নিলে কোন একজন ভরাট গলায় বলে উঠে “আমি দেখছি”।
৩.
তখন অন্ধকার ভেদ করে শিবসার বাঁক থেকে কালো নীচু একটা ট্রলারের মাথা ভেসে আসে, একটু থেমে দুই একবার চক্করদিয়ে চারদিক পর্যবেক্ষণের পর আদাচাই টহলফাঁড়ির ঘাটে নোঙর ফেলে, সেখান থেকে টর্চের আলোয় সংকেত দিলে আরেকটি ট্রলার সোজা এসে আগেরটার সাথে যোগ দেয়। আবদুল ওয়াহাব আমার কানে কানে ফিসফিস করে বলে “রাজুর বোট”। বুঝতে সময় লাগলোনা সেসময়ে জীবিত সুন্দরবনের তিনটা প্রধান ডাকাতদলের অন্যতম শক্তিশালী রাজু ডাকাত এইমাত্র আদাচাই টহলফাঁড়িতে নেমে এসেছে।
হালকা কুয়াশায় কিছুটা পিচ্ছিল সেই ট্রলারের কাঠ, কিনারা ধরে হাঁটতে একবার পিছলে যেয়েও পড়ে যাইনি, নিচু হয়ে পায়ের কাছে হাত দিয়ে দেখলাম বাইরে কাঠের বডি হলেও ট্রলারের ভেতরের দিকটায় স্টিলের পাত বসানো, হয়ত গুলি ঠেকানোর কৌশল। আমি ট্রলারের খোল বেয়ে সাবধানে পা ফেলে ঘাটের কাছে চলে এলাম। সুন্দরবনের ফরেস্ট অফিসের ঘাটগুলো সাধারনত হয় চিকন, লম্বা আর উঁচু। জোয়ার-ভাটায় পানি বাড়ে-কমে বলে ঘাট থেকে বেশ কিছুটা হেঁটে ডাঙ্গায় আসতে হয়। ঘাটের এমাথায় আবারো দেখলাম দুই বন্দুকধারীকে। একজন হালকাভাবে আমার শরীরে হাত বুলিয়ে পরীক্ষা করে দেখলো, সাথে কিছু আছে কীনা।অনভ্যস্ততার কারণেই বোধহয় আমার পকেটে অন করা ছোট্ট রেকর্ডারটা ওদের সন্দেহের কারণ হয়নি। পরীক্ষা শেষ হলে আমাকে সোজা ফরেস্ট অফিসে ঢুকে যেতে বললো।
জোৎস্নার আলো কালো মেঘের আড়ালে, তারপরেও চারদিকে আবছা আবছা দেখা যায়। আমি যেদিক থেকে এসেছি সেই বামে তাকিয়ে আমাদের ট্রলারটা একবার দেখে নিলাম, সহযাত্রী পান্থকে রেখে এসেছি সেখানে। ট্রলারে ব্যাটারিতে চালানো বাতির প্রতিবিম্ব নীচের পানিতে দুলছে, আমাদের ট্রলারের পাশে বনবিভাগের গোলপাতা কুপের ট্রলারগুলোর কোন কোনটার ভেতর মানুষের আনাগোনা এখনও টের পাওয়া যায়। শিবসার ঢেউয়ের শব্দ আর কাছে-দূরে হরিণের ডাক আর তাদের হঠাৎ ছুটে চলার শব্দ ছাড়া চারদিক এখন নিঝুম। ঘাট থেকে আড়াইফুট চওড়া আর লম্বা কাঠের পথ মাটি থেকে পাঁচ হাত উপরদিয়ে সরাসরি বনঅফিসের বারান্দায় চলে এসেছে। সেই পথের দুধারে কাঠের রেলিং পতন আর বন্য পশুর যাতায়াত ঠেকানোয় সাহায্য করে। এই পথে আরো দুজন বন্দুকধারী, একজন মোবাইলে টর্চ জ্বালিয়ে বারান্দার পথ দেখালো আমাকে। মাফলার দিয়ে ঢাকা ওদের কারো চেহারা দেখতে পেলামনা। বারান্দায় ইতি উতি ঘোরাঘুরি করছে আরো জনা চারেক, প্রায় সবার হাতেই মোবাইল, কথা বলছে প্রিয়জনের সাথে। আরেকদিকে শব্দ শুনে বুঝলাম একজন কাঠের রেলিং এ ছুরি শানাচ্ছে।
সুন্দরবনের সবজায়গায় মোবাইল নেটওয়ার্ক নেই। ডাকাতের পলায়নপর জীবনে সংসার থেকে আলাদা এই মানুষগুলো তাই হঠাৎ পাওয়া ফ্রিকোয়েন্সির সদ্ব্যবহার করছে। নিঝুম এই এলাকায় হঠাৎ করে মোবাইল ফিকোয়েন্সি ব্যবহারের সূত্র ধরেই অতি সহজে এদের আইনের আওতায় নিয়ে আসা সম্ভব এই সহজ বিষয়টা আইনপ্রয়োগকারী কর্তৃপক্ষের মাথায় কেনো ঢোকেনা তা চিন্তা করতে করতেই ভেতরে ঢোকার সময় হয়ে এলো।
আমি এখন আদাচাই ফরেস্ট স্টেশনে। কাঠের মাচানের উপর দুইকক্ষের ফরেস্ট স্টেশন, পেছনে লাগোয়া রান্নাঘর আর একটু দূরে টয়লেট।স্টেশনের সামনে ছোট্ট একটা পরিত্যক্ত ঘর, তাতে বৃষ্টির পানি ধরে রাখার জন্য বিশাল কয়টা মটকা।সবগুলো ঘরই কাঠের মাচান দিয়ে একটার সাথে অন্যটা লাগানো। অন্য আর সব স্টেশনের মত এর পেছনে একটা পুকুর থাকলেও তাতে পানি নেই, তবে কাঠ আর লতাপাতা দিয়ে চারদিক ঘেরাও দেয়া। পরিচর্যার অভাবে সেই ঘেরাও এর নিশানা খুঁজে পাওয়া মুশকীল। একজন মাত্র সরকারী কর্মকর্তা আর দু’জন মাঝি নিয়ে এই স্টেশন। শুনেছিলাম বন্দুক নেবার অনুমতি থাকলেও বন্দুকের নিরাপত্তার কথা বিবেচনা করেই এখানকার কর্মকর্তা বন্দুক নেননি। নিজের নিরাপত্তার চাইতে এদের কাছে বন্দুকের নিরাপত্তা অনেক বেশী। পাশে বিশাল শিবসা নদীতে বড় বড় জাহাজ চলে, উজানে বজরা উঠে যায় মংলার দিকে আবার ভাটায় নীচে নামে, খাবার পানি নেই, বিশ্রামের জায়গা নেই তাই কেউ এখানে থামার প্রয়োজন দেখেনা। শুধু আশে পাশের খালে দূর থেকে কাঁকড়া আর মাছ ধরতে আসা গরীব মানুষেরা কখনও রাত হলে এই ঘাটের আশে পাশে নৌকা বেঁধে থাকে। আর মওসুমের সময় গোলপাতা কাটার দল। এছাড়া ধরতে গেলে পুরো সময়টাই এদের নিঃসঙ্গ কেটে যায়, সবচেয়ে কাছের জনপদ নলীয়ান কিংবা হড্ডা ইঞ্জিন চালিত নৌকায় দেড় দুই ঘণ্টার পথ।এই নিঃসঙ্গতার মধ্যেও সবসময় সতর্ক থাকতে হয় কখন ক্ষুধার্ত বাঘ হামলা করে। এই আদাচাই স্টেশন কর্মকর্তাই একবার দুইরাত নৌকায় কাটিয়েছে তার বিছানা বাঘের দখলে ছিলো বলে।
ফলে যা হবার তাই হয়। সময় অসময়ে ডাকাতেরা এসে এসব স্টেশনে কিছুক্ষণ বিশ্রাম নেয়, মাঝে মাঝে রান্না বান্না, খাওয়া দাওয়াও সারে।ঘণ্টার পর ঘণ্টা ট্রলারে কাটানোর পর বন অফিসের খোলা জায়গায় হাঁটাহাঁটি করে, কখনও আশে পাশে নোঙ্গর ফেলে রাত কাটায়, বন অফিসে কোন এক দলের ডাকাতের উপস্থিতি অন্য ডাকাত দলকে সতর্ক করে দেয় তাদের সীমানা সম্পর্কে, তারপর চলে যায়। এসব স্টেশনে ডাকাতরা নিরাপদ, বিনিময়ে কর্মকর্তারাও এদের কাছে নিরাপদ, নিয়ম আর অনিয়মের এ এক অলিখিত সমঝোতা। ইচ্ছা থাকলেও অসীম সাহসী বনবিভাগের কোন কোন কর্মকর্তাকে তাই বিবেকের কাছে দোষী হওয়া ছাড়া কিছুই করার থাকেনা।
বারান্দা থেকে ভেতরে ঢুকলাম, বারো বাই বারো ফুটের ছোট্ট একটা ঘর, দুপাশে দুটো দরোজা, দুটো জানালা, দুপাশের কাঠের দেয়াল ঘেঁষে দুটো চৌকি, চৌকির মাঝখানে একটা কাঠের টেবিল, দুটো চেয়ার, উপরে টিমটিম করে জ্বলছে একটা হারিকেন। হারিকেনের মৃদু আলো আর সিগারেটের ধোঁয়ায় চারদিকে একটা ভৌতিক আবহ।টেবিলে ভারতীয় মদের বোতল, কোক, নানান সাইজের চার পাঁচটা গ্লাস, তিনটা আগ্নেয়াস্ত্র আর দুইটা বড় ছুরি। দরোজার ডানে প্রথম চৌকিতে শুয়ে বসে আছে তিন জন, সামনের চৌকিতে দুজন আর পেছনের দরোজায় অস্ত্র হাতে পাহারায় একজন। প্রথম কথা এলো সামনের দুজন থেকে, “আসেন, এই চেয়ারে বসেন।“
চেয়ারে বসতে বসতে সামনে হাত বাড়িয়ে তাকালাম দুজনের দিকে, আমার ঠিক সামনের জন পদ্মাসনে বসে আছে, লাল বার্মিজ লুঙ্গী, চটকদার রঙ্গীন ফতুয়া আর মাথায় রাজস্থানী পাগড়ি, কোলের উপর আড়াআড়ি একটা নাইন শুটারগান কিন্তু কাঁধের উপর দিয়ে পেঁচানো টোটা গুলির ফিতা। ক্লিন শেভ, ফর্সা গোলগাল চেহারার সাথে ইবনে মিজানের ছবির চরিত্রের অনেক মিল। অন্যজন একটু দূরে, অন্ধকারে চেহারা ঠিক ঠাহর করা যায়না, হালকা পাতলা, কালো, চোয়াল ভাঙ্গা, গাঢ় রঙের প্যান্ট আর একসাইজ বড় জ্যাকেট গায়ে। শরীরের সাথে বেমানান মোটা লম্বা আঙ্গুল দিয়েআমার সঙ্গে হাত মেলানোর সময় বললো “আমার নাম রাজু।“
বাকিটুকু পরের পর্বে


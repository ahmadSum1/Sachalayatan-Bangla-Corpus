অজানা দুনিয়ায় কয়েক ঘন্টা




অজানা দুনিয়ায় কয়েক ঘন্টা	মালয়েশিয়ায় তৃতীয় দিন
পরিশ্রান্ত ছিলাম বলে রাতে ঘুম ভালো হয়েছে। সাড়ে ছ’টায় ঘুম থেকে উঠে কফি’র খোঁজ নিলাম, এসব রিসোর্টে রুম সার্ভিসের বালাই নেই, অগত্যা হেঁটে হেঁটে সামনের রেষ্ট্রুরেন্টে। সেখানেই হোটেলের ম্যানেজারের রুম থেকে আজকের নির্ধারিত সুচী জেনে নিলাম। দুপুর আড়াইটা পর্যন্ত স্নরকেলিং, তিওমেন থেকে বেশ কিছুটা দূরে ছোট একটা কোরাল রিফ আছে, স্পিডবোটে করে সেখানে পানিতে ছেড়ে দেয়া হবে আমাদের, প্রথম দ্বীপে দেড় ঘন্টা এরপর দ্বীপের আরেকদিকে ঘন্টা খানিক সবশেষে ছোট্ট একটা রিফের পাশে আধা ঘন্টা। বোটে ছিলাম ছোট বড় মিলিয়ে ১০ জন। চার সিঙ্গাপুরিয়ানের সাথে দুই আইরিশ আর আমরা দুজন।
স্নরকেলিংএ আমার পূর্বাভিজ্ঞতা ছিলোনা। নীচে নেমে ছবি তোলার অভিজ্ঞতাও নেই। বছর দুয়েক আগে সেন্টমার্টিনে তথাকথিত স্কুবা অভিজ্ঞতার পর সখ করে নীচে ছবি তোলার জিনিষ্পত্র কিনেছিলাম, ব্যবহার করা হয়নি, এবারে সাথে করে নিয়ে এসেছি, তিওমেন থেকে অরূপ পানির নীচে ছবি তোলা যায় তেমন কোডাকের পয়েন্ট এন্ড শ্যূট ফ্লিম ক্যামেরা কিনেছে একটা, সেটা ওর গলায় ঝুলছে।
পানির নীচের দুনিয়া এর আগে এমন ভাবে দেখা হয়নি। এ দুনিয়া যে কত সুন্দর নিজ চোখে না দেখলে বোঝা যায় না। নামার পর থেকেই শুধু চমৎকৃত হচ্ছি, এত রঙ্গীন এত প্রানবন্ত, একবারের জন্যও মাথা না তুলে পুরো দেড়ঘন্টা কাটিয়েছি।
 
 
 
 
 
দেড়ঘন্টা পর অন্যদিকে তুলে নিয়ে নামিয়ে দেবার পর আরো চমৎকৃত হলাম এখানকার নীচের বালু দেখে। সাদা একদম ধবধবে, উপরের আলো ঠিকরে পরে চোখে জ্বালা ধরায়। এখানে সমুদ্র আরেকটু গভীর, মাছগুলোও কিছুটা বড়, কোন মাছই চিনিনা, এমন কোন রঙ নেই যে রঙ এর মাছের দেখা পাইনি। এমনিতেই সমুদ্রে অনভস্থতা তারপর ঢেউ এর কারনে নিজেকে ঠিক রাখাই কঠিন তাই ছবি তুলতে বেশ কসরৎ করতে হয়েছে।
  
 
সবশেষে যেখানে নামিয়েছে সেখানকার রিফটা ছিল ঠিক ছবির মতন, আমি আর সেখানে নামিনি, উপর থেকে ছবি তুলেছি।
 
যথাসময়ে তিওমেনে ফিরে এলাম। দুপুরে কাঠফাটা রোদ, পানিতে নামার সময় শরীরের যে জায়গা গুলো খোলা ছিলো সেসব পুড়ে জ্বলা শুরু হয়েছে, আমার জন্য এ অভিজ্ঞতা নুতন, মাঝে একবার ঠান্ডা পানিতে ভিজিয়ে জ্বলুনী কমিয়েছিলাম, শুনলাম অরূপেরও হচ্ছে, কাপড়ের ঘষা লাগলেও জ্বলে। আসলে এসব জায়গায় যারা আসেন সবাই চামড়া পুড়ে না যাবার ক্রীম সাথে আনেন, মাশীদ আর রিতা দুজনেই আমাদের জন্য তেমন ক্রীম ব্যাগে দিয়েছিলো, কেউই ব্যবহার করিনি। এর মজাটা টের পাচ্ছি এখন।
দুপুরের খাবার বিকেলে সেরে তিওমেন দেখতে বেরুলাম। ফিরে এসে বাকিটা।


বায়োস্কোপের বাক্স ৯: ছোট্টো জিজুর মস্তো ছবি



এই সিনেমাটা নিয়ে অনেকদিন থেকেই লেখার ইচ্ছে ছিলো, কিন্তু হয়ে উঠছিলো না। সেই জন্যই আজ আবার দেখে ফেললাম সিনেমাটা। এতো বিভিন্ন লেভেলে টাচড হয়েছি যে সবার সাথে ভাগ না করে পারা যাচ্ছে না। 
আমার নিজের ধারণা জীবনটা আসলে খুব জটিল গল্প নয়। ফেলিনি বার্গম্যান ত্রুফো মাথায় থাকুন, কিন্তু জীবন চিনতে ওঁদের ছাড়াও চলে। আবার এতো জলবৎ তরলম কিছুও নয় যে শাহরুখ খান মার্কা ফর্মুলায় আঁটানো যাবে। লিটল জিজু দেখে মনে হলো জীবনটা আসলে এই রকম, মালগুড়ি ডেইস-এর মতো ঈশপের গপ্পো যার অন্তে কোনো মোরাল দেয়া নেই, কিম্বা চৌখুপ্পি সাদাকালো পেনস্কেচে আঁকা গ্রাফিক নভেল যেখানে মনে কুচিন্তা এলেও সেটা ভাবনা বেলুন হয়ে ভেসে ওঠে। সেইজন্যেই হয়তো সুনী তারাপোরেওয়ালা এমন সহজ সুন্দর ছবি আঁকতে গিয়ে সারনাথ ব্যানার্জির কলম কাজে লাগিয়েছেন। এই সেই গ্রাফিক নভেল লেখক যাঁর প্রথম বই করিডোর-এর কথা আগে একদিন বলেছিলাম। তবে সব আগে পরে হয়ে যাচ্ছে লিখতে গিয়ে, সবার প্রথমে ছবিটার কাহিনীসূত্রের কথা সংক্ষেপে বলে নিই।
বম্বে তথা মহারাষ্ট্রে অনেক পার্সী পরিবার বাস করে বহু বছর ধরে। এ এক ক্ষয়িষ্ণু সম্প্রদায়, অর্থ ও শিক্ষায় যথেষ্ট অগ্রসর এরা অন্যান্য জাতিগোষ্ঠীর সাথে মিশ্রণ কম হওয়ার ফলে সংখ্যায় বাড়ে নি এঁরা। এমন এক কালচার ও সমাজের পটভূমিকায় এই ছবি বানানো, পরিচালক ও কলাকুশলীরা অধিকাংশই পার্সী হওয়ায় অথেন্টিসিটি প্রশ্নাতীত। ছবিটা এক পার্সী বালকের চোখ দিয়ে দেখা, যে ফুটবলার জিদানের বিশাল ভক্ত। জিদান বা জিজু বম্বেতে না এসে বাংলাদেশেই এলো কেন এই দুঃখে সে মূহ্যমান। শুরু থেকে শেষে ভয়েসওভারে তার কন্ঠ, তার দৃষ্টিতেই আমরা দেখি অন্য চরিত্রদেরকে এবং প্রচন্ড গতিময় ও মজার সব ঘটনাগুলোকে। সেখানে পড়শিমেয়ের নীরব প্রেমিক তার দাদা, ধর্মব্যবসায়ী বাবা ও তাঁর গার্ল ফ্রাইডে নিবেদিতপ্রাণ পার্সোনাল অ্যাসিসট্যান্ট, পাশের বাড়ির কটকটে বালিকা যে তার মা কেন এই মাতৃহীন বালককে এতো স্নেহ করে সেই নিয়ে ঈর্ষাণ্বিত, মুক্তচিন্তার লড়াইয়ের সৈনিক পত্রিকা সম্পাদক যিনি বৌয়ের সাথে সালসা নাচ জুড়ে দেন কথায় কথায়, একা এক পরিত্যক্তপ্রায় হোটেল চালানো এক প্রাণোচ্ছল প্রৌঢ়া, এবং আরো অনেক অনেক অসাধারণ রক্তমাংসের চরিত্র নিয়ে বোনা এক নকশি কাঁথার গল্প বুনেছেন কাহিনীকার-তথা-পরিচালক। সংলাপ মূলত ইংরিজিতে ও কিছু হিন্দি ও পার্সী ভাষায় যাকে আমরা 'বাবালোগোঁকা বোলি' বলি, সাবটাইটেল আছে সেসব ক্ষেত্রে। অভিনয় সব্বার এতো বেশিরকমের ভালো যে আলাদা করে কার নাম বলবো। এখানে স্বপ্ন দেখা মানুষ আছে, সারাক্ষণ মজার মজার সংলাপ আছে, আর সবার মধ্যে আছে প্রচুর প্রচুর প্রাণের উচ্ছ্বাস। এক অসাধারণ জয় রাইড যেখানে জীবনের গভীর কথা অবলীলায় বলা হয়, কোথাও কিচ্ছু আরোপিত লাগে না, এবং জীবনের প্রতি নিখাদ এক ভালোবাসা সারাক্ষণ দর্শককে ঘিরে থাকে। যাঁরা দেখেছেন তাঁরা বলুন তাঁদের মতামত, আর যাঁরা দেখেন নি তাঁরা শিগগির দেখে ফেলুন। আপনি জানেন না আপনি কী মিস করছেন!
কমিকস তথা গ্রাফিক নভেলের ভক্তদের জন্যও এ ছবি একটা মহাভোজ, বালকটির দাদা তার জীবনকে আঁকে এই মাধ্যমে। সেই ছবিগুলো সব সারনাথের আঁকা, আর সেই সারনাথকে নিয়েও লিখবো শিগগিরই। পৃথিবীতে এতো প্রতিভাবান লোকের ভীড়, সবাই এতো সব চমৎকার চমৎকার জিনিস বানিয়ে পরিবেশন করে চলেছেন, ক্রমেই বুঝতে পারছি যে সব কিছু দেখতে জানতে পড়তে শুনতে সারা জীবনটাও যথেষ্ট হবে না!
--------------------------------------------------
Little Zizou (2008)
Direction: Sooni Taraporevala (Scriptwriter of Namesake, Salaam Bombay!, Mississippi Masala)
Cast: Jahan Bativala, Boman Irani, Imad Shah, Sohrab Ardeshir, John Abraham, Shernaz Patel, Zenobia Shroff, Dilshad Patel, Kamal Sidhu 


দিনগুলি মোর ৫: বর্ণেগন্ধেছন্দেগীতিতে



 সকালে অফিসে এসে লবি পেরিয়ে এলিভেটরের বোতাম টিপে দাঁড়িয়ে আছি, চোদ্দ তলায় যাবো। চারিদিকে কেউ নেই, একা গুনগুন করছি কোনো গান, এলিভেটরের দরজাটা খুলে গেলো তখনই। ভেতরে কে আছেন দেখার আগেই যেটা পেলাম তা হলো একটা মনোরম সুগন্ধ। গন্ধের নাম দেওয়া কঠিন কাজ, তবে মনোরম শব্দটাই সবচেয়ে কাছাকাছি যায় বলে মনে হলো, মৃদু ঘরোয়া মন-ভালো-করা গন্ধ। ভেতর থেকে এক মধ্যবয়সী সুবেশা ভদ্রমহিলা বেরিয়ে সৌজন্যহাসি দিয়ে চলে গেলেন। আমি ঢুকে আবার পেলাম সেই সুবাস, আবদ্ধ প্রকোষ্ঠে। চিনি না তাঁকে যাঁর ফেলে যাওয়া চিহ্ন এই সৌরভ, এ বিল্ডিংয়ে পঞ্চাশটি তলায় অনেক মানুষেরই আসাযাওয়া। কিন্তু ঐ ক্ষণিকের দেখা আর ফেলে যাওয়া গন্ধ মিলিয়ে একটা ছবি আঁকা হলো মানসপটে। সংক্ষেপে বললে সে ছবি মেলে "লাভ, অ্যাকচুয়ালি"র এমা থম্পসনের চরিত্রটির সাথে। যাঁরা দেখেন নি সে ছবি, তাঁদের জন্য বলি, মাঝবয়সী সুশ্রী ও ব্যক্তিত্বময়ী এক ভদ্রমহিলা, দায়িত্বজ্ঞানসম্পন্না এবং মৃদুভাষিনী। কিন্তু সত্যি কথাটা হলো এই যে আমি ওঁকে বিন্দুমাত্র চিনি না, ব্যক্তিগত জীবনে ভদ্রমহিলা হয়তো খিটখিটে কুঁদুলে কোষ্ঠকাঠিন্যের রোগে সর্বদাবিরক্ত, কিন্তু কল্পনায় সে জাতীয় ছবি যে ফুটে ওঠে নি তার একটা মূল কারণ ঐ সুবাস। আমাদের মনে সুগন্ধের সাথে ঐ ছবি জুড়ে গেছে, ছবির সামান্য তারতম্য দর্শকভেদে বদলালেও ছবিটা মোটামুটি ভালোর দিকেই থাকে। এখন এই ভদ্রমহিলার সাথে আমার হয়তো আর কখনোই দেখা হবে না, কাজেই আমি কী ভাবলাম তাতে জগতসংসারে কারো কিছু এসে গেলো না। কিন্তু এমন পরিস্থিতি তো হয়ই যেখানে এই প্রথম ইম্প্রেশনের গুরুত্ব থাকে অনেকটা। সুগন্ধীর হাত ধরে এই যে অন্য পথে চলে গেলো দর্শক, তার কী হবে?
প্রথম প্রথম আমেরিকায় এসে পুলিসদের দেখে অন্যরকম অনুভূতি হতো। দেশে পথেঘাটে যাঁদের দেখেছি তাঁরা অস্ত্রশস্ত্রের হিসেবে নেহাতই নিধিরাম সর্দার। এখানে সবার ট্যাঁকে কঠিন কঠিন সব ব্রহ্মাস্ত্র ঝোলে আর মুখে ঝোলে কঠিনতর এক্সপ্রেশন। চেহারাও তাঁদের জবরদস্ত, মিহি করে ছাঁটা চুল আর ঘাড়ে গর্দানে মাসলটাসল নিয়ে সে এক ভীতিপ্রদ ব্যাপার। এখানে হয়তো যে মেসেজ দিতে চাইছেন তাঁরা সেই মেসেজই পাচ্ছি। কিন্তু আসলে তো ভেতরের ছবিটা তেমন নয়। আমার এক বন্ধুর ভাই লস অ্যাঞ্জেলেসের পুলিস আকাদেমিতে যোগ দিলো  গত বছর। এই বন্ধুটি এবং তার গোটা পরিবার, সবাই ছোটোখাটো চেহারার, পাঁচ ফুট কয়েক ইঞ্চির মধ্যেই যাতায়াত। তার উপর সেই ভাইয়ের ছবিতে দেখলাম বড়োই বন্ধুত্বপূর্ণ হাসিমাখা একটি নবযুবকের ছবি, সুস্বাস্থ্য ও পেশিটেশি থাকলেও ভয়জাগানো ছবি কিছুতেই নয়। তাছাড়া একটু আধটু খোঁজ নিলেই জানা যায় যে এ দেশে পুলিসের মাইনে পত্তর খুবই কম, চাকরিতে ঝুঁকি খুবই বেশি যেহেতু বন্দুক আইনি ও বেআইনি পথে অনেকের কাছেই পৌছে যায়, তা সে বন্দুকবাজদের মানসিক স্বাস্থ্য যেমনই হোক। কাজেই যাঁদের দেখে ভয় লাগে অনেকেরই, বাস্তবে সেই পুলিসেরাই অধিকাংশ সময় ভীত হয়ে থাকে এই সব আধপাগল বন্দুকওয়ালাদের দৌরাত্ম্যে। লস অ্যাঞ্জেলেস এয়ারপোর্টে যাওয়ার সময় ট্যাক্সিড্রাইভার ভদ্রলোক বলছিলেন যে এমনিতে নিরুপদ্রব হলেও একজন পুলিস গত এক বছরে মারা গেছেন এখানে, ঐ এক পাগলের হাতে। একজন ভুল জায়গায় পার্ক করা লোকের সাথে কথা বলতে পুলিসটি গিয়েছিলো তার গাড়ি খোলা রেখেই, এর মধ্যে এক ছ্যাঁচোড় সেই গাড়িতে ঢুকে পড়ে চালাতে গিয়ে পুলিসটিকেই চাপা দিয়ে দেয়। দুর্ভাগ্যজনক এই জাতীয় ঘটনা যে পুলিসকে আরো আতঙ্কিত করে তুলতে পারে সে বিষয়ে খুব সন্দেহ নেই। অথচ আমার মতো সাধারণ লোকের চোখে পুলিসের ছবি মানেই ভয়জাগানিয়া।
সম্প্রতি আমেরিকাগামীদের ভিসা-সমস্যা নিয়ে একটি লেখা পড়লাম, আমার নিজের ছাত্রভিসা বানানোর কথা মনে পড়ছিলো পড়তে পড়তে। সেই ঘটনাটা বলি। চাকরির পাট চুকিয়ে দেশে ফিরে কলকাতার ভিসা অফিসে গিয়েছি, ঢোকার সময় যখন ওদের ভল্টে সব জিনিসপত্র জমা রাখছি তখন দেখি একটি রঙিন যুবকও খোসা ছাড়াচ্ছে একে একে। সে আক্ষরিক অর্থেই রঙিন, চুল জামা জুতো চশমা সব লাল-বাদামি-কমলা রঙের, তার উপর হাতে যতগুলো আংটি পরা যায় তার চেয়ে খান কতক বেশি ছিলো, এবং চুড়িবালাবাউটি ইত্যাদিও। সে সব খুলে জমা করা চাট্টিখানি কথা নয়, মোচার খোসা ছাড়াতে তার চেয়ে কম সময় লাগে। এই সব দেখে স্বভাবতই তার বিষয়ে প্রাথমিক ইম্প্রেশনটা বিশেষ সুবিধার হয় নি, জেনেরালাইজ করার অপরাধে আমি দোষী স্বীকার করে নিই। পরে ভেতরে তার যখন ইন্টারভিউ হচ্ছিলো তখন শুনলাম কাউন্টারের আমেরিকান লোকটিকে সে তার পেশা বলছে সঙ্গীতজ্ঞ। তার নাকি সাত-আটশো খানা গান আছে বাজারে! শুনে সেই ভদ্রলোক এবং আমি দুজনেই মুচ্ছো গেলাম, ব্যাটা কয় কী! তো সে ভদ্রলোক কৌতূহলের বশেই সম্ভবতঃ, জানতে চাইলেন কোনো চেনা গানের নাম। তখন শুনলাম "ইয়া আলি" বলে নাকি একখানা গান খুব হিট করেছে তার, "গ্যাংস্টার" নামে এক ছবিতে। তার আগে বছর দুয়েক হিন্দি ছবির থেকে দূরে ছিলাম নানা কারণে, গানের নামটা চেনা ঠেকলেও মনে করতে পারি নি তখন কী সে গান। পরে বাড়ি এসে শুনলাম, এবং ছোকরার গলার ভক্তও হয়ে গেলাম এক রকম। তখনই জানলাম তার নাম জুবিন গর্গ, এবং ঐ শত শত গানের অধিকাংশই অসমীয়া ভাষায়। কী ভাগ্যিস কানে এসেছিলো তার সংলাপ, নইলে তাকে প্রথম ইম্প্রেশনের হিসেবে কমলাচুলের এক ভিনগ্রহী ছাড়া আর কীই বা ভাবতাম!
আরেক ফার্স্ট ইম্প্রেশানের গল্প শোনাই। তখন কলকাতায় চাকরি করি। অনেকগুলো তুতো ভাই বোন আছে আমার, বাবামা দু তরফ মিলিয়ে। আমার দুটি তুতো বোন তখন প্রেমট্রেম চালাচ্ছে জোরদার, তবে বালকদুটির কোনোটিকেই আমি চোখে দেখি নি। দুটি বোনই সুন্দরী ও মেয়ে হিসেবে চমৎকার, বুদ্ধিশুদ্ধি পড়াশুনাও আছে, তবে দাদা হিসেবে বোনেদের পছন্দের উপর ভরসা করা একেবারেই মুশকিল, সে তো বলাই বাহুল্য। তো পর পর দুটি সপ্তাহে এরা তাদের বালকদুটিকে নিয়ে আমার সাথে অফিসে দেখা করতে এলো, বাড়িতে আনতে চায় নি বলেই হয়তো। প্রথম বালকটিকে প্রথমবার দেখে হতাশই হয়ে ছিলাম একটু, হয়তো গায়ের রঙের জন্যই (হালকার উপর আমিও রেসিস্ট আছি দেখতেই পাচ্ছেন), আমার সুন্দরী বোনের পাশে তাকে বিশেষ মানাচ্ছিলো না, ইংরিজি নিয়ে পড়ছে কাজেই ঝটপট মোটা চাকরি বাগাবে সে সম্ভাবনাও ক্ষীণ। কথাবার্তা ভদ্রজনোচিত কিন্তু তাতে তেমন ইম্প্রেসড হওয়ার কারণ পেলাম না। তবে আমার মত তো চায় নি, কাজেই সৌজন্যান্তে বিদায় নিলো। পরের সপ্তাহে অন্য বালকটি এলো আমার অন্য বোনের সাথে। এর সাথে তার ঠিক আগেই ফোনালাপ হয়েছিলো, চমৎকার কথা বলে, নম্রভাষী ও স্মার্ট। কিন্তু সামনে দেখে তো আমি খুব ইম্প্রেসড, খুবই সুদর্শন সুপুরুষ, এঞ্জিনিয়ারিং পড়ছে, বিদেশে যাবে চাকরি নিয়ে এবং তারপর নাকি ম্যানেজমেন্ট পড়ার পরিকল্পনাও ছকা হয়ে গেছে। আমার চোখ দেখেই বোন বুঝলো তার পছন্দের তারিফ করছি, সেও ভয়ানক খুশি। 
এই অবধি ঠিকই ছিলো গল্প, কিন্তু লেখকবাবু আকাশে বসে বোধ হয় কয়েক পাত্তর চড়িয়ে এই অধ্যায়টা লিখেছিলেন। জাম্পকাট মেরে কয়েক বছর পর চলে এলে দেখতে পাই, প্রথম বালকটির মতো পাত্র পৃথিবীর সব বালক আগ্রহী থাকলেও আমি নিজে খুঁজে পেতাম না। চোখ ধাঁধানো ব্যাপার তার নেই হয়তো, তবে খুবই মননশীল বাড়ির ছেলে, অর্থ ও শিক্ষা দুয়েরই দিক থেকে সমৃদ্ধ, এবং সে নিজেও সত্যিকারের অর্থেই শিক্ষিত, ভালো সিনেমা ভালো বই ভালো গান এই দিয়ে তার চারিপাশ ঘেরা। এখন কলেজে পড়ায় এবং কলকাতায় ছাত্রমহলে অল্পবিস্তর সুনামও হয়েছে নবীন ইংরিজি শিক্ষক হিসেবে। পরে লক্ষ্য করে দেখেছি তাকে দেখতেও ভালো, যাকে বলে মনোরম, আলাপ হলে মন ভালো হয় এমনটা, প্রথম ধাক্কায় যদিও আমি ভুল ধারণা করে নিয়েছিলাম এমনকী সে বিষয়েও। কলকাতায় গেলে তার বাড়িতে আমাকে দু দিন থাকতে হয়, তার অত্যাচারে নানা আঁতেল সিনেমাও দেখতে হয়, এবং তাদের দুটি ফুটফুটে চমৎকার শিশুর নতুন নতুন কীর্তিকলাপ দেখে মুগ্ধ হওয়ারও সুযোগ হয়। 
ঠিক বিপরীত মেরুতে সেই দ্বিতীয় বালকের গল্প। এটি সুখের কাহিনী নয়, তাই বিশদে গিয়ে আপনাদের বিরক্ত করতে চাই না। কিন্তু ঐ মধুভাষণ শেষ হয়েছে, তার পরে যে অধ্যায় তাতে আশাভঙ্গের বেদনাটা বড়োই প্রবল। আশা ভঙ্গের অপরাধে আমরা অনেকেই দোষী, তাই তাকে আলাদা করে দোষ দেবো না। কিন্তু ঐ যে ফার্স্ট ইম্প্রেশন, সে ব্যাটাকে ছেড়ে দিতে মন চায় না। এইখানে আরেকটা কথা আছে। সেই যে এলিভেটরের ভদ্রমহিলা, তার উদাহরণ দিয়েও সেটা বোঝানো যায়। যে সব অনুষঙ্গ আমাদের মনে একটা কোনো ছবি এঁকে ফেলে, তারা কিন্তু বয়ে আসা শৈবালের দল নয়, বরং মানুষ নিজেই তার পরিপার্শ্বের এই সব ছোটো ছোটো ডিটেইলস বেছে নেয়। ঐ ভদ্রমহিলা হয়তো নিজেই দোকানে গিয়ে পারফিউমটি কিনেছেন, এবং অনেক রকম গন্ধের মধ্যে থেকে বেছে ওটিই যে নিয়েছেন তার একটা বড়ো কারণ এইটা হতে পারে যে তিনি নিজেকে যেই ভাবে দেখতে চান বা দেখতে পান, তার সাথে ঐ সুবাসের ইমেজারি বা চিত্রকল্পগুলো মিলে যায়। অন্যের চোখে কী ছবি আমরা আঁকি তার কথা বাদ দিলেও, আমাদের নিজেদের দৃষ্টিতেও আমাদের একটা ছবি থাকে। সেটা যে পুরোপুরি ভুল বা মিথ্যা তাও নয়। এবং নিজেকে আমরা সাজিয়েও তুলি সেইভাবে, রূপরসগন্ধবর্ণের নানা উপচারে। সব মিলিয়ে সৃষ্টি হয় এক মায়ার, যার পুরোটা মিথ্যে নয়। খানিকটা আমরা চাই অন্যে ভাবুক আমার বিষয়ে, আর খানিকটা আমরা নিজেরাও বিশ্বাস করে নিই, হয়তো এই ভেবেই যে বিশ্বাস করতে করতেই একদিন এই সব দিকচিহ্নগুলি আমাদের সত্ত্বায় উপস্থিত হবে। সব কটিকে যে আত্মস্থ করতে পারি তা নয়, কিন্তু কিছু গুণাবলী তো সত্যিই এসে যায় চরিত্রে। গভীর অন্তর্মুখী বালকটি হয়ে ওঠে বক্তিয়ার খিলজী, সামাজিক সুরে গলা মিলিয়ে এক দিন বাংলা সিনেমা তার প্যানপ্যানে লাগতে থাকে, ভুলে যায় বালকবয়সের স্মৃতি যখন টিভিতে ঝিন্দের বন্দী দেখতে না পেয়ে মনখারাপে ছেয়ে গিয়েছিলো তার মন। এভাবেই নানা স্রোতের টানে ভাসতে ভাসতে মানুষ বদলে যেতে থাকে, কিছুটা ইচ্ছে করেই, আর বাকিটা নিজেরও অজান্তে। তারপর এক নিরালা বিকেলে হঠাৎ একটা গন্ধ ভেসে আসে বারান্দা দিয়ে, খুব চেনা শৈশবের গন্ধ, ঠাকুরঘরের ধূপধুনো আর রান্নার ফোড়নের মিশেল, তখন এক মুহূর্তে সাত সমুদ্দুরের পার থেকে ভেসে ওঠে সেই প্রথম যুগের ছবি, সিপিয়ায় আঁকা সেই ফার্স্ট ইম্প্রেশনের ছবিখানা। আপনার সাথে হয়নি এমনটা? সেই গল্প শোনার আশায় রইলাম। 


সচলে লেখালেখি



যদিও এই বিষয় নিয়ে অনেক খুচরো ছড়ানোছিটানো ভাবনা অনেক দিন ধরেই মাথায় ছিলো, সম্প্রতি সিরাতের 'সচলায়তন সম্পর্কে' পড়ে লেখার ইচ্ছেটা আকার নিলো। সিরাত শুরু করেছেন সচলায়তনে লিখে তিনি যে ব্যাপক আনন্দ পান সে কথা দিয়ে। আমি সচলে লিখে যে আনন্দ পাই না তা নয়, তবে আনন্দটা মূলত লিখেই পাই। প্রশ্ন থেকেই যায়, তাহলে সচলেই লেখা কেন। তার কারণগুলো খুব যে সার্বজনীন তা বলতে পারি না, তাই সে সব উল্লেখ করলে পাঠকের পড়ে বিশেষ প্রাসঙ্গিক না-ও লাগতে পারে। তবু বলি। 
 লেখালেখি অনেকের স্বতস্ফূর্ত ভাবে আসে। আমার লেখার গতি ও স্বাচ্ছন্দ্য সম্প্রতি বাড়লেও আমি ঠিক সুনীল গাঙ্গুলীর মতো অনায়াস লেখনীর অধিকারী নই (লেখার মান নিয়ে বলছি না, তাই আশা করি কেউ একে দুর্বিনয় ভাববেন না)। কিন্তু সচলে লিখতে লিখতে একসময় দেখলাম যে চিন্তাভাবনাগুলোকে অক্ষররূপ দিতে আর ততোটা কঠিন লাগছে না। এইটা নিঃসন্দেহে বিশাল একটা ব্যক্তিগত লাভ। সিনেমা আমি গাদাগাদা দেখি, এবং তার আলোচনা লিখতে ইচ্ছে হতো অনেককাল ধরেই। কিন্তু লিখতে বসে মনে হতো, এই রিভিউটা এমন কী আলাদা যে এটা লিখতে হবে?পৃথিবীতে নতুন কিছু যোগ না করতে পারলে লেখালেখি করার দরকারটা কী, এ সংশয় নিয়ে লেখা যায় না, তা সে লেখক যতোই অকিঞ্চিতকর হোক না কেন। সচলে লিখতে বসে সামনে একদল পাঠক পেয়ে যাওয়াটা এ বিষয়ে একটা বিশাল সুবিধা। সামনে কাউকে কল্পনা করে রিভিউ লেখা অনেকটা সিনেমা দেখে ফিরে বন্ধুকে সিনেমাটা কেমন লাগলো সে কথা বলার মতো হয়। এছাড়া যেহেতু লেখা শুরু করার আগে আমি বছরখানেক শুধু পড়েছি, দু-একটা মন্তব্য করা ছাড়া পড়ার বাইরে আর কিছু করি নি এখানে, তাই ততোদিনে একটা ধারণা তৈরি হয়ে গিয়েছিলো পাঠকেরা কে কী রকম সে বিষয়ে। কাজেই কোন্ পাঠকের মন্তব্য মূল্যবান আর কারটা নির্বিবাদে পাশ কাটানো যায় এটা মোটামুটি বুঝতে অসুবিধা হতো না ততোদিনে। সত্যি বলতে কী, আমাদের সবারই একটা টার্গেট অডিয়েন্স আছে। সব্বাইকে খুশি করা যেমন যায় না, তেমনি সে জাতীয় কোনো তাগিদও বেশির ভাগ লেখক, যে মাপেরই হোন, অনুভব করেন না। কাজেই সচলের স্বনির্বাচিত ইন্টারঅ্যাকটিভ পাঠককুলের সঙ্গ গন্তব্যের লক্ষ্যে এগোচ্ছি না কি সে বিষয়ে খুব ভালো কম্পাসের কাজ করে এ কথায় অনেকেই সহমত হবেন মনে হয়। এ ছাড়াও কারণ আছে, সচলে লেখা প্রকাশ যতোটা সহজ, এবং তার ফলে পাঠকের মতামত জানাও যতো সহজে সম্ভব, দেশ পত্রিকায় বা ঐ জাতীয় অন্যান্য প্রকাশনার প্রসঙ্গে সে কথা বলা যায় না। সচলে মডারেশন আছে তা সত্যি, কিন্তু তাতে আপত্তিকর কিছু আমি কখনো দেখি নি। এই প্রসঙ্গে একটু পরেই আসছি। তো যে কথা হচ্ছিলো, পত্রপত্রিকায় লেখা পাঠানোর ঝামেলা আমার মতো অলস লোকের জন্য একটা বিরাট বাধা। সেই বাধা ডিঙিয়েও একবার পাঠিয়ে ছিলাম, জয় গোস্বামী বলেছিলেন আরো কবিতা পড়ে আরো তৈরি হতে। বয়সটা তখন নেহাতই কম, ছাঁইপাশ লিখলেও মণিমাণিক্য মনে হতো, তার উপর তিনি যখন শুধু দেশ নয়, এমনকি সানন্দার কবিতাও আদর্শ হিসেবে দেখালেন, তখন কবিতার উপর থেকেই আগ্রহ চলে গিয়েছিলো। সচলের প্রয়োজনে আবার কবিতা ফিরে এলো জীবনে, একে উপকার না বললে অকৃতজ্ঞতা হবে। 
সারা জীবনে বাংলা বই অনেক পড়েছি। খুব ছোটোবেলায়, যখন স্কুলের চৌকাঠে ভীরু পা রেখেছি সবে, তখন থেকেই বাড়ির বইয়ের ভাণ্ডার সাবাড় করে চলেছি। এক সময় এমন হয়েছিলো যে না-পড়া বই আর নেই, কাজেই দাদাদের ভৌতবিজ্ঞানের বইয়ে অধ্যায়ের শুরুতে সামান্য দু লাইন গল্পের মতো থাকলে সে টুকুও চেটে খেয়েছি। একেই তো নেশা বলে? বাড়িতে বই পড়া নিয়ে খুব পৃষ্ঠপোষকতার পরিবেশ ছিলো, এইটা নেশারু হিসেবে খুব সুবিধাজনক পরিস্থিতি। কোনো বই পড়াতেই বাধা ছিলো না, তা কমিকসই হোক বা বঙ্কিমচন্দ্রের থানইঁট সমগ্র। এতো বই পড়ার কুফল হলো পড়ার বই পড়তে দেদার ফাঁকি দিতাম, আর সুফল টের পাই এতো কাল পরে, বাংলা লিখতে গিয়ে বানান বিশেষ হাতড়াতে হয় না। ব্যাকরণে যখন ণত্ববিধান শিখলাম ততোদিনে বানানগুলো গেঁথে গেছে দর্শনস্মৃতিতে। এখনো সন্দেহ হলে চোখ বুজে সেই পুরোনো ফোটোগ্রাফ ঘাঁটি। সচলে অনেকের লেখা যেমন নির্ভুল হয়, তেমনি অনেকের লেখায় প্রচুর বানান ভুলও থাকে। এখানকার পরিবেশটা এমন যে নতুন লিখছেন যাঁরা তাঁরা বানান ভুল করলেও শুধরে নিতে চান। এইটুকু আগ্রহ দেখলেই আমি পাঠক হিসেবে প্রচণ্ড খুশি হয়ে যাই। এক জন লেখক আমার জন্য লিখছেন, এবং তার মান উন্নয়নের কথাও ভাবছেন, এটা সম্মানের কারণ আমার পক্ষে। বানান ভুলের পথে একটা অন্য কারণও আছে, যেটা অনবধান। লিখে একবার প্রুফ রিডিংয়ের যে দরকার আছে এইটা আমরা ভুলে যাই কখনো কখনো। তবে অভিপ্রায় ভালো হলে এই সব নিয়ে বেশি ভাবার কারণ ঘটে না। এর ব্যতিক্রম খুব কম হলেওআছে অবশ্য। সচলের পাতায় একজন বোদ্ধা লেখকের লেখায় একবার দশ শতাংশ শব্দ বানান বা অন্য কারণে ভুল ছিলো। অনেকের লেখায় বানান ভুল ধরিয়ে দিই, যদি দেখি লেখাটা সুন্দর কিন্তু এই সামান্য ত্রুটিটুকু রয়ে গেছে। কিন্তু লেখকের অভিপ্রায়টা জানা জরুরী। যে লেখক পাঠককে সম্মান করতে আগ্রহী নন, তার জন্য বেগার খাটতে এই পাঠকও অনাগ্রহী। ভালো গল্প লেখা কঠিন কাজ, কিন্তু যত্ন নিয়ে লিখতে তো বাধা নেই। তারা দাগানোর কাজটা আমি বিশেষ করি না, তবে এ জাতীয় লেখায় এক তারা দিতে দ্বিধা হয় না। এই সঙ্গেই আসে মডারেশনের কথা।
ফারুক ওয়াসিফ প্রসঙ্গে এই মডারেশন নিয়ে অনেক আলোচনা ও তর্কবিতর্ক হয়েছিলো। ফারুক সাহেবের লেখা আমার পছন্দের, এবং এখানে ওঁকে নিয়ে ঠিক লিখছি না। প্রশ্নটা হলো মডারেশন ঠিক কতোটা থাকা উচিত। শিল্পের ব্যাপারে আমি মুক্তপন্থায় বিশ্বাসী, রাজনীতিতেও। কিন্তু সমস্যা অন্যত্র। যে ব্লগসাইট থেকে বেরিয়ে এসে এই সচল সৃষ্টি করেছেন কয়েক জন, সেখানে পূর্ণ স্বাধীনতার অপব্যবহার যে ভাবে হতে দেখেছি তাতে মডারেশনের দরকার নেই এ কথা আর বলতে পারি না। এবং মডারেশন যে শুধু মুখখিস্তি আটকাতেই জরুরী তাও বলি না। লেখার মান একটা স্তরের নিচে যাবে না এটা ঠিক করার জন্যও মডারেশনের প্রয়োজন আছে। যাঁরা সচলকে ভালোবাসেন তাঁরা হয়তো মানবেন, যে সব লেখা আমরা লিখি সচলের পাতায়, তার সব কটিই যে প্রকাশযোগ্য তা নয়। প্রশ্ন উঠতেই পারে, প্রকাশযোগ্যতা স্থির হবে কী ভাবে। সচলের মান নিয়ে আমরা যদি উচ্চাকাঙ্খী হই তা হলে এর উত্তর ভেবে পাওয়া খুব মুশকিল হয় না। মান যেমন বিষয়বৈচিত্রে, তেমনি যত্নেও প্রতিভাত হয়। অনেকে বলেন বেশি ঘষামাজা করলে লেখার স্বতস্ফূর্ততা কমে যায়। এটা পুরো ঠিক নয়, মনের আনন্দে লিখতে তো বাধা নেই, শুধু প্রকাশের আগে যাঁরা পড়বেন তাঁদের একটু শ্রদ্ধা দেখাতে অসুবিধা আছে বলে তো মনে হয় না। যে মডুরা লেখা বাছাইয়ের কাজ করছেন, বানান শুদ্ধির দায়িত্বটাও তাঁদের উপর চাপানো একটু বাড়াবাড়ি মনে হয়। 
আরেকটা বিশেষ গুরুত্বপূর্ণ কথা না বললেই নয়। আমরা বাঙালিরা স্বভাবতঃ আন্তরিক হলেও সংবেদনশীলতা আমাদের মধ্যে একটু কমই আছে। আমরা নির্দ্বিধায় এমন সব মন্তব্য করে ফেলি একটু ভেবে দেখলে সেগুলো দ্বিতীয় বার বলতে আমাদেরই সংকোচ হবে। জাতিবৈরী, ধর্মভেদ ইত্যাদি অতিক্রম করে আমরা বাঙালি। মডারেশন করে ভদ্রতা শেখানো সম্ভব নয়, কাজেই সচল হিসেবে এ দায়িত্বটা আমাদেরই নিতে হবে, শুধু নিজে আঘাতমূলক মন্তব্য করা থেকে বিরত থাকা নয়, অন্যকেও জানানো যে সচলের পরিবেশে সৌহার্দ্য বজায় রাখা কতোটা জরুরী।
যাক, অনেক জ্ঞানের কথা হলো, এবার আপনাদের মতামত শোনার জন্য কর্ণময় হলাম। শুরু করুন। 


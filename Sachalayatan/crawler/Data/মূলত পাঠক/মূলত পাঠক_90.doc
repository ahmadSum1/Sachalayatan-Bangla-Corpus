বায়োস্কোপের বাক্স ৭: চিরতরুণ এক ভদ্রলোক



মোটামুটি ইংরিজি ছবি নিয়েই লিখলাম এ ক'দিন, আজ ভাবলাম একটু বাংলা ছবি নিয়ে আড্ডা মারা যাক। বাংলাদেশী সিনেমা আমি প্রায় দেখিনি এক 'মাটির ময়না' ছাড়া (ওটার ডিভিডি আনিয়েছিলাম), অনলাইনে কোথায় পাওয়া যায় কেউ জানালে বাধিত হই। যেহেতু ও নিয়ে জানি খুবই অল্প, তাই জনপ্রিয়তাকে একমাত্র মাপকাঠি না ধ'রে ভালো ছবির খোঁজ দিলেই সুবিধা হয়। ইউটিউবে 'আগুনের পরশমণি' আর 'নিরন্তর' আছে দেখলাম, ভালোমন্দ জানি না, এখনো দেখা হয় নি। তো এই আড্ডা হতে পারে পশ্চিমবঙ্গের বাংলা ছবি নিয়ে (যেহেতু ওগুলোই দেখেছি)।
সত্যজিত আর ঋত্বিক ঘটককে আনছি না আড্ডায়, ওঁদের ছবি বহুচর্চিত, ও নিয়ে আপাততঃ আর কথা না বললেও হয়। তরুণ মজুমদার অপেক্ষাকৃত কম পরিচিত নাম এই দুজনের তুলনায়, আমি সব ছবির প্রশংসা না করতে পারলেও কিছু ছবির মহাভক্ত। আজ ওঁর দুখানা ছবি নিয়ে কথা বলা যাক। এই ছবি দুটোর বিষয়, চরিত্র, পরিমন্ডল ইত্যাদির মধ্যে বেশ মিল আছে, কৈশোর-যৌবনের সন্ধিক্ষণের গল্প নিয়ে এই ছবিগুলো তৈরি, অনেক চরিত্রের সমাহারে পারিবারিক সনাতন জীবনের কাহিনী, কোনোটাই কলকাতা-কেন্দ্রিক নয়, অল্পস্বল্প টিয়ার-জার্কার হবার প্রবণতাও আছে। তো এই সিনেমা দুটো হলো শ্রীমান পৃথ্বীরাজ (১৯৭৩) এবং দাদার কীর্তি (১৯৮০)। কলকাতার দর্শকদের জন্য এই ছবিগুলো নিয়ে কথা বলার মানেই হয় না বিশেষ, প্রতিটিই জনপ্রিয় এবং অনেকেরই দেখা। তবে বাংলাদেশে ছবিগুলো পাওয়া যায় কি না জানি না, কাজেই কতজন দেখেছেন আমার কোনো ধারণা নেই। যদি দেখে থাকেন তো এই লেখা পড়ে খুব লাভ নেই কারণ অনুভূতির কথা আজ বিশেষ হবে না। এগুলো এতো পছন্দের সিনেমা যে গদগদ প্রশংসা ছাড়া বিশেষ কিছু শোনাতে পারবো না। 
যাঁরা ওঁর "শ্রীমান পৃথ্বীরাজ" দেখেন নি তাঁরা অবশ্যই দেখে নিন, এমন চমৎকার হাসির ছবি বড়ো একটা দেখতে পাওয়া যায় না। এর নায়ক যে কিশোরটি তার মতো সাধ ও স্বপ্ন দেখেনি ছোটোবেলায়, এমন মানুষ খুব বেশি নেই। স্বপ্নে সে যখন রাজা হয়ে যায়, তখন তার দরবারে সভাগায়ক হয় বুলবুলভাজা-বেচা হরিদাস, এবং একটা খাসা জাতীয় সঙ্গীতও গেয়ে দেয় সেই গায়ক ('হরিদাসের বুলবুলভাজা, টাটকা তাজা খেতে মজা')। ইংরেজ-ভজা শ্বশুরমশাই, স্নেহময়ী দুই মা, আশকারা-দেয়া ঠাকুমা, ইস্কুলে চেলা-চামুন্ডা এবং মিচকে প্রতিপক্ষ, নিদ্রালু ছাত্রের পড়াশোনার হাল দেখে হতাশ ইংরেজ শিক্ষক, ফাজিল পাড়াতুতো বৌদি, গুপ্ত বিপ্লবী দাদা, কী নেই এই ছবিতে। এবং ছোকরা নিজেও করিৎকর্মা, যা সব কান্ড ক'রে সে সংযুক্তা-উদ্ধার করে তা জেম্স বন্ডকেও লজ্জা দেবে। রায়বাহাদুর খেতাব-লোলুপ শ্বশুরমশাই উৎপল দত্তের অসাধারণ ইংরিজি গানকে মোটামুটি কালজয়ী বলা যেতে পারে! একসময় এই ছবিটা ইউটিউবে পাওয়া যেতো, এখন আর নেই দেখলাম, খুঁজে দেখতে পারেন। এখান থেকে ডাউনলোড হতে পারে। তবে আপাতত এই দৃশ্যটা দেখে নিন।
"দাদার কীর্তি" তরুণ মজুমদারের আরেকটি অনবদ্য সৃষ্টি। শরদিন্দু বন্দ্যোপাধ্যায়ের গল্পটিতে এমন সম্ভাবনা কোথায় লুকিয়ে ছিলো জানি না। পরীক্ষায় ফেল-মারা এক সাধাসিধে যুবকের গল্প, হাসিকান্নায় মোড়া। পটভূমি পশ্চিমা এক শহর যেখানে অনেক বাঙালির বাস। গল্প শোনাবো না, যাঁরা দেখতে চান তাঁরা সিনেমাটা দেখতে পাবেন এখানে। তবে রেজিস্ট্রেশন করতে হবে, পদ্ধতি খুব সিম্পল যদিও। তরুণ মজুমদার তঁার ছবিতে রবীন্দ্রসঙ্গীত আর রবীন্দ্রনৃত্য খুব ব্যবহার করেছেন, এ ছবিগুলোও তার ব্যতিক্রম নয়। মাঝে মাঝে আবার লোকসঙ্গীতেরও (যেমন কবির লড়াই) ব্যবহারও দেখা যায় কিছু সিনেমায়। আমার মনে হয় না ওঁর ছবি নিয়ে কাটাছঁেড়া করে বিশেষ লাভ হবে, তার চেয়ে বন্ধুসকল, সুযোগ মতো দেখে ফেলুন, মন ভালো হয়ে যাবে। 
---------------------------------------------------
আজ সন্ধ্যেবেলা "ফাস্ট অ্যান্ড ফিউরিয়াস" দেখে এলাম। ফাস্ট কার, মারধার যাঁদের ভালো লাগে শুধু তাঁরাই যাবেন। এবং গেলে খারাপ লাগবে না, অন্ততঃ আমার তো দিব্বি সময় কাটলো। অবশ্য আমেরিকার পররাষ্ট্রনীতি বা বেআইনি অভিবাসন সমস্যা ইত্যাদি নিয়ে কোনো আধুনিক রাজনৈতিক ষড়যন্ত্রের খোঁজ করতে গেলে হতাশ হতে পারেন, আর এতদ্বারা জানানো হল যে লেখক সে হতাশার জন্য দায়ী নয়। 
গত রবিবার white water rafting-এ গিয়েছিলাম, কিন্তু মানুষজনের নৌকো চড়ার ছবি এখানে পোস্ট করাটা ঠিক সঙ্গত মনে হলো না। আগামীকাল আরেকটা বেড়ানোর প্লান আছে, ভালো ছবি উঠলে রোববার আপনাদের দেখাবো'খন। আজ টা টা, সকালে উঠতে হবে না?


সম্পাদকের দপ্তরে



নামে ছোটোগল্প হলেও আকারে সামান্য বড়ো, অন্তত ব্লগের হিসেবে। পাঠকেরা পড়তে গিয়ে দমছুট না হলেই বাঁচি। যে বেচারা মডুরা আমাদের কাঁড়ি কাঁড়ি লেখা দুব্বোঘাসের মতো চিবিয়ে রোজ তাঁদের পরিপাকযন্ত্রের বারোটা বাজান, এ গল্প তাঁদের জন্য আমার সমবেদনার যৎসামান্য প্রকাশ।
----------------------------------------------------------------------------
বৃক্ষারূঢ় গল্পগাভীটির পৃষ্ঠে ডোরা ডোরা দাগ, পেনসিলটাকে দাঁতনের মতো করে চিবোতে চিবোতে বললে রমাপদ। সদ্য আসা লেখাগুলোর রিভিউ করছিলো সে।
- এমন বিচিত্র গোবৎসটি কার? জিজ্ঞেস করলো শম্ভুচরণ। মিনিমাগনার ইলাস্ট্রেটার হলেও যত্ন করেই আঁকে সে, সেই কাজই করছিলো।
- আর কার, রামহরি ছাড়া! বললাম আমি। স্রেফ মুড়ি চিবোচ্ছিলাম, সবসময় কাজটাজ করা মোটেও কাজের কথা নয় এ আমার দৃঢ় বিশ্বাস।
- এ রামহরির নাম প্রলয়নাচন সরখেল! রমাপদ খোলসা করলো।
 আঁতকে ওঠে শম্ভু, ওরেব্বাস, কও কী দাদা, এমন যাঁর পিতৃদত্ত নাম, তাঁর তো নামেই তো বই কাটবে, প্রচ্ছদে আঠারো সাইজ ফন্টে লিখে দেবো "প্রখ্যাত কথাসাহিত্যিক প্রলয়নাচন সরখেলের প্রলয়ঙ্কর গল্প -", ইয়ে, গল্পটার নাম কী যেন?
- জীবনদেবতা ও ভূমানন্দ!
- একেবারে দ্বন্দ্বসমাস! খাইসে! চেয়ার থেকে পড়তে পড়তে বললাম আমি।
সম্পাদকের দপ্তরে দিস্তা ভরে অনেক অদ্ভুত লেখা আসে রোজ। অধিকাংশই বাতিল হয়, এই ব্যবসায় বাই-প্রোডাক্টই বেশি, যদি অবশ্য স্ক্র্যাপমেটালকে বাইপ্রোডাক্ট বলা যায়। সেই বাতিলযোগ্য লেখা পড়তে পড়তে রমাপদর মাথার চুল লুপ্ত হয়ে এই বয়সেই ইন্দ্রলুপ্ত গজাচ্ছে, আর হাবিজাবি পড়ে পড়ে আমার অনুভূতিতে কেমন ছাতলা মতো পড়ে গেছে, আজকাল আর কিছু মালুম পাই না। তবু এরই মাঝে মাঝে কিছু চমৎকার জিনিসপত্র হাতে আসে, বাতিল হবার আগে তারা প্রভূত আনন্দ দিয়ে যায়। যেমন গত হপ্তায় এক দীর্ঘ কাব্য আলোচনা এসেছিলো, কোনো এক সুশীতল হাজরা নামক কবির কল্পনানারী সুলতা কেন জীবনানন্দের বনলতার চেয়ে ঢের ঢের ভালো এইটে প্রতিপন্ন করতে চেয়ে। কে না জানে দুই রমণীর চুলোচুলি দেখতে যতো সুখ তার চেয়ে বেশি সুখের আর কিচ্ছু হয় না, এক গার্ল-অন-গার্ল বাদ দিলে। এই ভূমানন্দটি সেই গোত্রের বলে মনে হচ্ছে। চেয়ার টেনে তুললাম নিজেকে তোলার পর, ঝেড়েঝুড়ে বসার আগে হাঁক পেড়ে চায়ের ফরমায়েসটাও দিতে ভুলি না। এ জিনিস রসিয়ে রসিয়ে উপভোগ করার বস্তু।
- তো এইটা নিবন্ধ না তো? নাম শুনে কেমন যেন মনে হচ্ছে রবিঠাকুরের ভূত নিমতলার ছাতিমগাছে বসে ঠ্যাঙ দুলিয়ে দুলিয়ে লিখেছে এইটে। বললাম আমি।
বিজ্ঞের মতো মাথা নাড়ে শম্ভু, ওই জন্যেই তো বেরাম্মোগুলোর মরেও শান্তি হয় না, আরে গয়ার পিণ্ডি-ইন্ডাস্ট্রি বন্ধ করার একটা শাস্তি হবে না ব্যাটাদের? কিন্তু তার আগে কও, ভূমানন্দ মানে কী?
- উঁহু, এইটে প্রবন্ধ-নিবন্ধ কিছু না, এক্কেবারে খাঁটি গল্প! দাঁতন-মুখে রমাপদর উত্তর। আর ভূমানন্দ মানে জানিস না হতভাগা, সম্পাদকের দপ্তরে এটাকে ঢুকতে দিলো কে?
- বাজে ঝামেলা থামা তো! এ জিনিস শুনতেই হচ্ছে, তা পড় না একটু, আমরাও একটু পুণ্যি কামাই অমৃতসমান শুনে?
এই সময় দরজার পর্দা তুলে ঢুকলেন অবনীশদা, কি, ভাগবত-পাঠ হচ্চে নাকি? অবনীশ সান্যাল পত্রিকার অনারারি সম্পাদক। মাইনেপত্তর তিনি নেন না বিশেষ, সাহিত্যপ্রেমের জন্যই তাঁর এই প্রাণপাত। বয়সে আমাদের চেয়ে ঢের বড়ো হলেও মুরুব্বিয়ানা করার বদভ্যেস নেই বলে আমরাও তাঁর সঙ্গ উপভোগই করি। এই আপিসটা আসলে তাঁর বসার ঘরের লাগোয়া একটা ঘর, আর চায়ের যে ফরমায়েস করলাম সে ওঁর বাড়ির হেল্পিং হ্যান্ড ভুতোর কাছে। বৌদির দয়ার শরীর, সময়-অসময়ে এমন অত্যাচার সত্ত্বেও এখনো বিতাড়িত হই নি সে কারণেই।
- শ্রীমদ্ভাগবতই বটে, গল্পের নাম শুনে রায় দিলেন তিনি। তা শরচ্চন্দ্রের সেই লেখাটা পড়েছো তো, যেটায় তিনি রবীন্দ্রনাথের স্টাইলে লেখার জন্য মেড-ইজি গাইড দিয়েছিলেন? ভূমানন্দ আর জীবনদেবতা, এ মাল তো মনে হয় একেবারে ছেঁকেছেঁকে রবিবাবুর স্টাইল তুলে নিয়েছে। পড়ো দেখি, কী লিখেছে।
- গোড়া থেকেই পড়ি বরং, রমাপদ শুরু করে।
জীবনদেবতা ও ভূমানন্দ: প্রলয়নাচন সরখেল।
শম্ভু আরেক বার জানার চেষ্টা করে, কিন্তু ভূমানন্দ মানেটা কী?
মাথায় চাঁটা মেরে থামিয়ে দিই আমি, চুপ কর অর্বাচীন। ভাগবতপাঠে ফের বাধা দিলে গোহত্যা করতেও কসুর করবো না বলে রাখলাম!
শুরু করে রমাপদ। হেমাঙ্গিনীর মনে সুখ নাই। বাতায়নের সামনে বসিয়া চম্পকঅঙ্গুলীতে একখানি মালতীপুষ্প লইয়া সে খেলা করে আনমনে, চক্ষু দুইটি আকাশে কাহারে খোঁজে তা সে নিজেও জানে না। 
এইখানে ঢোঁক গিললো রমাপদ, তারপর একবার ক্যালেন্ডারটা দেখলো, কতো সাল এইটে জানতেই বোধ হয়। 
এই বসন্তে যৌবন আসিয়াছে তাহার সদ্যপ্রস্ফূটিত শরীরে। নববর্ষার নবধারাজলে নদী যেরূপ পাগলপারা হইয়া উঠে, দুই কূল ছাপিয়া জলধারা প্লাবিত করে দিগ্বিদিক, হেমাঙ্গিনীর শরীরও রূপেরশে তদৃশ ফুলিয়া ফাপিয়া উঠিয়াছে। রমাপদ ঢোঁক গিলতেই শম্ভু বলে ওঠে, এই জন্যেই চলবে না এই গপ্পো। আজকাল হলো সাইজ জিরোর যুগ, ফুলিয়া ফাপিয়া উঠিলেই চলিবে?
- সে না হয় ব্যাপিকা বিদায় করা যাবে পরে, এখন ঝামেলা করিস নে, দেখি কী বর্ণনা দেয় শরীরের, বললাম আমি।
আবার পড়তে শুরু করে রমাপদ, ঢলো ঢলো কাঁচা সেই অঙ্গের লাবণি ব্যাখ্যান করে, সাধ্য কী লেখকের কলমের! নিজভারে আনতা তাহার কুচযুগ -
- শোভিত মুক্তাহারে? চিল্লিয়ে ওঠে শম্ভু, এ তো শালা আগাগোড়া টুকে দিয়েছে এখান ওখান থেকে, সরস্বতীপুজোর মন্তরটা অবধি ছাড়ে নি!
- নাঃ, এইখানটা একটু আলাদা, বলে রমাপদ, নিজভারে আনতা তাহার কুচযুগ সূক্ষ্ণ কাঁচুলির বন্ধন ফাটিয়া বাহির হইতে আকুল। ঠোঁট চাটে সে, শুধু ঢোঁক গিলে আর কাজ হচ্ছে না। তর সয় না আমার, বলি, পড় পড় তারপর কী!
পড়তে থাকে রমাপদ, দুগ্ধঅলক্তক বর্ণের লাবণ্যময় তাহার আনন, কুঞ্চিত তাহার ঘনকৃষ্ণ কেশরাশি, টানাটানা দুইখানি চক্ষু ভাবাবেশে আকুল, রক্তিম ওষ্ঠাধর থরোথরো-কম্পিত দয়িতমিলনপিয়াসে। তাহার উপর বর্ষিত হইয়াছে জীবনদেবতার অকৃপণ আশীর্ব্বাদ, ফলেফুলে ভরিয়া উঠিয়াছে তাহার সুকোমল দেহখানি। 
- ইয়াপ্পি, এসে গেছে জীবনদেবতা, বলে ওঠে শম্ভু। এই বারে তো বল, ভূমানন্দটা কী বস্তু!
কটমট করে তাকান অবনীশদা, বৌদি দেখতে শুনতে ভালো হলেও এমন নারীশরীরের বর্ণনার সামনে তিনি গোহারান হারবেন, কাজেই এই সময় ব্যাঘাত তাঁর কাছে অসহ্য বোধ হলে তাঁকে ঠিক দোষ দেওয়া যায় না। সত্যযুগ হলে সে অগ্নিবর্ষণের পর এইখানে পড়ে থাকতো একমুঠো ছাই, নেহাত কলিকাল তাই শম্ভু বেঁচে গেলো, কাঁচুমাচু মুখে শুনতে লাগলো হেমাঙ্গিনীর গল্প।
ফের শুরু করে রমাপদ, কিন্তু হেমাঙ্গিনীর মনে সুখ নাই। বৃথা এই জীবনযৌবন, বৃথা সকল সজ্জাশৃঙ্গার, যদি তাহা সমর্পনই না করা যায় প্রিয়তমের চরণকমলে। কিন্তু কোথায় সেই প্রিয়তম? তাহার নবীন শরীরখানি বাহুপাশে বেষ্টন করিবার পরিবর্তে তিনি এক্ষণে গিরিকন্দরে শত্রুসংহারে রত। সেই শার্দূলবিনিন্দিত মহাতেজশালী পুরুষশ্রেষ্ঠ, যাহাকে প্রথম বার দর্শনমাত্রই তুচ্ছ হৃদয়খানি সমর্পন করিয়াছে অবলা হেমাঙ্গিনী, তিনি আজ অরণ্যপর্ব্বত ছানিয়া শত্রুসৈন্য নিধন করিয়া বেড়াইতেছেন। প্রেমের শত্রু এই সমগ্র পৃথিবী! তাহা না হইলে আজিকার এই সুন্দর প্রভাতে তাহাকে একাকিনী অশ্রুধারে ভাসিতে হয়! ধিক পিতা আমার, ভাবিয়া শিরোপরে করাঘাত করে হেম।
- এই বার গল্প জমেছে! কিন্তু এ তো দেখি রবীন্দ্রনাথ নয়, খোদ বঙ্কিম! বললেন অবনীশদা।
রমাপদ পড়তে থাকে, হেমাঙ্গিনীর পিতা এই সাম্রাজ্যের অধিপতি। পরম যত্নে তিনি লালনপালন করিয়াছেন এই মাতৃহারা শিশুকন্যাটিরে। তাহার কথা ভাবিয়াই দ্বিতীয় বার দারপরিগ্রহ করেন নাই। যুদ্ধবিগ্রহে দূরদেশে যাইতে হইলে প্রত্যাবর্তনকালে তাহার জন্য সর্বদা লইয়া আসিয়াছেন পট্টবস্ত্র-স্বর্ণাভরণ-কেয়ূরকুঙ্কুম। রাজ্যের সর্বশ্রেষ্ঠ স্থপতি নির্মাণ করিয়াছে রাজদুহিতার সৌধ, সেই প্রাসাদে সোনার পালঙ্কে শয়ন করিলে দাসদাসীগণ চামরব্যজনে তাহার সেবা করে। আদরেআহ্লাদে বাড়িয়া উঠিয়াছে হেম, তাহারে লইয়া রাজার অনেক সাধ। কিন্তু সেই আকাঙ্ক্ষালতার মূলে সমস্ত জলসেচন বৃথা প্রতিপন্ন হইল সেইদিন, যবে রাজকন্যার শুভদৃষ্টি হইল রাজসেনাপতির সহিত। হে পাঠক, আজিকার যুগ হইলে বলিতে, বড়মানুষের মেয়ের নজর পড়িয়াছে জোয়ান মদ্দের উপরে, কিন্তু অনাঘ্রাত পুষ্পবৎ হেমাঙ্গিনীর সম্পর্কে এমন বাক্য বলিতে জিহ্বা সরে না। 
- আইব্বাস, এ তো আবার ফ্লাশব্যাকও আছে! দিব্বি বাংলা ফিলিম হতো মাইরি, নেহাৎ কমল মিত্তির মরে গেলো তাই! বলে শম্ভু।
চারিচক্ষুর মিলন ঘটিয়া অবধি সেনাপতি ও রাজনন্দিনী, কেহই কাহারে ছাড়িয়া থাকিতে পারে না। কাজেকর্ম্মে সেনাধিপতির আর মন নাই, বীরত্বের সকল খ্যাতি ছারেখারে গিয়াছে, সূর্য ডুবিতে না ডুবিতেই প্রাচীর লঙ্ঘিয়া সে উপস্থিত হয় প্রেমোন্মাদের মতো। রাজকন্যার বাতায়নতলে আসিয়া সংকেত করে, দাসদাসীদিগরে দূর করিয়া রাজকন্যা দ্বার খুলিয়া দিলে ঝটিকাবৎ প্রাসাদগহ্বরে ঢুকিয়া যায়। তাহার পর সন্ধ্যা ঘনায়, রাত্রি হয় অতঃপর, তাহারা দুইটিতে হংসমিথুনবৎ প্রাসাদাভ্যন্তরে বাকুমবাকুম করে। বাহির হইতে সেই অস্ফূট কূজন ক্ষীণভাবে শ্রবণগোচর হয় কি হয় না, ঘটাং ঘটাং ধ্বনিতে সব চাপা পড়িয়া যায়। প্রেমের কুরুক্ষেত্র যে স্বর্ণপালঙ্কটির উপরে ঘটে রাজামহাশয় তাহা আনিয়াছিলেন চৈনিক দেশ হইতে।
- লেখকমশায় সুরসিক আছেন দেখছি, পকেট থেকে পানের ডিবে বার করতে করতে বলেন অবনীশদা, ভাষা যাই হোক, ভাবটি ঘোর আধুনিক! যাক, পড়ো।
এই রূপে দিন অতিবাহিত হয়। প্রেমের নদীতে অবগাহন করিতে গিয়া সেনাপতি যে তাহার কর্তব্যকর্ম্ম সকলই উৎসন্নে দিয়াছে, অবশেষে তাহা রাজার দৃষ্টিগোচর হইলো এক দিন। কথিত আছে রাজার শত চক্ষু সহস্র শ্রবণ। তত্ত্বতালাশ করিতে বিলম্ব হইল না, এবং সংবাদ পাইয়া মধ্যরাত্রেই মহারাজ সেই প্রাসাদসমীপে উপস্থিত হইলেন। দূর হইতেই অদ্ভুত ধ্বনি শুনিয়া রাজন্যের প্লীহা চমৎকৃত হইল, এই গভীর রাত্রে ঢেঁকিতে পাট দিতেছে কোন হতবুদ্ধি! কিন্তু পাঠকপাঠিকা, আমরা জানি উহার উৎস কী, সেই হেতু মহারাজা পদাঘাতে দ্বার বিদীর্ণ করিয়া যখন কন্যার শয়নকক্ষে প্রবেশ করিলেন, আমরা তখনও মৃদুহাস্য করিতেছি!
- ইসসসস, এ তো দেখি নিঘিন্নে পারভার্ট! কোঁৎ করে পানের পিক গিলে বললেন অবনীশদা, বাপকে এনে দাঁড় করিয়ে দিলে মেয়ের বেডসীনে!
মুচকি হেসে পড়তে থাকে রমাপদ, রাজন্যের অবস্থা তখন 'হে ধরণী দ্বিধা হও' গোত্রের! বৃষষ্কন্ধ পুরুষসিংহের রতিনৃত্যরত বিশালাকায় বপুতল হইতে হেমাঙ্গিনীর অঙ্গের ঈষদংশ দৃশ্যমান, এবং তাহারও নিচে সেই স্বর্ণখট্টাঙ্গ, তাহাও নাচিতেছে একই ঝম্পকতালে! নিমেষ না পড়িতেই ক্ষত্রিয়রক্তে বাণ ডাকিল, বামহস্তে সেনাপতির কেশাকর্ষণ করিয়া দক্ষিণহস্তে ক্রোধোন্মত্ত মহারাজ উন্মুক্ত করিলেন তাঁহার অসিখানি! এখনি মুণ্ডচ্ছেদ না করিলে মান থাকে না! সম্মুখে সেনাপতির রোমশ উলঙ্গদেহ ভীত বনহরিণের মতো কাঁপিতেছে, দেখিয়া বিবমিষা জাগিলেও উপায় নাই, তীব্র বমনবেগ চাপিয়া রাখিয়া তরবারি তুলিলেন তিনি। কিন্তু গুরুভার প্রস্তরখণ্ড উঠাইয়া লইবামাত্রই লঘু পত্রটি যেমন বাত্যাঘাতে উড়িয়া যায়, হেমাঙ্গিনী সেইরূপ উড়িয়া আসিয়া আছড়াইয়া পড়িল তাঁহার পদমূলে। বারম্বার মিনতি করিয়া কহিতে লাগিল, মহারাজ, আপনার এই বন্দী আমার প্রাণনাথ, উহার প্রাণ নিবেন না! 
- আবার টোকে! হাল ছেড়ে দিয়েছে শম্ভু, কাঁহাতক আর চলে।
আপনার কন্যার প্রাণের দোহাই, মহারাজ, দয়া প্রদর্শন করুন! ক্রন্দন করিতে করিতে বলিয়া চলে হেম। তাৎক্ষণিক ক্রোধ সম্বরণ করা গেলে মহারাজের হুঁশ হয়, এই সেনাপতিটিরে মারিয়া ফেলিলে রাজকার্য চলিবে না। তাঁহার রাজসভা জ্যোতিষ, কবি ও পণ্ডিতে পরিপূর্ণ, বীর একটাও নাই। দুষ্টবুদ্ধি খেলিয়া যায় তাঁহার মস্তকে, কিন্তু মুখভাব পরিবর্তন না করিয়া তিনি বলেন, ছাড়িয়া দিতে পারি তোরে, কিন্তু এই প্রাসাদের ত্রিসীমানায় যেন আর তোর দুষ্টশরীরের ছায়ামাত্র না দেখা যায়। কল্য প্রাতেই তুই সসৈন্য প্রস্থান করিবি উত্তর সীমানায়, পার্ব্বত্য পরগনার মর্কটগুলির অতিশয় বাড়বৃদ্ধি হইয়াছে, সেগুলিরে প্রহারেণ ধনঞ্জয় করিবি একে একে। এই দিকে বমনের তীব্র বেগ আর তো চাপিয়া রাখা যায় না, এতটুকু বলিয়াই মহারাজ লম্ফ দিয়া বাহির হইয়া যান উদ্যানের দিকে। ভূলুন্ঠিত বস্ত্র ও ক্রন্দনরতা নারীটিকে সামলাইতে সামলাইতে সেনাপতি দন্ত কিড়মিড় করিয়া বলিতে থাকে, সকল নষ্টের মূল ঐ চৈনিক পালঙ্ক! উহার ধ্বনি যে আপনি নির্গত হয় না, সে তুচ্ছ সত্যটি ভুলিয়া অপমানিত বীর সক্রোধে বারম্বার পদাঘাত করে নিষ্প্রাণ পালঙ্কে। শতখণ্ডে চূর্ণবিচূর্ণ হইয়া চতুর্দিকে বিক্ষিপ্ত হয় তাহার ভগ্নাবশেষগুলি। অকস্মাৎ এই ঘটনায় বিহ্বল বালিকা ভূতলে পড়িয়া গুমরাইয়া কাঁদিয়া উঠে, সেনাপতি লম্ফ দিয়া বাহির হইয়া চলিয়া যায় দেশ ছাড়িয়া সুদূর বিদেশে।
- এইবার তাহলে ব্যাক টু বর্তমান? শম্ভু বলে। হুমম, পড়তে থাকে রমাপদ, তাহার পর কাটিয়া গিয়াছে কত শত মধুযামিনী, পুষ্পে পুষ্পে ঘুরিয়ে গিয়াছে অলিকূল, চাতক কাঁদিয়া পাগল হইয়াছে চন্দ্রমার তরে, কিন্তু হেমাঙ্গিনীর অঙ্গনে বীরকেশরী আর আসে নাই। এক বর্ষাধিককাল কাটিয়া গেল, কাঁদিয়া কাঁদিয়া তাহার সকল অশ্রু শুকাইল, তথাপি হেমাঙ্গিনীর শূন্য সদন প্রেতপুরীর ন্যায় খাঁ-খাঁ করে। অবশেষে গোপন দূতমাধ্যমে খবর আসিয়াছে, ছদ্মবেশে দেশে ফিরিয়াছেন সেনাপতি, অদ্য রাত্র দ্বিপ্রহরে রাজকন্যা-দর্শনে আসিবেন তিনি। আজ বুঝি পোহাইল অমানিশা, দুখসাগরে ভাসমান হেমের ধৈর্য্য আর বন্ধন মানে না। 
- এবার এনেই ফেল না বাবা, আমার ধৈর্যের বাঁধও ভাঙতে চলেছে, অনেক তো হলো বর্ণনা! দাঁত কিড়মিড় করি আমি।
অবশেষে শেষ হয় প্রতীক্ষার দীর্ঘ প্রহর, করাঘাত শুনিয়া উৎকন্ঠিত চিত্তে দ্বার খুলিয়া দেয় হেম। সম্মুখে দণ্ডায়মান তাহার প্রাণনাথ, বিরহানলে তাহার আনন ক্লিষ্ট হইলেও তাহার বৃষষ্কন্ধ আরো বিপুল হইয়াছে বর্ষাধিককাল অশ্বপৃষ্ঠে পার্বত্যপ্রদেশে ঘুরিয়া, বাহুদ্বয় হইয়াছে আরো সুকঠিন। এক লহমায় সেই লৌহসম বাহুর প্রেমপাশে সেনাপতি আবদ্ধ করে তাহার পুরাতন প্রেমিকারে। ওষ্ঠে ওষ্ঠ, অধরে অধর হয়, বহু পুরাতন কামাগ্নি দাউদাউ করিয়া জ্বলিয়া উঠে। আগুনের স্পর্শে যতুঘৃতমোম যেমন গলিয়া যায়, প্রেমালিঙ্গনে তদৃশ বিগলিত দশা হয় রাজকুমারীর, আরামে তাহার চক্ষুদুটি মুদিয়া আসে, আহ্লাদী মার্জারটির ন্যায় হুমহুম শব্দ করিতে থাকে সে। এক লম্ফে তাহাকে ক্রোড়ে উঠাইয়া কক্ষাভ্যন্তরে প্রবেশ করে কামার্ত প্রেমিক, তাহার দশাও মাহ ভাদ্রের সারমেয়বৎ। শয়নকক্ষে ঢুকিয়া কন্যাকে শয্যায় নিক্ষেপ করিতে উদ্যত সেনাপতি, এইবার তাহার বস্ত্রাবরণ ছিন্ন করিয়া কামের উত্তুঙ্গ শিখরে পৌঁছিবে, এমন সময় তাহার দৃষ্টিগোচর হয়, শয্যা কই? শূন্য কক্ষে অনুপস্থিত সেই চৈনিক স্বর্ণপালঙ্কের প্রেত যেন অট্টহাস্য করিয়া তাহাদের উপহাস করে! 
- সে কী রে, ঘাবড়ে গিয়ে বলি আমি, এইটে তাহলে রিভেঞ্জ মেড-ইন-চায়না? এ-ই শেষ, নাকি আর আছে কিছু?
- আছে আছে, পড়তে দে, বলে পড়া শুরু করে রমাপদ। হতবুদ্ধি প্রেমিকপ্রেমিকা মিলনমুহূর্ত্তের প্রাক্কালে এ হেন পরিস্থিতিতে কিংকর্তব্যবিমূঢ় হইয়া পড়িল, কিন্তু নারীবুদ্ধি চিরকালই প্রখরা। লম্ফ দিয়ে প্রেমিকের ক্রোড় হইতে নামিয়া পড়িল হেম, অতঃপর সেনাপতির হস্ত নিজ হস্তে লইয়া তাহাকে আকর্ষণ করিল, দুইজনে শয়ন করিল ভূমে। প্রেমশকট আবার গতিশীল হইল, চিৎকার-শীৎকারে আকাশবাতাস পূর্ণ হইল, তালে তালে নৃত্য করিতে থাকা দুইখানি শরীর এই বার খট্টাঙ্গপরে না থাকায় আর অনাকাঙ্ক্ষিত কোনো ধ্বনিও হইল না। প্রাসাদের মর্ম্মরভূমিপরে কামানন্দের প্লাবন ডাকিল!
ইউরেকা!! লাফিয়ে ওঠে শম্ভু, পেয়ে গেছি ভূমানন্দ! ভূমিতে যে আনন্দ, সপ্তমী তৎপুরুষ, হুররে! তার উদ্বাহু নৃত্যে বাধা দিতে পারি না, এমন হাতে-গরম ব্যাখ্যার সামনে না-ই বা বলি কী করে, সমস্বরে মেনে নিতেই হয় আমাদের সক্কলকে। 
অবনীশদা শুধু গজগজ করতে থাকেন, ব্যাকরণ দিগ্‌গজ!



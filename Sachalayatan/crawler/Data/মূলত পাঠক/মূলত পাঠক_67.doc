আকাশ রচনা করি মনে মনে ২: আহির ভৈরব



ছোট্টো ডিসক্লেইমার: যাঁরা রাগটাগ ভালো জানেন বোঝেন তাঁরা এ লেখা পড়ে 'বোরড' হতে পারেন বা তন্দ্রাচ্ছন্ন, কারণ এটা তেমন উচ্চস্তরের কিছু হবে না। নেহাৎ বেসিক ব্যাপারস্যাপার আর কি।
আগের বারের মতোই সময় বাঁচাতে এইটে চালিয়ে দিয়ে পড়তে থাকুন।

রাগ নিয়ে আলোচনা পড়লে অব্দি যাদের রাগ হয়, তাদেরও আমন্ত্রণ জানিয়ে শুরু করা যাক আজকের এই আড্ডা। জ্ঞানের ভাঁড়ার বাড়াতে নয়, স্রেফ আড্ডা মারতেই আসুন। ভালো না লাগলে না হয় চাট্টি গালাগাল করে বিদায় নেবেন, তা বলে একটু ট্রাই করবেন না সে কেমন কথা? সব কিছুই তো চেখে দেখতে হয়। আর যেতে যেতে বলে যাবেন কেন ভালো লাগলো না, তাহলে পরের আড্ডায় আপনাকে আটকানোর ব্যবস্থা করা যাবে আপনার কথামতোই। মোট কথা দু-এক জনে আড্ডা জমে না, আর সেইজন্যই সব্বাইকে চাই।
আসলে রাগকে আলমারির তাকে তুলে রেখে রেখেই আমাদের এমন বিতৃষ্ণা এসেছে। অথচ টুকটাক রাগ শুনে শুনেই কিন্তু আমরা বড়ো হয়েছি, এমন কে আছে যে সিনেমার গান শুনি নি, রাগসঙ্গীত না হয় নাই শোনা হল। সিনেমার গানেও কিন্তু প্রচুর রাগারাগি থাকে, যদিও প্রবণতাটা মূলত মিশ্রণের দিকেই ঝুঁকে রয়। নাচে যেমন একটু কত্থক একটু সালসা একটু ফোক মিশিয়ে অদ্ভু্ত আরক প্রস্তুত হয় খানিকটা সেই রকম। ধরুন নজরুল ইসলামের এই গানটা কে না শুনেছি, অরুণকান্তি কে গো যোগী ভিখারী। সেদিন ই-স্নিপসে খয়রুল আনম শাকিলের কন্ঠে শুনে আবার একবার মুগ্ধ হলাম (নামের বানান ভুল হলে মার্জনা চাই, ইংরিজিতে পড়ে বাংলা করলাম কি না)। ডাউনলোড বা শোনার জন্য এই লিঙ্কে যেতে পারেন। এখানে কিন্তু রাগের মিশ্রণ হয় নি, ওটা মোটামুটি বিশুদ্ধ আহির ভৈরব রাগে। কী রাগ না জেনেও উপভোগে কোনো বাধা হয় না সে কথাও ঠিক, কাজেই কেউ যদি বলেন তা'লে জানার কী দরকার? সরাসরি কোনো উত্তর নেই এর, না জানলেও দিব্বি চলে। তবে জানতে শুরু করলে আগ্রহ বাড়তে থাকে, তারপর ঐ গানের খোসাটোসা ছাড়িয়ে ভিতরের রাগে ঢুকে পড়তে পারলে তো তখন কথাই নেই, তখন একেবারে পরমানন্দপ্রাপ্তি যারে কয়!
আপনি যদি হিন্দি সিনেমা মার্কা হন, তাহলেও চিন্তা নেই, একটা উদাহরণ দিতে পারি টাটকা টাটকা। তাও সলমন খানের মতো ফাজিল ছোকরা গেয়েছে সেখানে (মানে ওি লিপ দিয়েছে আর কি), কাজেই ভাবগম্ভীর গান যে হবে না সেটাও মোটামুটি বোঝা যাচ্ছে। তবে সেটা একটু পরে আসছে, আগে অন্য কয়েকটা গান শুনে নিন। হীরাবাঈ বারোদেকর তাঁর অনন্য কন্ঠে গেয়েছেন, যশরাজ শেষ হলে এইটা শুনতে পারেন। এও আহির ভৈরব।

নামেই হয়তো বোঝা যায়, ভোরের রাগ। ভৈরব বা ভৈরোঁ নিজেও একটা রাগ, এ তারই একটা রূপান্তর, তবে সে ইতিহাসে যাচ্ছি না শুধু সংক্ষেপে বলি ভৈরব আর কাফি মিলে নাকি এর জন্ম (নাকি বললাম কারণ এই নিয়ে অল্প একটু বিতর্ক আছে)। আরোহী অবরোহীর কচকচিও থাক। কিন্তু এ ভৈরবের থেকে আলাদা কিসে সেইটা বোঝা যাক। এর নিচের দিকের নোটগুলোয় ভৈরবের চিহ্ন বেশি আর যতো উপরে ওঠে, কাফির মতো শোনায়। ভৈরবেও কোমল রে লাগে। ধরুন ভরদুপুর মার্কা রাগে অনেক সময়ই শুদ্ধ রে লাগে, যেটা অনেক উজ্জ্বল শোনায়। কিন্তু ভোরবেলা যখন আবছা আলো আর হয়তো অল্প কুয়াশাও আছে, তখন ঐ ব্রাইট জিনিস ঠিক খাপ খায় না, ঘুম থেকে উঠেই যদি ফটফট ইংরিজি বলতে হয় ঝকঝকে হেসে তাহলে যেরকম হয় তেমনি। আপনি যদি স্রেফ সা রে গা মা ও গাইতে জানেন তাহলে আপনি এক্ষুনি এটা ট্রাই করে দেখতে পারেন। সা রে গা মা শুধু এইটুকু একবার সব শুদ্ধগুলো লাগিয়ে গান, আর একবার কোমল রে লাগিয়ে গান, তফাৎটা সঙ্গে সঙ্গে নিজের কানে শুনতে পাবেন। প্রথমবারে সুন্দর সঁিড়ির ধাপের মতো পরিষ্কার আর পরেরটায় রে-তে এসে কেমন একটু ঢুলুনি আসবে, আন্দোলিন স্বরের মতো। যদিও রাগের চেহারাটা ফোটে পুরোটা মিলেই, কিন্তু ঐখানেই যেন জাত চিনিয়ে যায়, আমার এমনি কিছু একটা মনে হয়। আবার উপর দিকে গিয়ে কোমল নি লাগে, তাতেও বেশ একটা আমেজ আসে। সব কিছু ছবি দিয়ে বোঝানো গেলে চমৎকার হতো, কিন্তু আমি তো ঠিক ফেইনম্যান নই যে ফিজিক্স উপমা রূপক দিয়ে বোঝানোর ক্ষমতা থাবে। তবু চেষ্টা চলুক।
একেকটা রাগ রাগিণী আমার চোখে একেকটা মনুষ্যরূপ নেয়। যেমন ভৈরবী শুনলে মনে হয় এক ঈশ্বরপ্রাণা নারী, ভোরবেলা নদীতে স্নান করে ভগবানের নামগান করতে করতে ফিরছে বনপথ দিয়ে। আবার এই আহির ভৈরব শুনলে আমার মনে হয় এক সংসারবৈরাগী পুরুষ সব তুচ্ছতার ঊর্দ্ধে, যিনি ঈশ্বরকে জেনেছেন, কিন্তু সুরদাসের মতো দাস্যভাবে নয়, বিবেকানন্দের মতো তেজোদীপ্ত ভাবে তিনি ঈশ্বরকে কামনা করেন। তবে এ একান্তই আমার কল্পনা, আপনাদের মনে আহির ভৈরব শুনে কী ছবি ফুটে ওঠে সেটা জানাবেন, কৌতূহল হয় জানার জন্য।
এইখানে নিখিল ব্যানার্জির সেতার হোক একটু। তিন ভাগে আছে, সময়াভাবে একেবারে তৃতীয়ভাগটা শুনলে মহাভারত অশুদ্ধ হবে না।
পর্ব ১
পর্ব ২
পর্ব ৩
ঐ নজরুলগীতিটার সুরে একটা হিন্দি গান আছে মান্না দের কন্ঠে, সেটা এখানে দিই। এটা পুরোটা শোনার খুব দরকার নেই, অরুণকান্তির সুরই একেবারে।

"বিজেতা" বলে একটা সিনেমা হয়েছিলো আশির দশকে, তাতে রেখার ইথারাল সৌন্দর্য্য আরো বেশি সুন্দর হয়ে উঠেছিলো যখন তিনি তানপুরা নিয়ে এই গানটা গাইতে বসেন ভোর বেলায়। আহির ভৈরবের গান, যদিও কেমন একটু অন্য রাগের ছোঁয়া আছে পরের অংশে। গেয়েছেন আশা ভোঁসলে।

যাক রাগারাগির পালা আজকের মতো শেষ। যেতে যেতে সেই নতুনতর গানটা শুনতে থাকুন।

সঙ্গের ছবিটা ফ্লোরিডায় ফার্নান্দিনা তটে এক ভোরে তোলা। সঙ্গীদের কাউকে যখন বিছানা থেকে বার করা গেলো না তখন একা একাই ভোর দেখতে চলে গিয়েছিলাম। সুর্য একটু একটু করে ঢাকনা খুললো, সমুদ্র ভেসে গেলো আলোয়। এ তারই ছবি। আহির ভৈরব সেই ছবির আরেক রূপ।


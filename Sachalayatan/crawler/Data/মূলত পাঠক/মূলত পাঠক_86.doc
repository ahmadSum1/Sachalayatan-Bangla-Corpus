বায়োস্কোপের বাক্স ৮: পৃথিবীর বুকে স্বর্গ



দীপা মেহতার নবতম ছবি, প্রীতি জিন্টা ও অন্যান্য শিল্পী অভিনীত। দেখলাম, এবং দেখে রূঢ় বাস্তবের জমিতে দাঁড়িয়ে কল্পকাহিনী ও লোকগাথা সৃষ্টির এক অসফল প্রয়াসের বেশি কিছু মনে হলো না আমার। 
ইংরিজি ছবিটির নাম 'হেভেন অন আর্থ', হিন্দিতে নাম ছিলো 'বিদেশ'। হিন্দি না ব'লে পঞ্জাবিই বলা উচিত, ছবিতে দু-চার খানা ইংরিজি বাক্য ছাড়া সবই ঠেট পঞ্জাবি। বুঝতে অনেক পরিশ্রম করতে হয়েছে। কিন্তু তাতে অসু...দীপা মেহতার নবতম ছবি, প্রীতি জিন্টা ও অন্যান্য শিল্পী অভিনীত। দেখলাম, এবং দেখে রূঢ় বাস্তবের জমিতে দাঁড়িয়ে কল্পকাহিনী ও লোকগাথা সৃষ্টির এক অসফল প্রয়াসের বেশি কিছু মনে হলো না আমার। 
ইংরিজি ছবিটির নাম 'হেভেন অন আর্থ', হিন্দিতে নাম ছিলো 'বিদেশ'। হিন্দি না ব'লে পঞ্জাবিই বলা উচিত, ছবিতে দু-চার খানা ইংরিজি বাক্য ছাড়া সবই ঠেট পঞ্জাবি। বুঝতে অনেক পরিশ্রম করতে হয়েছে। কিন্তু তাতে অসুবিধা ছিলো না যদি তার ফল ফলতো, কিন্তু শেষ পর্যন্ত সব পন্ডশ্রম মনে হলো।
সাম্প্রতিককালে কাছাকাছি বিষয়ে আরেকটি ছবি বেরিয়েছিলো, ঐশ্বর্য রাই অভিনীত 'প্রোভোকড'। সেটি দেখার দুর্ভাগ্য হয় নি, পরিচালক জগমোহন মুন্দ্রার সম্বন্ধে যৎসামান্য জানলেই যথেষ্ট ('ভবন্দর' যাঁর একমাত্র ভদ্রস্থ গোছের ছবি, এবং সেটিও বিশেষ সুবিধার নয়)। এই নতুন ছবিটিতে অত্যাচারিতা বৌটি সেইভাবে রুখে দাঁড়ায় না, এটা মূল একটা পার্থক্য। বরং 'বিদেশ'-এর সাথে মিল আমি বেশি পেলাম অমোল পালেকর নির্দেশিত 'পহেলি'র, এবং দুটি ছবিই লোককথার হাত ধরে চলেছে। কিন্তু মঞ্চসফল নাটক-নির্ভর 'পহেলি' পুরোপুরিই ফোক-লোর, 'বিদেশ' সেখানে কানাডা অভিবাসী পঞ্জাবিদের জীবনের বাস্তব ছবি। তাতে সমস্যা নেই, কিন্তু পরিচালক যখন বাস্তব ও জাদুবাস্তবের মধ্যে যাতায়াত শুরু করেন তখন তার সার্থকতা বা প্রয়োজন কোনোটাই বোঝা যায় না। মাঝে মাঝে কিছু দৃশ্য সাদা-কালো, কেন তিনিই জানেন। আমি আরো কিছু রিভিউ পড়ে দেখলাম, কিন্তু কেউ-ই সে রহস্য উদ্ধার করতে পারেন নি।
ভারতীয় (উপমহাদেশ-অর্থে ধ'রে বলছি) যাঁরা বিদেশে বাস করেন, তাঁদের মধ্যেকার অর্ধশিক্ষিত বা অল্পশিক্ষিতদের মানসিকতা স্বদেশবাসী কাউন্টারপার্টদের থেকে খুব আলাদা হবে এ কথা মনে করার খুব কারণ হয়তো নেই, কাজেই এই পরিবারটির কুসংস্কার ও নীচতা যা দেখিয়েছেন পরিচালক, তা অসম্ভব এমন প্রশ্ন তুলছি না। কিন্তু মুশকিল হলো সেই বাস্তব গল্পের জমিতে যখন সাপ নিয়ে নানা তুকতাক জাতীয় ঘটনা ঘটতে শুরু হয়, তখন বিদেশি দর্শক একে নাঙ্গা ফকির আর দড়িখেলার সেই পুরোনো স্টিরিওটাইপের সাথে মিলিয়ে নিলে তাকে দোষ পুরোপুরি দেওয়া যায় না। ব্যাপারটা বাড়াবাড়ির পর্যায়ে চলে যায় যখন সীতার অগ্নিপরীক্ষার মতো 'নাগপরীক্ষা' নামক এক চূড়ান্ত উদ্ভট দৃশ্যের অবতারণা হয়। অবশ্য ততক্ষণে দর্শকের ধৈর্য্যের পরীক্ষা হয়ে গেছে, এবং তাতে আমি ফেল মেরেছি একরকম! 
যাক, সব দুঃখ দূর হয়ে গেছে কাল একটা নতুন সিনেমা দেখে, যার নাম 'লিটল জিজু' (Little Zizou)। তার গল্প করবো শিগগির একদিন।
--------------------------------------
Heaven on Earth (2008)
Direction: Deepa Mehta
Cast: Preity Zinta, Vansh Bhardwaj


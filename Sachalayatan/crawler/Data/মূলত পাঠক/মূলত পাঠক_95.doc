বায়োস্কোপের বাক্স ৩: বাক্যালাপ, অন্য নারীদের সাথে



Conversations with Other Women (2006)
ছবিটা দেখলে বোঝা যায় এটা পরিচালকের প্রথম সৃষ্টি, নবোদ্গত শিং পুরোপুরি লুকোতে পারেন নি তিনি। তবে সেটা বড় কথা নয়, আসল কথা হল এটা একটা চমৎকার সিনেমা। মূল অভিনেতা দুজন আমার ঘোর পছন্দের, অ্যারন একহার্ট আর হেলেনা বনহ্যাম কার্টার। এঁদেরকে আমরা নামহীন পুরুষ ও নারী হিসেবেই জানবো এ ছবিতে। ছোট্ট একটু কাহিনীসূত্রও আছে এবং সেখান থেকে শুরু করে তারপর আছে বিস্তারিত সংলাপমা...Conversations with Other Women (2006)
ছবিটা দেখলে বোঝা যায় এটা পরিচালকের প্রথম সৃষ্টি, নবোদ্গত শিং পুরোপুরি লুকোতে পারেন নি তিনি। তবে সেটা বড় কথা নয়, আসল কথা হল এটা একটা চমৎকার সিনেমা। মূল অভিনেতা দুজন আমার ঘোর পছন্দের, অ্যারন একহার্ট আর হেলেনা বনহ্যাম কার্টার। এঁদেরকে আমরা নামহীন পুরুষ ও নারী হিসেবেই জানবো এ ছবিতে। ছোট্ট একটু কাহিনীসূত্রও আছে এবং সেখান থেকে শুরু করে তারপর আছে বিস্তারিত সংলাপমালা। নিউ ইয়র্কে হচ্ছে নায়কের বোনের বিবাহবাসর, যেখানে এই নারী হল ব্রাইডস-মেইড (এর বাংলা কী হবে, নিত-কনে?)। এদের দুজনের এক যুগ আগের একটা অতীত সম্পর্ক আছে যার ব্যাপারে অন্যেরা অবহিত নয়। অনুষ্ঠানশেষে তারা যায় এক গোপন অভিসারে এক হোটেল রুমে, যেখানে উন্মোচিত হয় সুপ্ত স্মৃতি, হারানো অতীত, এবং গভীর অনুভূতিরা যারা মনের গোপনে ওৎ পেতে ছিলো এক যুগ ধরে। কৌতূহলী পাঠক, এইবার বুঝলেন তো, কেন "বিফোর সানসেট"-এর পরেই এই গল্প লিখতে বসলাম? তবে ভুল আশা রাখবেন না, এই সিনেমাটা কিন্তু কমেডি, হাহা-হাসির উচ্চকিত কমেডি না হলেও খুব সিরিয়াস কোনো ভঙ্গী দেখবেন না এতে। একটা ছোট্ট বাক্যালাপ তুলে দি:
Man: Well, may be I'm a self-hating lawyer.
Woman (nonchalantly): Are you?
Man (shrugs): Is there any other kind?
তারা বলে না একে অপরকে কত মিস করেছে, কিন্তু বিবাহ অনুষ্ঠানে যখন তারা নাচতে নাচতে গল্প করে, তখন Split Screen-এর ব্যবহারে স্মৃতি, অতীত ও বর্তমান এক সাথে ঘাই মারে ছবির ফ্রেমে। কীভাবে ছেলেটি রাস্তায় ছুটে গেছে কোনো পথচারিনীকে দূর থেকে দেখে, এই ভেবে যে সে তার চেনা এই নারী। অতীতের কথা শোনা যায় না, সাউন্ডট্র্যাকে আমরা শুনি মৃদু হাস্য আর গেলাসের ঠুংঠাং, কিন্তু অতীত ভেসে আসে Split Screen-এর অন্য ভাগে। কী বস্তু এটা? আমরা আগে দেখেছি সিনেমায় এর ব্যবহার, যেমন ধরুন দুই বন্ধু টেলিফোনে কথা বলছে, সেখানে একইসাথে দুজনকে দেখাতে গেলে এটা কাজে আসে, ছবিটা দু ভাগ করে দুজনকে দেখানো যায়। এই সিনেমাটায় কিন্তু এর ব্যবহার অনেক বেশি মাত্রায়। কখনো একসাথে চলতে থাকে দুটি আলাদা দৃশ্য, যেমনটা দেখা যায় কোনো কোনো ছবিতে ফ্লাশব্যাক দেখাতে, বা বাস্তব জীবনেও হয় আমাদের সাথে যখন আমরা একঘর লোকের মাঝে থেকেও মনে মনে চলে যাই অন্য কোথাও। আবার কখনো একটাই দৃশ্য দু খন্ডে প্রবাহিত হয় পাশাপাশি, রেললাইনের মতো, যারা মেলে না কখনো। এরকম খন্ডিত কথোপকথন কি আমরা সিনেমার বাইরেও দেখি না? আমি নিজে তো এর দুরকম উদাহরণ ভেবে পেলাম, আরো আছে নিশ্চয়ই। কখনো আমি আমার মতো কথা বলে যাই, তুমি তোমার মতো, সেই সাইমন গারফাঙ্কেলের চেনা গানে আছে যার কথা:
People talking without speaking
People hearing without listening
People writing songs that voices never shared
অথবা অন্যরকম খন্ডিত কথোপকথন, যখন তোমার কথা আমি বুঝি না, আমার কথা তুমি। অথচ কথার লেনদেন হয়। সেই সব কথামালায় গাঁথা এই ছবি। অযথা কাব্যি করার কোনো প্রবণতা নেই, সংলাপ সারাক্ষণ উইটের হাত ধরে থাকে, কীভাবে সিরিয়াস কথা ঠাট্টার ছলে বলা যায় তার গাইডবুক লেখা হচ্ছে যেন।
হেলেনা বনহ্যাম কার্টারকে সিরিয়াস সিনেমার জগতে সকলে একডাকে চেনেন। আর আছেন অ্যারন একহার্ট। "ইন দ্য কম্পানি অফ মেন" আর "ইওর ফ্রেন্ডস অ্যান্ড নেইবার্স" ছবিতে তাঁর প্রতিভার পরিচয় মিলেছে, আর সবাই এখন চিনে গেছেন ডার্ক নাইট-এর পর। ইন্ডি ছবিতে আজকাল আর দেখি না বিশেষ। যাঁরা এঁর "থ্যাংক য়ু ফর স্মোকিং" দেখেন নি, অবশ্যই অবশ্যই দেখে নিন, যিশুর ভাষায় বলতে পারি নির্দ্বিধায়, আপনি জানেন না আপনি কী ভুল করেছেন এটা এখনো না দেখে। 
যাক, আর কথা বাড়াবো না। ভালো ছবি, দেখতে পারেন, হতাশ হবেন না। যদি একটু প্রিভিউ দেখতে চান তো এখানে রইলো।
--------------------------------------------------------------------------------
Conversations with Other Women (2005)
Dir: Hans Canosa
Cast: Helena Bonham Carter, Aaron Eckhart


কবিতাকথন ৬: জলজ



একটা গল্প লিখছিলাম। নিবন্ধ লিখতে সময় লাগলেও সমস্যা হয় না, এক সিটিংয়েই নামিয়ে দেওয়া যায়, কিন্তু গল্পের চাহিদা অনেক। সে বাড়তেই থাকছে দৈর্ঘ্যপ্রস্থে। আর শেষ না করে পোস্ট করবো না এই স্থির করেছিলাম। বেশি লম্বা হয়ে গেলে ভাগে ভাগে পোস্টাবো, কিন্তু পুরো লেখাটা তৈরি থাকা চাই, তা না হলে পরে যদি লেখা শেষ করার উৎসাহ ফুরিয়ে যায় তো বাজে ব্যাপার হবে। ফলে গত কয়েক দিন ধরে কোনো পোস্ট করা হচ্ছে না। অবশেষে ধুলো ঝেড়ে নামালাম এই কবিতাটা। লিখে খুব ভালো লেগেছিলো, কোথাও পাঠাই নি, জমিয়ে রেখেছিলাম ভবিষ্যতের জন্য। আজ তাকেই আনলাম দিবালোকে। এই কবিতা অবশ্য ঠিক দিবালোকের নয়, আধা অন্ধকার ঠান্ডা গহ্বরের কাহিনী এটি। কবিতার ব্যাখ্যা নিয়ে আমার একটা দাবি থাকে, এটিরও একটা মোটামুটি মানে বার করা যায়। কিন্তু আমি আলাদা কোনো ব্যাখ্যা করবো না এটার, ঠিক করেছি। পাঠকের যা মনে হয় সেটাই ফাইনাল। এইটুকুই কথন, এবার কবিতা।
অতল কুয়োর জলে লেখা
মেঘেদের ছয় ঋতু বৃষ্টির হিসেব,
চৈনিক অক্ষরমালা খসে খসে পড়ে
বিষণ্ণ আকাশের গায়ে।
জলের ভেতর বয়ে যায় স্রোত
কালো হিমহিম জল, শৈশবপুরাণ,
ঘাই মারে প্রেতমৎস্য, সবুজ শল্কেরা
একলা শীতের মতো কাঁপে
সে বড়ো অতীত স্মৃতি, পঁিপড়ের সারি
বাঁশের খুঁটির গায়ে, অন্ধকার ভ্রম
শ্যাওলার নিচে এক আদিম প্রাণের
চলাফেরা গন্ধে টের পাই
প্রবল সে ফেরোমন, নাভির গহ্বরে
গন্ধেরা দাঁড়িয়ে আছে ঘঁেষাঘঁেষি দেহ
ভিতু চোখ, ঘামে ভেজা হাত
শরীরে শরীর ঠেকে, লোম লোম লাগে
আঁধার জলের গল্প, আদিম মানুষ
ঘুমবলয়ের ঘোরে সনাতন পাপ
বনে জাগে কুয়াশারা
অশরীরী, কীসের প্রতীক
এমনি সবুজ জিভ, আকণ্ঠ ছড়ানো
প্রাচীন জন্তুর মতো, বনের গাছের
ইতিহাস লিখে রাখে জলের রেখায়,
অচেনা সংকেতভাষা শেখা হয়, কপালগতিকে
জল ও প্রাণীর নাম, এই দোলাচল
উঠে আসে জল থেকে, সাদা সাদা ছায়া
কুণ্ডলীপাকানো যত খোলসের স্তূপ
রক্তশূন্য ম্লান যত ছায়া
শরীরের নুনঘাম জলে ধুয়ে যায়
জলের ভেতরে ঘূর্ণি, পিচ্ছিলশরীর
সরীসৃপ নিঃশ্বাসে মেশায়
আঁশছাল আমিষের ঘ্রাণ
কুয়োর আঁধার
জলের প্রাণের গল্প শৈবাল অক্ষরে লিখে যায়


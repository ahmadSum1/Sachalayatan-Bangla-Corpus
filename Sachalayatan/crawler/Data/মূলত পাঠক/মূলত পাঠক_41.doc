এই বালুকাবেলায়: পর্ব ৩ (এভারগ্লেডস)



ফ্লোরিডা ভ্রমণের তৃতীয় ও অন্তিম পর্বে এসে নামটা একটু গণ্ডগোলের শোনাচ্ছে। এভারগ্লেডস এলাকায় বালুকাবেলা আদৌ নেই, কিন্তু সিরিজের ধারাবাহিকতা রাখতে ঐ নামটাই রাখলাম। বাঙালির কাছে ম্যানগ্রোভ অরণ্য নতুন কিছু নয়। তবু কয়েক বছর আগে ন্যাশনাল জিওগ্রাফিকে এভারগ্লেডসের একটা অসামান্য ফোটোগ্রাফ দেখে একে অবশ্যগন্তব্যের তালিকায় জুড়ে দিয়েছিলাম। যদিও ঐ ছবিটা আসল জায়গার তুলনায় বড়ো বেশি সুন্দর ছিলো, কিন্তু জায়গাটাও মন্দ নয় কিছু, গিয়ে মনে হয়নি কেন এলাম, বরং বেশ উপভোগ্যই লাগলো।

 মায়ামি থেকে সাড়ে তিন ঘন্টার ড্রাইভ, সকালে হোটেল থেকে চেক-আউট করে রওনা হয়ে গেলাম। কাছাকাছি পৌছনোর পর যাত্রাপথ খুবই নয়নাভিরাম হয়ে গেলো, দুপাশে জলাভূমি বা হালকা জঙ্গল মতো। সব এলাকার নামকরণ করা হয়েছে বলে বুঝতে সুবিধা হচ্ছিলো কোথায় আছি, এবং সেখানকার গাছপালা ইত্যাদির ইতিহাস। পাইন সাইপ্রেসের অরণ্য দেখা যায় যাওয়ার পথের দু ধারে, এখানে জমি অপেক্ষাকৃত শুকনো। এরপর জলাভূমি শুরু হলে গাছপালার চেহারা বদলাতে থাকে, ধীরে ধীরে ম্যানগ্রোভ দেখতে পাওয়া যায়। 

দিনটা ছিলো ঝলমলে, বিকেলের দিকে খানিকটা বৃষ্টি হওয়া ছাড়া আর কোনো সমস্যা হয় নি। অবশ্য বৃষ্টিও আসলে সমস্যা নয়, বরং তারপর সবুজ ধুয়েমুছে আরো সবুজ হয়ে গেলো। সকালের আকাশ একেবারে মায়াবি নীল, তাতে সাদা মেঘেরা চমৎকার ফূর্তির মেজাজে ভেসে বেড়াচ্ছে। পথে গাড়ি খুব কম বলে পাখির ডাক শুনতে কোনোই বাধা নেই। তবে যতো জলাভূমি এগিয়ে আসে, পোকামাকড়ের উৎপাত অসম্ভব রকমের বেড়ে যায়। ক্রান্তীয় অঞ্চলের মানুষ হলেও এমন অভিজ্ঞতা ছিলো না, মশা যে এমন তেএঁটে বজ্জাত ও নাছোড় হতে পারে কে জানতো, বেটাদের প্রাণের কোনো মায়াই নেই। ঝাঁকে ঝাঁকে কামড়াতে আসছে, মেরেও তাড়ানো যায় না এমন! গাড়িতে তবু রক্ষা ছিলো, পৌছে নৌকাভ্রমণের খোঁজ ও টিকিট নিতে গিয়ে প্রাণ ওষ্ঠাগত। শেষে এক ভদ্রলোক তাঁর পোকাতাড়ানি স্প্রে ধার দিয়ে সাময়িকভাবে রক্ষা করলেন। তাড়াতাড়ি গিয়ে এক বোতল কিনে সর্বাঙ্গে মেখে খানিক শান্তি হলো।

নৌকা মানে আসলে লঞ্চ, যাত্রী তাতে আট-নয় জন, এছাডা় চালক নর্থ ক্যারোলিনার এক বয়স্ক অ্যাডভেঞ্চারপ্রিয় ভদ্রলোক ও তাঁর সহকারি একজন ভদ্রমহিলা। কর্পোরেট জীবন কাটিযে় এখন অবসর নিযে় হাজির হযে়ছেন এখানে, বাসনা একটা লঞ্চ কিনে নিজেই চালানো। তাছাডা় নাকি রেস্তোরাঁও খুলতে চান, কর্মোদ্যমের বহর দেখে দিব্বি লাগলো। 

খাল কেটে কুমির আনা যে স্রেফ কথার কথা নয়, নৌকাসফর শুরু করে সেটা বুঝলাম। অ্যালিগেটর ফার্মের মতো ঝাঁকে ঝাঁকে না হলেও খালের জলে কয়েকজন কুমির বাবাজির দর্শন মিললো। 

লঞ্চচালক ভদ্রলোক গাছ চেনালেন, সবুজ লালচে ও কালচে তিন রঙের পাতাওয়ালা গাছ, জলের ধার বরাবর স্তরের মতো রয়েছে। গাছে গাছে কুঁড়ি এসেছে, ফুল ফোটা শুরু হলো বলে। ম্যানগ্রোভের পাতার মধ্যে দিয়ে রেচন প্রক্রিয়ায় লবণ ত্যাগ করে গাছ, ঝরে পড়া পাতার নিচের পিঠে তার ক্রিস্টাল গজিয়ে থাকে। গাছের এঁকাবঁেকা ডালপালা দেখে অবন ঠাকুরের কাটুমকুটুমের কথা মনে পড়ে।


খাল শুরুতে খুবই সরু, ধীরে ধীরে চওডা় হযে় এক সময় বিশাল হ্রদের মধ্যে গিযে় পডে়। বিশাল আকাশের নিচে বিশাল জলাশয় দিগন্ত বিস্তৃত, মাঝে মাঝে দ্বীপের মতো জেগে আছে ম্যানগ্রোভ গাছের স্তুপ। চরাচর সম্পূর্ণ নিঃশব্দ, জলের সামান্য কুলকুল ছাড়া আর কোনো যন্ত্রধ্বনি নেই। এই অভিজ্ঞতা খুব দুর্লভ।
গাছে গাছে অনেক পাখি উড়ে বেড়াচ্ছে, কয়েক জন পোজ দিতে রাজি হলো, তাদের ছবি দেখাই আপনাদের। 


দেখেটেখে বিকেল পেরোলো, বৃষ্টি মাথায় নিয়ে ড্রাইভ করে মায়ামি ফিরে ফেরার ফ্লাইট ধরলাম। 



কবিতাকথন ৭: আনন্দী



বাইরে এখন চমৎকার সামার, চাঁদিফাটা গরম পড়ে নি বলে উপভোগ্য সময়। এইরকমই একটা দিনে এই কবিতাটা লেখা হয়েছিলো, তখন অবশ্য শীতের মুলুকে থাকতাম, কাজেই সামার ব্যাপারটা আরো বেশি কাঙ্খিত ছিলো। ঘোর গরম শুরু হওয়ার আগেই তাই দিয়ে দিলাম এখানে, সাভানার আর্ট একদিন পরে হবে। মোটামুটি নিজের গল্প, অনুভূতি আর ছবি নিজেরই, তবে আশা করি গোটা ব্যাপারটা সার্বজনীনই হবে। যাঁরা কবিতার নিয়মিত পাঠক নন, তাঁদের মতামতও চাইছি। সহজ ছবির মতো কবিতাও কি পারবে না সে দুরত্ব ঘোচাতে?
আনন্দী
খুব সূর্য উঠেছিলো, চকচকে রোদ
তোমার সোনালি চুলে মুখ দেখে হাসে,
এমন সকাল
রাতশেষে আসে নাকি রোজ রোজ,
এমন আলোর দিন, নবীন সামার
জোড়ায় জোড়ায় সব মানুষেরা পথে নামে
জানলায় আদুরে বেড়াল,
উদোম শরীরে ফোটে ঘামতেল, শরীরে শরীর,
কফিশ্রমিকেরা দেয় জয়ধ্বনি
পোর্তে রিকো থেকে
দলে দলে ধূম্রকাপ, হাস্যময় যুবকসকাল
গন্ডোলাসুরের মতো গান গায় বাজিয়ে গিটার
ক্ষয়াটে বৃদ্ধ এক, হাসিতে যৌবন
চোখের ভাষায় লেখা আয়ু তার, খুশির অক্ষরে
হটডগ ঠেলাগাড়ি চিনাম্যান চোখ টিপে হাসে।
হাতে হাত পথ হাঁটে আনন্দযুগল
স্বেদকণা রতি ও রোদের
পেপারব্যাকের ফাঁকে পথ চেয়ে থাকি
এক্ষুণি মোড় ঘুরে দেখা দেবে আমার সুজন
চেয়ারে বসার আগে হাসবে সে অ্যাপোলোজেটিক
এমন সকালে কেউ দেরি হলে অভিমান করে?
ছবি বদলে দিলাম, আগের ফোটোগ্রাফ সরিয়ে আঁকলাম এই ছবিটা, তুলিরেখার মন্তব্য শুনে।



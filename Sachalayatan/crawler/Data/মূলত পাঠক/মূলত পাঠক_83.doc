কবিতাকথন ১: নন্দনতত্ত্বের ভাষা, শরীরের গান



রূপালি জোছনা
জানলাকপাট গ'লে এসে পড়ে তোমার কপালে,
মধ্যরাতের যতো শিশিরের স্বেদবিন্দু
সে আলোয় জ্বলে আর শ্রান্ত ঘাসেরা
ঘুমিয়ে পড়েছে সব, হারানো সে ভ্রুভঙ্গিমা খুঁজে ।
তোমার ঘুমন্ত চোখ দে'খে দে'খে জেগে রই
শিয়রস্বপ্নেরা
জাগে যতো কার্তিকের আকাশপ্রদীপ ।
আমার পবিত্র লাগে, নদীর মতন,
তোমার পায়ের পাতা স্পর্শ ক'রে বয়ে যাই
সারা রাত ধ'রে ।
যে নিঃশ্বাসে বৈশাখী ঝড়
এখন সে কথা কয় ফিসফিসে, হাওয়ার ভাষায়,
লাইটহাউসের ধ্রুবতারা
বাতিটাতি বন্ধ ক'রে সমুদ্রের আলো জ্বালে, নাভিমূলে বৃষ্টির আঘ্রাণ
অরণ্যপর্বতনদী পার হয়ে শরীর খুঁজেছে,
অনেক সুগন্ধি রাত উন্মনা কাটিয়ে
অলিগলি বুনো পথে হারিয়েছে পথ,
আমিও উন্মাদদিন পার হ'য়ে এসেছি অনেক ।
তারপরে বৃষ্টিশেষে গোধূলির আলো
করুণার মতো কার হাসি স্বর মোহনঅঙ্গুলি
বাসনালাস্য ভুলে শান্ত হয়ে রয়,
আমার শরীরে ভাসে তোমার সুবাস,
স্পর্শ তাপ ভালোবাসা বালুতটে পদচিহ্ন, আকাশের চাঁদ
সেই দে'খে রাতকাব্য লেখে।


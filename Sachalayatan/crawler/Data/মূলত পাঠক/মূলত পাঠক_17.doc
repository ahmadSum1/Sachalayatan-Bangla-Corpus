হনুমানের বগলে কি গন্ধ হয়?



তারপরে তো রাম রাজা হলেন, দেশে জয়জয়কার পড়ে গেলো, সীতা বেচারা যে মাটি খুঁড়ে ডুব দিলো তা নিয়ে কারো হেলদোল নেই। চোদ্দ বচ্ছর বনেজঙ্গলে থেকে রামের স্বভাব গেছে বিগড়ে, রাজভোগ আর রোচে না মুখে, গরীব প্রজাদের কুটিরে গিয়ে পান্তা খান আর দিনভর আড্ডা দেন। লক্ষ্মণ ভেবেছিলেন তিনি বকলমে রাজ্যপাট সামলাবেন, কিন্তু ঊর্মিলা চোদ্দ বছরের অবহেলার প্রতিশোধ নিতে বাপের বাড়ি চলে গিয়ে অবধি তিনি একটু শোকাকুল ছিলেন, এর মধ্যে নচ্ছার হনুমানটা রামকে ভুজুং দিয়ে পাওয়ার অফ অ্যাটর্নিটা কব্জা করেছে। কাজেই লক্ষ্মণ বসে বসে আঙুল চোষেন আর মনের দুঃখে কবিতা লেখেন। যে সে কবিতা নয়, একেবারে খাঁটি আগমার্কা উত্তরাধুনিক কবিতা, সদ্য মহাকবি বাল্মীকির আশ্রম থেকে ওয়ার্কশপ করে এসেছেন। 
হনুমান ক্ষমতা পেয়েই চার হাতে পায়ে ও এক লেজে টাকা লুটতে শুরু করেছে, দেখে সবার চক্ষু টাটালে কী হবে, রামকে বলতে গেলে তিনি হেসেই উড়িয়ে দেন। রোজ একটা করে বিজয়স্তম্ভ বানানো হয়, আর সে বাবদ ভূপালনগরের মর্ম্মর, প্রাগজ্যোতিষপুরের টিম্বার, কান্দাহারের কার্পেট, আর মগধের মজদুর আমদানি হয়, ফলে সবখান থেকে কাটমানি খেয়ে খেয়ে হনুমানের চেহারা এখন প্রায় জাম্বুবানের মতো। নিম্নমানের মেড-ইন-চায়না তীরধনুক আমদানি নিয়ে ঘাপলার পর সর্বশেষ খবরে প্রকাশ, সুগন্ধী সাবানের বরাত পেয়ে ফরাসি প্রসাধননির্মাতা নিরমা গুঁড়ো বাক্সে ভরে পাঠিযে় দিয়েছেন, রাজপুরীতে সবাই এখন স্নান করে অবধি ঘ্যাসঘ্যাস করে গা চুলকুচ্ছে। এই সব দেখে ক্ষেপে গিয়ে লক্ষ্মণ বেনামে একপিস কোবতে লিখে ফেললেন সাপ্তাহিক 'জনদরদী' পত্রিকায়। কবিতার ভাষাটি একটু সেকেলে, হলে হবে কী, ভাব বড়োই উত্তরাধুনিক। কবিতা পড়ে দেশজুড়ে হুলুস্থুলু পড়ে গেলো।
ঘোর অমা নামিয়াছে অযোধ্যানগরে
চন্দ্রমা চুরি করে নিয়ে গেল চোরে॥
চোরের স্বভাব আছে বগলদাবার
ফাঁক পেলে খুলে নেয় জাঙ্গিয়া বাবার॥
শুন শুন সর্ব্বজনে শুন খুলি কান
এইবেলা না জাগিলে খুলিবে পিরান॥
কিষ্কিন্ধ্যার কলাবনে খড়ি হয় হাতে
কাঁদি কাঁদি কলা খায় কপাতে কপাতে॥
সবে খেদাইতে চায় এ হেন বার্ডেন
রাজা হ্যারে পাঠাইল অশোক গার্ডেন॥
নষ্টবুদ্ধি সব কিছু দিলে ছারেখার
নাইলে সামারে হ'ত শ্রীলঙ্কাবিহার॥
মর্কট আসিল বসি অযোধ্যার ডালে
চর্ব্বচোষ্য দুইবেলা উদরেতে ঢালে॥
রাজা বড় সাদাসিধা প্রজাঅন্ত প্রাণ
সেই ফাঁকে চুরি গেল পুষ্করিনীখান॥
টেন্ডার ডাকে না ব্যাটা, আন্ডার টেবিল
ডীল হয়, তছরুপ হয় তহবিল॥
নজর তাহার এবে যতেক নারীতে
কষিয়া সাবান মাখে লোমশ ভুঁড়িতে॥
পারীর সাবান আসে পুষ্পক চড়িয়া
মন্দবুদ্ধি তাহাতেও থাবা মারে গিয়া॥
রামরাজ্যে চুরি নাই, আছে প্রবচন
চক্ষু বুজি রাজা তাই চুলকায় বদন॥
চক্ষু বুজিলে কি চুরি বন্ধ হয়?
হনুমানের বগলে কি গন্ধ হয়?
তখন শ্রীরামচন্দ্রের টনক নড়লো, কমিশন বসলো, তদন্ত শুরু হলো, তারপর চোদ্দ বছর পর তাদের রিপোর্ট বেরোলো। তাতে কী লেখা ছিলো সে অন্য গল্প। তবে উত্তরাধুনিক কবিতার গুঁতো খেয়ে পবননন্দন ঘাবড়ে গেলো, আফটারঅল বানর তো, এই সব উচ্চকোটির কলচর ঠিক বুঝতে পারে না। কিন্তু তাতে ক্ষতি নেই, সে লক্ষ্মণের সাথে জঙ্গলের পুরোনো দোস্তিটা একটু রিনিউ করে নিলো। এরপর অবশ্য দিনদিন লক্ষ্মণ ফুলতে লাগলেন, বোধ হয় ঐ কাটমানি খেয়েই, তবে দুষ্টজনের এইসব রটনায় আমরা কান দেবো না।
এ উত্তরাধুনিক কবিতা-কাম-গল্প লেখার আগ্রহ আসে এই লেখার একটি মন্তব্য ও প্রতিমন্তব্য থেকে।


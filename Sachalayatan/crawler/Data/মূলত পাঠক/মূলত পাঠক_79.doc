কবিতাকথন ২: অদ্বৈত



এই যে আমার হাতে ধরা
দিগন্ত প্রসার ক'রে ছুটে যায় সাতরঙা ঘোড়া,
এই যে আমার নিঃশ্বাসে
মন্দার বিচূর্ণ হয়, বাসুকীর আর্তনাদ ভাসে,
নিরুদ্বেগ প্রশান্ত ইথার
আমার দৃষ্টিতে জ্বলে দাবানল, হয় ছারখার
পাখির কাকলি, গাছ, শিশুরা নিষ্পাপকন্ঠে হাসে,
মধুর হাওয়ায় ভাসে ফুলের সুবাস মধুমাসে,
অগণ্য বেকারকুল, বিধবার কর্মফলগাথা,
মর্মরমূর্তিতে বিষ্ঠা, বিস্মরণ, ঝরে যাওয়া পাতা।
চিতার উত্তাপে হাত সঁেকে নেয় আমার সন্তান,
গীর্জার অলিন্দে বাজে আমার সম্মানে বৃন্দগান।
গৃহযুদ্ধ উগ্রবাদ, আর্তনাদে কাঁপে মর্ত্যলোক,
রক্তে ভেজা উত্তরীয়ে অশ্রু মুছি আমিই অশোক।
মায়ানিদ্রা তবু রয়, তবু বয় বিপন্ন বাতাস,
তবুও বিষের বাষ্প, বিস্ফোরণ, আত্মীয়বিনাশ।
তবুও তান্ডব নৃত্য, তবু লাস্য, অনঙ্গমহিমা,
অনন্তের মাঝে আমি এঁকে চলি আপন ত্রিসীমা।


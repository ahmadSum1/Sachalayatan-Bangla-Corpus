ছবিতে গল্প ৫: বারান্দার বন



বারান্দা দিয়ে দেখা যায় ক্ষুদ্র বনভূমি। পরিসরের অপ্রাচুর্য অবশ্য বুঝতে দেয় না সে, গাছে গাছে সৃষ্টি করে এমনই বিভ্রম। লতাপাতার ফাঁক দিয়ে দেখতে পাই জল, আর উপর থেকে খন্ডখন্ড আকাশ। দিনের বেলা হালকা হাওয়ায় সেই বল্লরীরা দোল খায় গাছের গলা জড়িয়ে, জোর হাওয়া দিলে ঢলে পড়ে এ ওর গায়ে।

সেই খেলাঘরের বনের পথে শুকনো পাতার কার্পেট, খচমচ করে পা ফেলে আমি জল ছুঁতে যাই, আমার পায়ের শব্দে চমকে উঠে ফুরুৎ করে পালিয়ে যায় আধাগেরস্ত পাখি। কোথাও দেখি সাদা ফুলের শোভা, আরো আলোর লোভে তারা আকাশপানে মাথা উঁচিয়ে আছে। 

কোথাও ঝোপের মধ্যে থোকা থোকা নাম-না-জানা মোমের ফল, চিলতে রোদেই চমকায় তাদের রঙের রোশনাই। আমি হাঁটতে থাকি মর্মরধ্বনি তুলে, বনের কীটপতঙ্গ গাছগাছালি দেখে আমায়, আমি দেখি তাদের। এমনি করে দুপুর কাটে বন্ধুদের সাথে।



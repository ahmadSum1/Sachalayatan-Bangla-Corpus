বায়োস্কোপের বাক্স ১৪: শ্বশুরবাড়ি জিন্দাবাদ



এই সিনেমাটার নাম বহুবার শুনেছি, কিন্তু কখনো দেখার 'সৌভাগ্য' হয় নি। আপাতত এক বন্ধুর সাথে বাজে বাংলা সিনেমার ফেস্টিভ্যাল চালাচ্ছি, প্রায় দৈনিকই একখানা করে ভয়াল রোমহর্ষক সিনেমা দেখছি, বা বলা ভালো চেষ্টা করছি। সবসময় যে সফল হচ্ছি তা বলতে পারি না কিন্তু সৎ চেষ্টা বাবদ প্রাপ্য কৃতিত্বটুকু না নিয়ে পারলাম না। যাক অবশেষে ইউটিউবে পাওয়া গেলো এই অমর কালজয়ী ছবিখানা। ঋতুপর্ণা সেনগুপ্ত তাঁর বিশিষ্ট ছবির তালিকায় পারমিতার একদিন ও দহন-এর সাথে এক নিশ্বাসে এর নাম নেন, না দেখে বাতিলের তালিকায় যে ফেলে ফেলুক, আমি ফেলি নি। অতএব ভগবানের নাম নিয়ে বসে পড়লাম দেখতে। পুরো লেখাটা পড়ুন, তারপর আপনাদেরও দেবো লিঙ্ক। কাজেই চিন্তা করবেন না, আপনাদেরও এমন অভিজ্ঞতা থেকে বঞ্চিত হতে হবে না।
 ছবির গল্প বলে দেন যে সব অর্বাচীন সমালোচক, এ ছবির রিভিউ লেখার ধৃষ্টতা তাঁরা যেন না করেন। এর গল্প কালজয়ী বললেও কম বলা হয়, বরং বলা ভালো এ এক চমৎকার ধাঁধার মতো। কাজেই মস্তিষ্কের ব্যায়াম পর্যাপ্ত পরিমাণে হয়। একটা উদাহরণ দিই। সুন্দরী নায়িকা গন্তব্যে যাওয়ার জন্য এক ড্রাইভারের জিপে চড়লো, সেই চালক মশায়ের কানে দুল গলায় হার ঝাঁকড়া চুল, মানে বাংলা সিনেমার (হিন্দিরও) আদিবাসীর সনাতন চেহারা। অভিনেতাটি বাংলা ছবির চেনা ভিলেন কৌশিক ব্যানার্জি। মনে রাখবেন, নায়কের এখনো এন্ট্রি হয় নি। বহু সিনেমা দেখার অভিজ্ঞতায় তৎক্ষণাৎ মনে হলো, এবার গল্প ঝিঙ্গা-লালা-হু টার্ন নেবে। জানেন না সেটা কী? সংক্ষেপে বললে এবার এক প্রাকৃত বিদঘুটে দেবমূর্তির সামনে নায়িকাকে হাত বঁেধে টাঙিয়ে রাখা হবে উৎসর্গের আগে, এবং এক দল নরনারী সাঁওতালি স্টাইলে শাড়িধুতি পড়ে একটা নাচাগানা করবে যার বাণীতে কোথাও একটা "ঝিঙ্গা-লালা-হু" থাকবেই থাকবে। তারপর একচোট মারামারি ইত্যাদি হবে, যা এক্ষেত্রে নায়কের এন্ট্রি সীন হতে পারে। কিন্তু পরিচালক হরনাথ চক্রবর্তী সে বান্দাই নন, এই আদিবাসী চেহারাটা আমরা যাকে বলি চুক্কি, ভিলেনমশাই গেঞ্জি-জাঙ্গিয়া পরে থাকলেও কিছু হেরফের হতো না। এমন সুন্দরী বালিকা পেয়েও তিনি যত্ন করে কামড়ালেন না, স্রেফ বটুয়াটি নিয়ে তাকে নামিয়ে দিয়ে চলে গেলেন। হয়রান হলেন তো? আম্মো হয়েছি, মাথার চুল ছঁিড়ে ফেললাম এমন জিতেন্দ্রিয় ভিলেনের কাণ্ড দেখে। কিন্তু এটা অকারণে করেন নি হরনাথবাবু। কিছু পরে বালিকাটি একটি হট ড্রেস পরে (এক পিস সায়া/পেটিকোট গলা অবধি তুলে বাঁধলে যেমনটা হবে তেমন) পাহাড়ের পথে একলা হাঁটছেন, এবং আবাগির বেটির এমন কপাল, আবার সেই ঝিঙ্গালালাহু ভিলেনের আবির্ভাব। মাইয়ার হাতে এখন ব্যাগ তো দূরস্থান, একটা রুমালও নেই। জিতেন্দ্রিয় বজ্জাত এবার নেবেটা কী? নিলে তো ঐ সায়াটি ছাড়া আর কিছু নেই। বলুন টেনশন হবে না? এই যে একটা নখচিবুনো দৃশ্য সৃষ্টি করলেন দূরদর্শী পরিচালক তার প্রস্তুতি শুরু হয়েছিলো সেই পূর্ববর্ণিত দৃশ্যে। বললেই হবে বাউন্ড স্ক্রিপ্ট ছিলো না? 
সিনেমাটির ছত্রে ছত্রে এমন কবিতার মতো মায়াময় ব্যাপারস্যাপার রয়েছে যে কী ছেড়ে কী বলবো তাই ভাবছি। দু একটা ধ্রুপদী স্তরের সংলাপ উদ্ধৃত করি। শ্বশুরবাড়ি যাঁর কথায় চলে সেই শাশুড়ি (অনামিকা সাহা) এক দৃশ্যে খাসচাকরকে বকছেন, সে লজ্জাটজ্জা পেয়ে বললে স্যরি। তার উত্তরটা শুনুন, শক্ত করে বসে নিন চেয়ারে তার আগে। দশাশই রাগী ভদ্রমহিলা স্যরির উত্তরে গর্জন করে উঠলেন, I'm not a lorry to carry your sorry! একটুও বাড়িয়ে বলছি না, মাইরি বলছি এমনটাই ছিলো! আগে একদিন খুঁজতে খুঁজতে আরেকটা কোনো সিনেমায় এই মহিলাকেই দেখেছিলাম গাঢ় বেগুনি শাড়ি ও গয়না পরে মুখে একেবারে কাবুকি স্টাইলে রঙ করে এসে ছিলেন। কিন্তু এই ছবিতে তাঁর মুখে চুনকামের ঘনত্ব কম ছিলো, মানতেই হবে। ন্যাচারাল মেক আপ, এমনটা কবে দেখেছেন মৃণাল সেনের পর?
নায়িকার চরিত্রটি এমন ডিমউইট (এর বাংলা করলাম না আর) যে ওয়াটসনের নারী সংস্করণ সৃষ্টি করতে হলে একে তুলে বসিয়ে দিলেই হবে, খাটুনি কিছু করতে হবে না। তার ছোটো বোনটি বরং চমৎকার, সত্যি সত্যিই খাসা নাচে, ফিগারটিও ভালো। ঋতুপর্ণাকে দূর করে একে দেখালে ভালো করতো। সে এক ক্যাসানোভা অর্থলোভী প্রেমিকের চক্করে পড়েছে। সে বালকটির বদখৎ থোবড়া দেখে (এবং তার পিছনে পড়া রমণীকূলের ব্যাকুলতা দেখে) মনে হচ্ছিলো বাঙালি ছেলেদের আকাল হয়েছে নির্ঘাৎ, আমার চেনা জগতে এই ছেলে এক পিস মেয়ে তুলতে পারলেই বর্তে যেতো। 
রঞ্জিত মল্লিক নায়িকার বাবা, যিনি সাধারণত উচিত জবাব মুখের উপর দিয়ে থাকেন সবার কথায়,  অন্যান্য সিনেমায়। এখানে বৌয়ের কথায় ওঠবস করতে হবে বলে ভদ্রলোক অতিথি শিল্পী হয়ে গেলেন, একটা ছবির জন্য এদ্দিনের সুনাম তো জলাঞ্জলী দেওয়া যায় না! অতএব মাঝপথে তিনি চলে গেলেন নারায়ণপুর (সেই ঝিঙ্গালালাহু'র দেশে), টাকাপয়সার বিলিব্যবস্থা করতে। না দেখালে জানতেন ভারতের ব্যাঙ্কিং ব্যবস্থার রাজধানী নারায়ণপুর?
যাক লিখতে থাকলে শেষ হবে না, তার চেয়ে একটা ক্লাসিক সংলাপ দিয়ে শেষ করি। মা বকাবকি করছেন মেয়েকে, বাবা (সেই মল্লিকবাবু) স্ত্রীকে থামাচ্ছেন কন্যা বয়ঃপ্রাপ্ত হয়ে গেছে এটা বলে। সংলাপটা, আবারও বলি, বিকৃত করছি না, অনেকটা এই রকম: "তোমার মেয়ের বড়ো হয়ে গেছে"। উচ্চারণের দোষ মল্লিকবাবুর আছেই, তবে এর মধ্যে নিন্দুকেরা আল্টেরিয়র মোটিভ দেখতে পেলে তাঁদের বলি, মহান শিল্পীদের কর্ম এই রকম সাট্লই হয়। বিশ্বাস না হয় দেখুন শ্বশুরবাড়ি জিন্দাবাদ, এইখানে। 


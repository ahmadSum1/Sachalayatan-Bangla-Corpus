ছড়ামালা ১: স্যাম ঠাকুরের আপন দেশে




আজ একটা ডিনার ছিলো এক ভারতীয় ডিপ্লোম্যাটের সাথে, যিনি কিনা আমাদের স্কুলের অ্যালাম। তালেবর লোক, আই এ এস পরীক্ষায় ৫ম হয়েছেন ইত্যাদি। কিন্তু ওঁর সাথে সেই ভোজসভায় বিনি পয়সায় সুখাদ্য খাওয়া ছাড়া বিশেষ কিছু করার ছিলো না আমার। খাঁটি কবিরা নাকি দুঃখে দারিদ্রে লেখার প্রেরণা পান, আমার তো দিব্বি কাব্যরস বইলো ফিলে মিনিয়ন খেতে খেতে (এতেই বোঝা যায় ভেজাল কবি)। তো সেই ভেজাল কাব্যরসই ঢেলে দিলাম আপনাদের পাতে, ছড়ার আকারে। চেখে বলুন কেমন লাগলো।
স্যাম ঠাকুরের আপন দেশে
আইন কানুন সর্বনেশে
দখিন হাওয়ায় ডলার বেড়ায় উ'ড়ে,
ঋণং কৃত্বা ঘৃতং পিবেৎ
যাবৎ জীবন সুখেই জীবেৎ
এমন সময় হিসেব গেলো ঘু'রে ।
কলার-উঁচু ডলার-লোভী
তার খেলাতেই ভুলতো ভবি
ওয়াল স্ট্রীটের জোয়াল কাঁধে গোঁজা,
চৌদ্দ শত ডলার ঢেলে
আবর্জনার বালতি এলে
গণেশ ঠাকুর ক্যাম্নে থাকেন সোজা?
পড়াশুনা গাধায় করে,
খাটনি যতো চীনার ঘাড়ে,
আমরা শুধু ব'সে বাগাই ভুঁড়ি,
গাড়ির দোকান উঠলো লাটে
ভিখ মেগে খাই হাটেবাটে,
তাই বলে কি পেলেন ছাড়া ঘুরি?
প্রাণ বাঁচাবে নতুন রাজায়,
এই আশাতেই বগল বাজাই,
এমনি করেই সব যাবে ঠিক হ'য়ে,
না যদি হয়? সমস্যা কী?
সৈন্য পুষি এম্নি না কি?
একটা কোথাও দেবো নে পাঠিয়ে!
 

বায়োস্কোপের বাক্স ১১: পাপনগরী



"সিন সিটি" সিনেমাটা নিয়ে আমার উচ্ছ্বাসের শেষ নেই। ফ্রাঙ্ক মিলারের একই নামের গ্রাফিক নভেল সিরিজের ভিত্তিতে তৈরি এই ছবির প্রতি আমার প্রেম মুখ্যত এর ভিস্যুয়াল ট্রিটমেন্টের কারণেই। গল্প কিছু যুগান্তকারী নয়, তবে যেহেতু অনেকগুলো বই থেকে নিয়ে বানানো এই ছবি, কাহিনীসূত্রের মধ্যে কিছুটা জটিলতা রয়েছে, ঘটনাগুলোর কালের ক্রমটাও ছবিতে আগেপরে করে দেওয়া আছে। এতে করে গল্পটা বেশ ইন্টারেস্টিং হয়ে ওঠে, খানিকটা পাজল-সমাধানের মতো। ছবি শুরু হয় একটা স্নিপেট বা ছোট্টো গল্পাংশ দিয়ে। কোথাও পড়েছিলাম, পরিচালক রডরিগেজ ও তাঁর বন্ধু তারান্তিনো (যিনি এ ছবির অতিথি পরিচালক, কী জিনিস সেটা খোদায় মালুম!) অনাগ্রহী লেখক মিলারকে রাজি করানোর জন্য এই অংশটা বানিয়ে দেখিয়েছিলেন। কিছুই আশ্চর্য নয় যে এর পর মিলার ভয়ানক উৎসাহ পেয়ে যান এই প্রজেক্টে, যদিও আগে তিনি ঘোর সন্দিহান ছিলেন এই নভেল-সিরিজের চলচ্চিত্রায়ণ আদৌ সম্ভব কি না সে বিষয়ে।
যাক, যাঁরা দেখেন নি সিনেমাটা তাঁদের জন্য সিনেমা থেকে স্ক্রিনশট নিয়ে অনেক সময় খরচ করে এই স্নিপেট অংশটার একটা কমিক্স রূপ বানিয়ে ফেললাম (একে গোয়িং ব্যাক টু দ্য রুটস বলা যায় না?)। হাতেনাতে লাভ কিছু হয় নি তা বলবো না, কমিক লাইফ বলে সফটওয়্যারটার সম্পর্কে জ্ঞানার্জন হয়ে গেলো এই সুবাদে। শিগগিরই ভুতুম পোস্ট দেবেন এই কমিক্স সিরিজ নিয়ে, আমার আশা আছে অনিকেত সিনেমাটা নিয়ে বিশদে লিখবেন যদি সাইফ তাঁকে রাজি করাতে পারেন (আর যদি সুজন চৌধুরিকেও পাওয়া যায়, আহা!)। সিন সিটির দ্বিতীয় ভাগ তৈরি হচ্ছে পড়লাম, এবং তৃতীয় ভাগও বানানোর ইচ্ছে আছে নির্মাতাদের। তার আগে প্রথম ভাগটা যদি এই সব লেখাটেখার দৌলতে সুজন চৌধুরির ভাষায় চাবাইয়া খাওয়া যায় তো খাসা হয়।
এই ছোটো কাহিনীটার ব্যাখ্যা মিলার দিয়েছেন এক সাক্ষাৎকারে। ছবির নামহীন এই মেয়েটির এক মবস্টারের সাথে সম্পর্ক ছিলো যেখান থেকে মুক্তি চাইছিলো সে। তার হিংস্র প্রেমিক জানিয়েছিলো, সে রকম কিছু ঘটলে সে নিজে হাতে তাকে নৃশংসতম কোনো পদ্ধতিতে হত্যা করবে। তাই আত্মহত্যার উদ্দেশেই সে এই আততায়ীকে ভাড়া করে যাকে লোকে ডাকে সেলসম্যান বলে। ছবিতে এই গল্পের কোনো ব্যাখ্যা দেওয়া নেই। ছবির একেবারে শেষে সেলসম্যানের আরেকবার দর্শন মেলে, আরেকটি খুনের ঘটনায়। 
 

 

ইউটিউবে ছবির এই অংশটা দেখতে হলে এখানে যান।
ছবিগুলো এর ছোটো সাইজে দিলে পাঠযোগ্য থাকছে না, কিন্তু এই মাপে দিলে পাতা ঘঁেটে যাচ্ছে কি না জানতে চাই (আমার আপেলে ঠিক থাকলেও অনেক সময়ই সেটা ঘটে জানালাযন্ত্রে)। পাঠকেরা কেউ কি একটু জানাবেন মন্তব্যে?


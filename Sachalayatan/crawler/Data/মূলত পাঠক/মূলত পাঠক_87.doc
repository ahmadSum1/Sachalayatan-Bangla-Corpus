ছড়ামালা ২: হারান হারায়া গেলো ক্যাম্নে?




১
হারানদা সুখে ছিলো স্বদেশের মাটিতে
দেশ ছাড়লেন কোন্ মামদোর চাঁটিতে
গল্প শোনাবো তার আজকের সভাতে,
সার দিয়ে ব'সে যাও, হ্যাংলা ও হাভাতে।
২
বালক বয়স ছিলো, সবার কনিষ্ঠ,
সকলেই গুরুজন, সকলেই জ্যেষ্ঠ।
তরুণ অরুণ আলো মুখে মেখে দাঁড়ালেই
এটা চাই ওটা চাই, ব'লে হাত বাড়ালেই
সার বেঁধে চলে আসে উপহার গুচ্ছ,
শিশুর হাসির কাছে সব কিছু তুচ্ছ!
৩
যা চায় তা পেয়ে যায...
১
হারানদা সুখে ছিলো স্বদেশের মাটিতে
দেশ ছাড়লেন কোন্ মামদোর চাঁটিতে
গল্প শোনাবো তার আজকের সভাতে,
সার দিয়ে ব'সে যাও, হ্যাংলা ও হাভাতে।
২
বালক বয়স ছিলো, সবার কনিষ্ঠ,
সকলেই গুরুজন, সকলেই জ্যেষ্ঠ।
তরুণ অরুণ আলো মুখে মেখে দাঁড়ালেই
এটা চাই ওটা চাই, ব'লে হাত বাড়ালেই
সার বেঁধে চলে আসে উপহার গুচ্ছ,
শিশুর হাসির কাছে সব কিছু তুচ্ছ!
৩
যা চায় তা পেয়ে যায়, সন্দেশ চকলেট,
ব্যাটবল সাইকেল রঙপেনসিল সেট,
আবদার না করলে যদি কেউ ব্যথা পায়,
সেই ভে'বে যোগ করে চাহিদার তালিকায়
ক্যারম খেলার বোর্ড, গোয়েন্দা গল্প,
ভালোবেসে যে যা দেয়, অধিক বা অল্প।
৪
ক্যালেন্ডারের পাতা উলটিয়ে যায় দিন,
মাস যায়, বৎসর, রাম এক দুই তিন।
গোকুলে কেষ্টা বাড়ে, দাদা বাড়ে বাড়িতে,
প্রমাণ তাহার মেলে গোঁফে আর দাড়িতে।
সে দিনের ছোটো খোকা আর তো সে খোকা নাই,
ছোটো ছোটো ভাই বোনে ডাকে তারে 'দাদাভাই'।
৫
সে তো তাও ভালো ছিলো, কিন্তু যা আবদার!
জগতের যা যা ভালো, সব না কি দরকার!
নচ্ছার খচ্চর বিচ্ছু ও বজ্জাত,
চড় মেরে ফেলে দেবো ব্যাটাদের সব দাঁত!
দাঁতে দাঁত চেপে ভাবে, কবে এরা বাড়বে,
অন্যায় চাহিদার অভ্যেস ছাড়বে।
৬
বাঁদরেরা বড়ো হয়, দাদার ভোগান্তি
শেষ হয় অবশেষে, আহা সে কী শান্তি!
হাত পা ছড়িয়ে বসে, সিগারেট ধরিয়ে
সুখটানে এইভাবে দিন যাবে গড়িয়ে
এমনটা আশা ছিলো, হতোস্মি হায় রে,
হারানে আরামে রাখা বিধাতার দায় রে!
৭
এসে যায় হনুমান নতুন প্রজন্ম
ভাতিজা ভাগ্নে আদি নিতে থাকে জন্ম।
কেউ ডাকে চাচামিয়া, মামু কেউ ডাকে রে,
দাদার সুখের দিন সে কি আর থাকে রে!
শিশুর ফোকলা হাসি, বদামির কারবার,
হাজার বায়না করে, একই সুরে, বারবার-
(এইখানে ৩নং অংশটা আবার পড়তে পারেন)
৮
দুখের কাহিনী ভায়া, কতো বা শোনাবো আর
বুড়া বুড়া নামে ডাকে, তার সাথে আবদার।
অবশেষে এ পরাণ থাকিতে না পারিয়া,
'ত্রাহি হে মধুসূদন' ব'লে ডাক ছাড়িয়া
কম্বল লোটা ল'য়ে পাড়ি দেয় বিদেশে
মার্কিন মুলুকেতে পৌছায় সিধে সে।
৯
মিটে গেছে বায়নার ঝঞ্ঝাট ঝক্কি,
এইখানে ছেলেপিলে সব খুব লক্ষ্মী।
এইখানে ছেলেপিলে কোল ঘেঁসে রয় না,
ফার্স্ট নেমে ডাকে তারে, চাচামিয়া কয় না।
'হারান' হারিয়ে গেছে, আজকাল 'হ্যারি' সে
ঘুরে ঘুরে বেড়াচ্ছে লন্ডন প্যারিসে।
 

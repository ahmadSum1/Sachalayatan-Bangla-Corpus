পূজা বার্তা (বাত্রা নয়) ১



যাঁরা বিদেশে থাকেন কোনো দেশিঘন শহরে তাঁরা আমার আজকের আনন্দটা ঠিক বুঝবেন না হয়তো, কারণ তাঁদের কাছে এটা দুর্লভ ঘটনা নয়। কিন্তু যাঁরা ছোটো শহরটহরে থেকেছেন তাঁরা আশা করি বুঝবেন। সবার সাথে আনন্দ ভাগ করে নিলে আনন্দ বাড়ে, সেই উদ্দেশ্যেই লিখছি।
বিদেশে বসে আমি দেশকে ভয়ানক মিস করি এমনটা নয়। কলকাতাতে থাকতে খুব বেশি গ্রুপ থিয়েটার বা বাংলা গানের অনুষ্ঠান দেখতাম না, কাজেই ঐ জিনিসটা এখানে মেলে না বলে দুঃখ করাটাও সাজে না। সিনেমা তো আজকাল দেখাই যায় চেষ্টা করলে, বাংলা হিন্দি সবই। হুমায়ূনী হিমু যেমন ঢাকার পথে টইটই করে ঘুরে বেড়ায় তেমনটা কখনোই করিনি, বরং বিদেশে এসেই ঘোরাঘুরি বেশি হয়, "নতুন জায়গা দেখবো না?" এই কথা ভেবে, কাজেই আমার শহর নিয়ে মাতামাতিও খাঁটি জিনিস হতো না। বাংলা সাহিত্য আজকাল হতাশ করে খুব, এটা বয়সের লক্ষণ না কি সত্যি সত্যিই মান নেমে গেছে জানি না, কিন্তু শারদীয়া না পড়তে পারলে আগে যেমন ছটফট করতাম আজকাল তা আর হয় না। তাছাড়া বই তো পাওয়াও যায় তেমন জরুরী হলে, কাউকে দিয়ে আনানো যায় বা নেটে কিনে নেওয়া যায় (যদিও কিনি নি কখনো এভাবে)। বন্ধুবান্ধব আত্মীয়স্বজনদের মিস করি ঠিকই (মিস করার বাংলা কী হবে? অভাববোধ করা?), কিন্তু নতুন বন্ধু হয়, সম্পর্ক যখন আরো গাঢ় হয় তখন বন্ধু আর আত্মীয়তে ফারাক বিশেষ থাকে না। ভালোবাসা কি আর রক্তস্রোত বেয়ে চলে?
কাজেই দেখা যাচ্ছে দেশের মোটামুটি সব কিছুই পাওয়া যাচ্ছে দূরে থেকেও, খাঁটি বিশ্বায়ন আর কাকে বলে! কিন্তু একটা জিনিস ভয়ানক ভয়ানক মিস করি, তা হলো বাঙালি খাবার। ইন্ডিয়ান রেস্তোরাঁয় যা পাওয়া যায় তা আমার কোনোকালেই মুখে রোচে না, একে তো মাছ পাওয়া যায় না আদৌ, আর অন্য কিছুও যা জোটে সবই ঐ এক বালতি মসলায় রাঁধা মাংস কি শাকসব্জি। খুব দায়ে না পড়লে ও পথ মাড়াই না। একমাত্র উপায় হলো বাংলাদেশি রেস্তোরাঁ। তা গত দু বছর যেখানে ছিলাম সেখানে ও বস্তু ছিলো না। নতুন শহরে এসে খুঁজেপেতে একটা বেশ নামী বাংলাদেশি খাদ্যবিপনী পেলাম, একবার ফুড নেটওয়ার্কে এদের উপর অনুষ্ঠানও দেখেছিলাম, কাজেই অনেক আশা নিয়ে গেছিলাম একবার। খেতে গিয়ে এমন আশাহত কমই হয়েছি, ওটাকে বাংলাদেশি বলার কী কারণ থাকতে পারে মাথায় আসে নি। মাছ বলতে সেই ক্যাটফিশ, তাও উত্তর ভারতীয় স্টাইলে (যদি সেরকম কোনো স্টাইল আদৌ থাকে মাছ রাঁধার), এবং বেশ বাজে লাগলো খেয়ে। পালং শাক দেখে ভাবলাম যদি কাছাকাছি হয়, কিন্তু হা হতোস্মি! সব মিলিয়ে বেশ দুঃখজনক ব্যাপার। কাজেই আশা ছেড়ে দিয়েছিলাম। 
তারপর খোঁজ পেলাম খোকনদার রেস্তোরাঁর, ভদ্রলোকের আরেক নাম শফিকভাই। দোকান অ্যাটলান্টার নরক্রসে, তাজ মহল নাম। যে বন্ধু খোঁজ দিয়েছিলো সে হতভাগা কাচকী মাছের পাতুড়ী চাখতে চাখতে ফোন করে বলেছিলো, আমি তখন অন্যত্র, ওহায়োর এক শহরে। শুনে চিড়বিড় করা ছাড়া উপায় কী! আজ পুজোর সকালে এক বাঙালি বন্ধুর সাথে সাঁট করলাম, আনন্দময়ীর পুজো উদযাপন করার আর বেটার কী পদ্ধতি হতে পারে, কে না জানে সুখাদ্যেই প্রাণের আনন্দ, আত্মার আরাম! অতএব পৌছে গেলাম। ভাবী যত্ন করে খাবারের বর্ণনা শোনালেন, আমার তো খারাপ অবস্থা, টেবিল ভিজিয়ে ফেলি আর কী! শেষে যা যা ছিলো মোটামুটি সব পদ নেওয়া হলো (আজ পদ কম ছিলো, ওঁরা একটা পুজোর খাদ্য সরবরাহ করার বরাত পেয়েছেন বলে একটু ব্যস্ত ছিলেন)। লাল শাক (আহা!), ডাল-পটলভাজা-চিংড়ি ভর্তা, আইর মাছের কালিয়া, ইলিশ মাছ ভাজা, শেষে সন্দেশ, এবং মিষ্টি পান। কলকাতার ভজহরি মান্নার কথা মনে পড়ে যাচ্ছিলো, তবে ওঁরা আরেকটু বেশি রসিয়ে রাঁধেন। যাঁরা জানেন না তাঁদের বলি, ফেলুদার সিনেমার তোপসে ঐ রেস্তোরাঁর যৌথ মালিকদের একজন, এবং দোকানে এসে দেখাশোনাও করে থাকেন, আমি আদি দোকানে (একডালিয়া) অনেক বার ওঁকে দেখেছি কাউন্টারে। 
যাক, পান চিবুতে চিবুতে যখন শরতের আকাশের মেঘগুলোকে প্রায় পুজোর মেঘের মতোই লাগছিলো তখন রওনা হলাম ঠাকুর দেখতে। ছোটোবেলায় এই শব্দটার দ্যোতনাই ছিলো আলাদা, অন্ততঃ যখন স্কুলে পড়তাম তখন। আমরা থাকি ঘোর উত্তরে, এক দিন বন্ধুরা মিলে যেতাম দক্ষিণ কলকাতায়। বাসে চেপে সোজা পদ্মপুকুর, সেখান থেকে হাঁটতে হাঁটতে যোধপুর পার্ক অবধি, সে অনেকটা পথ, কিন্তু নবকিশোরের পায়ে তখন অনেক জোরও ছিলো। মাঝে মাঝেই ফুচকাটুচকা খেয়ে রসদ জোগাড় করা, প্রচুর ঝাড়িবাজি করা (সৌন্দর্যাবলোকন, শুদ্ধ ভাষায়), এবং হো হো আড্ডা চলতে চলতেই। ম্যাডক্স স্কোয়ারের পুজোর প্রতি সকলেরই একটা অতিরিক্ত আকর্ষণ ছিলো, সঙ্গত কারণেই। একবার ঢাকুরিয়া কালীবাড়ির পুজো দেখতে গিয়ে একটি সদ্য-প্রস্ফূটিতাকে দেখে সবাই ধরাশায়ী, সে আমাদের কাকে পথ ছাড়ার জন্য 'এক্সকিউস মি' বলেছিলো সেটা তার পর কয়েক বছর অবধি আমাদের গবেষণাবিষয় ছিলো। আজকে ততোটা আশা করি নি, তাই বিকেল নাগাদ পৌছে সিঁদুরখেলা দেখে বেশি কালক্ষয় হলো না। দু জায়গায় ঠাকুর দেখে তারপর মুদিখানা থেকে ভবিষ্যতের জন্য প্রচুর দেশি মাছ ও পাঁঠা কিনে বাড়ি ফিরলাম যখন, তখন মনে হচ্ছিলো পুজো জিনিসটা তেমন মন্দ নয়। 
[নামকরণ সাইফুলাক্বর্খান]


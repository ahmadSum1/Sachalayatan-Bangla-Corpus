সচলভাষা: প্রথমার্দ্ধ



 এ লেখাটা লেখা উচিত ছিলো অনেক আগেই, কিন্তু লেখা হয় নি কয়েকটা কারণে। সংবেদনশীল বিষয়ে লেখার সময় যে পরিমাণ যত্ন নেওয়া দরকারি, তার জন্য যথেষ্ট সময়ের অভাব: সচলের ভাষায় যাকে বলে "দৌড়ের উপর থাকা"। এছাড়া একটা বিশাল দ্বিধা, অনধিকার-চর্চা হয়ে যেতে পারে এই নিয়ে। এবং সর্বোপরি লেখার পরে উত্তপ্ত আলোচনা শুরু হওয়ার আশঙ্কা। আলোচনায় অসুবিধা নেই, কিন্তু উত্তর-প্রত্যুত্তর দিতে চাইলেও আবার সেই সময়ের প্রশ্ন এসে যায়। অথচ না লিখলে যেটা হয় তাকে বাংলায় বলে হিপোক্রিসি, বিশেষতঃ অতীতে যেহেতু আমার কিছু নীতিকথা শোনানোর ইতিহাস আছে। সে বাবদ কিছু দায়িত্বের ভার এসে যায় কাঁধে, যা এমনকি সময়াভাবের কারণ দেখিয়েও এড়ানো যায় না। অতএব লিখতে হচ্ছে, সকলের ভালো লাগবে না জেনেও।
তবে দেরি করে একটা লাভ হয়েছে বলেই মনে হয়: বিষয়টা নিয়ে অনেক ভাবার সুযোগ পেয়েছি। আমার তরফে হঠকারী অন্তঃসারশূন্য কথা কিছু থাকলে তারা এতো দিনে বাষ্প হয়ে গিয়ে থাকবে আশা রাখি। পাঠকদের দিকে আবেগের জোয়ারও খানিক কমে এসেছে। এই অবস্থায় আলাপ হলে যুক্তির কথা বলা যেতে পারে। যাঁরা পড়বেন তাঁদের কাছে একটা অনুরোধ আছে। পড়ার সময় খোলা মনে পড়বেন, যুক্তির ফাঁক বের করুন অবশ্যই, কিন্তু আবেগাপ্লুত হয়ে "তা সে যাই কন না কেন" এই পথে পা না রাখার অনুরোধ রইলো। তো এই হলো গিয়ে মুখবন্ধ। এবার আসল কথা।
কয়েক সপ্তাহ আগে হিমু একটি লেখা লিখেছিলেন, যেখান থেকে এই আলোচনার সূত্রপাত। লেখার বিষয় নিয়ে লেখকের সাথে সহমত না হওয়ার অবকাশ নেই, রাষ্ট্রদূতদের অনধিকার চর্চার ভয়ানক উদাহরণ এই ঘটনাটি। কিন্তু সমস্যা হলো ভাষার প্রয়োগ, তার সীমা ও সাধারণ সংবেদনশীলতা নিয়ে। লেখার মধ্যে কিছু, এবং তারপর মন্তব্যে প্রচুর এমন শব্দ প্রয়োগ দেখা গেলো যা অনেক পাঠকেরই দুঃসহ লেগেছে, যা তাঁরা জানিয়েওছেন। আবার অনেকের তা সঙ্গত বলেই মনে হয়েছে। শেষে মডুর বক্তব্যে জানা গেছে যে তাঁরাও একে অশালীন মনে করেন না। জনমতের সাপেক্ষেই এই মতামত, এ-ও উল্লেখ করা হলো।
লেখা মডারেশন নিয়ে অনেকের অনেক মত। আমি নিজে আদর্শ পৃথিবীতে মডারেশন চাই না, কিন্তু বাংলা ব্লগের জগতে এর প্রয়োজন অনুভব করেছি। অন্য পাড়ায় দেখেছি কী রকম খেউড় চলে, আমার সহ্যশক্তি ঠিক সেই মাপের নয় বলে সে পথে আর যাই না। সচলায়তন একটি পরিচ্ছন্ন 'পত্রিকা'/ব্লগসাইট যেখানে লেখক ও পাঠকের কথোপকথন হয় রুচিশীল পরিমণ্ডলে, এবং ধর্মান্ধতা জাতীয় বদগুণের লালন হয় না। মুক্তিযুদ্ধবিরোধী মতের প্রতি সহানুভূতি দেখানো হবে না এটাও পরিষ্কারভাবে বলা আছে, তবে শেষ অবধি এই সাইটটি অনলাইন রাইটার্স কমিউনিটির ব্লগ। এই হলো আমার সচল সম্পর্কে ধারণা। 
এবার সরাসরি বক্তব্যে আসি। আমার মতে, বিষয় যাই হোক, আবেগ ও ক্রোধ যতোই হয়ে উঠুক পর্বতপ্রমাণ, লিখতে বসে ভাষায় শালীনতার প্রয়োজন ফুরিয়ে যায় না। কিন্তু আমার লেখার লক্ষ্য ঐ ব্লগের লেখক বা মন্তব্যকারীরা নন। মডু যখন বলেন লেখার শেষ বাক্যটি অশ্লীল নয়, তখনই সমস্যা হয়। সচলায়তনে "অশ্লীল লেখা পোস্ট করা" যাবে না এমনটাই নীতি। পড়ে যতদূর বুঝি এই অশ্লীলতা বিষয়ভিত্তিক নয়। অর্থাৎ অশ্লীল শব্দবন্ধ অশ্লীলই থাকে যে প্রসঙ্গেই তার প্রয়োগ হোক না কেন। এ বিষয়ে যে কথা মনে হয় ভিন্নমতের পক্ষে তা হলো এই যে আমরা গুরুজনদের সাথে যে সব কথা অশ্লীল শোনাবে বলে বলি না, সেগুলোই বন্ধুদের সাথে বলি অনেক সময়ই। তাহলে অশ্লীলতাও আপেক্ষিক হয়ে যাচ্ছে। কথাটা ভুল নয়। কিন্তু এই উদাহরণটি কথোপকথন নিয়ে, লেখার ক্ষেত্রে নিয়মটা আলাদা হওয়াই যুক্তিযুক্ত, এমনকি সে লেখা বয়োঃপ্রাপ্তদের জন্য নির্দিষ্ট হলেও। নাবালকেরা পড়বে না এবং শিখবে না, এই সন্দেহটা বাদ দিলেও, বয়স্কেরা পড়ে অস্বস্তিতে পড়বেন না এই কথাটা বাদ দিই কী ভাবে? হিমু 'শালা'র যে ব্যাখ্যা দিয়েছেন তা অজানা নয়। কিন্তু গল্প লিখতে না বসলে, কোনো রাজনৈতিক বিষয়ে নিবন্ধে লেখক সরাসরি গালির প্রয়োগ করেছেন এমন উদাহরণ আমি দেখি নি। কাজেই এখানে ভিন্ন পথ দেখতে পেলে প্রশ্ন অবশ্যই ওঠে, সুশীলতার দুর্নামের আশঙ্কায় সে প্রশ্ন থেমে যাবে এমন মনে করি না। অবশ্য যদি এই উপধারার কথা আসে "অশ্লীলতার সংজ্ঞা নিরূপণে কর্তৃপক্ষের সিদ্ধান্তই চূড়ান্ত" তাহলে অবশ্য সব আলোচনাই থেমে যায়। তবে অতীত অভিজ্ঞতায় দেখেছি আলোচনার মাধ্যমেই পথ বেরিয়ে এসেছে অধিকাংশ ক্ষেত্রে। সেই আশাতেই এতো কথা।
এছাড়া আরেকটি ভীতিপ্রদ বিষয় চোখে পড়ে। হলোকাস্ট নিয়ে লিখতে বসলে কাউকে আগে সাফাই গাইতে হয় না এই বলে, যে আমি নাৎসি-সমর্থক নই। কিন্তু আজকাল দেখছি সে প্রয়োজনও হচ্ছে, ট্যাগিং নামক একটি আতঙ্কে পড়ে। বিভাজনটা শুধু স্বাধীনতার পক্ষে ও বিপক্ষে হলে সকলেই এক পক্ষ বেছে নিতে পারেন। এবং পক্ষ নির্বাচনের পরে মতপ্রকাশের পদ্ধতিটা কী হবে সে নির্বাচনের ভার ব্যক্তিগত। কিন্তু বক্তব্যে যথেষ্ট ঝাঁজ না থাকলেই যদি অন্য পক্ষের লোক বলে মনে হয় তাহলে আতঙ্কের কারণ ঘটে বৈকি। দাঙ্গার সময় তলোয়ার হাতে কাফের মারতে না বেরোলেই যদি কাফের-প্রেমিক হয়ে যেতে হয় তো সাড়ে সর্বনাশ! (এইখানে কাফের শব্দের অর্থ বিধর্মী, এইটুকু বলে রাখি, যদি কারো দরকার হয়)।
সচলায়তন যদি মুখ্যতঃ মুক্তিযুদ্ধের চেতনা প্রকাশের ডায়াস হতো, এবং গৌণতঃ লেখালেখির ও সাহিত্যপাঠের আস্তানা, তাহলে এর যৌক্তিকতা নিয়ে প্রশ্ন তোলার সুযোগ কমে যেতো। কিন্তু আমার জ্ঞানতঃ এটি যেহেতু তা নয়, সে কারণেই এই প্রশ্ন। ক্রোধের প্রাবল্য বোঝাতে ঐ ধরণের শব্দ কার্যকরী, সে হিসেবে গালি দিলে লাভ হতে পারে। কিন্তু লোকসান হয় এই যে এতে করে আমাদের এই পরিমণ্ডলটুকু সেই রকম থাকে না যেমনটা অনেকেই চাই। ঠিক যেমন রাজাকারদের বিচার ও দেশের পরিকাঠামোর উন্নতি এ দুটো আলাদা চয়েস নয় যে একটাকেই বেছে নিতে হবে এবং একসাথে দুটো জিনিস করা যাবে না, সেই রকমই মুক্তিযুদ্ধের চেতনার প্রকাশ ও স্বাধীনতার শ্বাসরোধকারী শক্তিদের জন্য লেখায় অশ্লীল বাক্যবন্ধের অনিবার্য প্রয়োগও সমার্থক নয়, এই সহজ কথাটা বুঝে নিতে হবে। এই প্রসঙ্গে আজকেই প্রকাশিত তাসনীমের লেখাটি একটি উজ্জ্বল উদাহরণ। নিজেদের মধ্যে সৌজন্যের সীমারেখা অতিক্রম না করেও শত্রুকে চিনে নেওয়া যায় এবং আক্রোশ ও ক্রোধের প্রকাশ ঘটানো যায়, এই লেখাটি তার অসাধারণ নিদর্শন। হিউস্টনের বাঙালিরা একাগ্রচিত্তে অভিষ্ঠের জন্য যে ভাবে লড়ছেন, তার ফল শতসহস্র গালিবর্ষনের চেয়ে অনেক বেশি। 
আমরা কি পারি না এই পথে এগোতে? 


বৃষ্টি নিয়ে কী বক্তব্য?



আমার অকিঞ্চিৎকর অনুবাদের অনেক প্রশংসা জুটেছে। তা প্রশংসায় কে না খুশি হয়? কেউ কেউ আবার এমন খুশি হয় (যেমন আমি) যে সিনেমার গাড়ি থামিয়ে এক পিস অনুবাদ পোস্ট করে দিলাম। মেপেজুপে অনুবাদ নয়, অনেক নিয়মই ভাঙা হয়েছে, সে অনুবাদকেরই অক্ষমতা।
কবি খ্যাতনামা কেউ নন, এড্রিয়ান ওয়াল্টার নামের অখ্যাত এক কিশোরী। আন্তর্জালেই পড়া, তাই লিঙ্কটাও দিলাম এখানে। 
আর পরমা'র এই গানটা শুনতে শুনতে পড়তে থাকুন। কিংবা এইটা, যদি রবীন্দ্রসঙ্গীতের মুড হয়। ভাবছিলাম একটা বৃষ্টির ছবি দেব, তা আমার ভাঁড়ারে কিছুই নেই। মুস্তাফিজ মশায়ের ফ্লিকার-ভান্ডারেও কিছু দেখতে পাওয়া গেলো না। রবি ঠাকুর যতোই কাব্বি করুন বর্ষা নিয়ে, ক্যামেরা বাঁচাতে ফোটোগ্রাফারেরা বৃষ্টিকে ভয়ে ভয়ে এড়িয়েই চলেন দেখলাম। যাক গে, ওটা কল্পনাই করে নিন।
বৃষ্টি নিয়ে কী বক্তব্য?
এই যে বৃষ্টি....
বৃষ্টিধারা জানলা বেয়ে
হাসতে থাকি, স্মৃতি রোমন্থন
দুঃসহ দিন, হৃদয় জ্বালা,
এককোণে রই প'ড়ে
শুয়ে শুয়ে স্মৃতি রোমন্থন
অন্ধকার আর ভিজে হাওয়া
হাসির চিহ্ন তবু থাকে,
বৃষ্টিপতন আদর করে
স্মৃতি রোমন্থন
দ্যাখো আমার মনে আছে
যেদিন আমরা হেসেছিলাম
অঝোর হাসি হেসেছিলাম
অজস্র সেই হাসির স্মৃতি
এবং আছে ভবিষ্যতও
অনেক কিছু সামনে আছে
হাসির কথা, সুখের কথা
নষ্ট হতে দিই কি ক'রে
একটু থামো, ওই যে গোলাপ
ওর সুবাতাস প্রশ্বাসে নাও
ওর সুগন্ধ, আমার হয়ে
দরজা খোলো
বৃষ্টিতে যাও
বৃষ্টি মাখো ঘুরে ঘুরে
বৃষ্টি আমার মাথার চুলে
বৃষ্টিধারায় ধোয় না হাসি
হাসতে থাকি, হাসির কথা
হাসি এবং ভালোবাসা
অজস্র প্রেম, ভালোবাসা
বৃষ্টিপতন শুনতে থাকো
গানের মতি, শুনতে পাচ্ছো?
শুনতে পাবে, একটু যদি
সত্যি ব'লে মানতে পারো
ভাবছো বুঝি পাগল নাকি,
কী পেয়েছে?
বৃষ্টিতে ও কী পেয়েছে
বৃষ্টিতে কোন্ জাদুর ছোঁয়া
বৃষ্টি আমায় বাঁচিয়ে তোলে
বৃষ্টিকণা, দেখছো তুমি?
বৃষ্টি আমার বিষণ্ণজল
বৃষ্টি আমার সুখের হাসি ।
শেষে আরেকটা গান জুড়ে দিই। বর্ষার গানের কি শেষ আছে?
সিনেমাপ্রেমীরা ভাববেন না, ওটাই প্রথম প্রেম, কাজেই আবার সিনেমানুভূতি লিখে ফেলছি। শিগগিরই। তবে এটা ভালো লাগলে কাল একটা নিজের লেখা বর্ষার কবিতা পোস্টাবো।


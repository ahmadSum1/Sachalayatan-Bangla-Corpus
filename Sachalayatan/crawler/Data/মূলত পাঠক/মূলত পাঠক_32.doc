বায়োস্কোপের বাক্স ১৩: ভালোবাসা, যুগে যুগে



 পড়াশোনা বাবদ একটা ছোটো মার্কিন শহরে আসার আগে অবধি আমি হিন্দি ছবি দেখার ব্যাপারে খুব নিয়মিত ছিলাম। এই শহরে যেহেতু ভারতীয় ছবি থিয়েটারে দেখা যায় না তাই ভালো ছবি যা বড়ো পর্দার জন্যই লাগসই সেগুলো দেখা হয় না সুযোগের অভাবে। আর বাজে ছবি দেখে লাভ নেই বলে সেগুলোও বাদ যেতো। সেজন্যেই জার্সি এসে থিয়েটারে গিয়ে 'লাভ আজ কল'দেখতে যাওয়াটা একটা বিশেষ ব্যাপার মনে হচ্ছিলো। বিরহে প্রেম বাড়ে কথাটা ভুল নয়।
হিন্দি ছবি দেখতে যাওয়ার আগে রিভিউ ও রেটিং জেনে যদি যেতে চান তো সমস্যা হলো হিন্দি ছবির ভালো সমালোচক, অর্থাৎ যার মতামত নির্ভরযোগ্য হবে এমন বিশেষ কাউকে খুঁজে পাই না। রিডিফের রাজা সেন একটু নাক উঁচু হলেও লেখেন ভালো এবং এঁর মতামত মোটামুটি নির্ভরযোগ্য মনে হয় আমার। কিন্তু তাঁকে বাদ দিলে বাকিদের অনেকেরই ইংরিজির হাত নিচুমানের এবং মতামত মোটামুটি আশির দশকের মতোই তামাদি হয়ে যাওয়া (যেমন তরণ আদর্শ)। মোদ্দা কথা রিভিউ বলতে এখনো এঁরা অনেকেই সরলভাষায় গল্পটা বলে দিয়ে অভিনয় নিয়ে দু-চার কথা বলে সারেন। এছাড়া ইন্টারনেটের দৌলতে অনেক দর্শক যাদের স্বর শোনার দুর্ভাগ্য আগে হতো না এখন রিভিউ-এর নিচে তাদের মন্তব্যের বন্যা বয়ে যায়। এই ছবিটা দেখার আগে তাই এ জাতীয় সব প্রচেষ্টা ব্যর্থ হলো, শেষে ভাবলাম দেখেই আসি যা থাকে কপালে। যাঁরা দেখার কথা ভাবছেন তাঁদের জন্য আমার তরফে সুখবর, দেখে মন্দ লাগে নি।
প্রথমেই একটা গুরুত্বপূর্ণ কথা বলা দরকার, দুধে নেশা বা মদে স্বাস্থ্য যখন চাওয়া হয় না, তখন সিনেমা থেকেও আমাদের প্রত্যাশাটাও বোঝা দরকারি। আমি গিয়েছিলাম মেসেজের খোঁজে নয়, আনন্দের জন্য। সে দিক থেকে হতাশ হই নি। মেসেজ ছিলো অবশ্য, কিন্তু নিরানব্বইটা হিন্দি ছবিতে এই মেসেজই থাকে, প্রেমের জয়গান নিয়ে। কিন্তু সে সব কথা বাদ দিয়ে বললে বলতেই হয় ছবিটা মোটামুটি সুনির্মিত, গানটান বেশ চিত্তাকর্ষক, পটভূমি ও সময়কালের বৈচিত্র্য অনেক, এবং পরিচালনা মোটামুটি স্মার্ট। আজকের নাগরিক মানুষ প্রেম আর কেরিয়ারের মধ্যে প্রায়োরিটির লড়াই আমার অন্তত প্রাসঙ্গিকই লাগে, এবং সেটা এই ছবির একটা মূল বিষয়। প্রেমের অমোঘ চরিত্রকে স্বীকার করে ছবি শুরু হয় না, বরং ছোটো ছোটো কাটে ডেটিংয়ের খেলা এগোয়। আজকের এই প্রেমের সাথে সমান্তরাল চলে আরেকটি গল্প, কালকের 'লাভ'। দ্বিতীয় গল্পে সইফের উপস্থিত থাকাটা নান্দনিক হিসেবে আমার বেশ মনে ধরলো। দর্শকের পরিণতমনস্কতার উপর পরিচালকের এই আস্থাটা বেশ স্বস্তিদায়ক। ভালোবাসার চরিত্র যুগের সাথে কীভাবে বদলেছে সে তুলনা থাকলেও সেটা ভয়ানক রকম চোখে আঙ্গুল দিয়ে না দেখিয়ে আরেকটা ভালো কাজ করেছেন নির্মাতারা। শেষ দিকটা একটু বেশি প্রলম্বিত, সেটা না হলে বক্তব্য প্রতিষ্ঠার হানি হতো কি না জানি না, তবে ছবিটা আরেকটু টানটান হতো। ছবি তৈরিতে খরচই শুধু নয়, যত্নের চিহ্ন দেখে ভালো লাগলো, পুরোনো দিল্লি ও কলকাতার পথঘাট বেশ বিশ্বাসযোগ্য। সানফ্রানসিস্কোর গোল্ডেন গেট ব্রিজ ও কলকাতার হাওড়া ব্রিজের মিলটাও চমৎকার।
সইফ আলি খান এই জাতীয় চরিত্রে অভিনয় করেন সাবলীলভাবে। ঋষি কপুরকে ভালো না লেগে যায় না, দীপিকা সুন্দরী না হলে যে তাকে দিয়ে কী হতো সে প্রশ্নও জাগে মনে। কালকের ভালোবাসার গল্পে হারলিন নামক পঞ্জাবী সদ্যযুবতীর চরিত্রে যে মেয়েটিকে দেখা গিয়েছে সইফের সাথে (লেখার সাথের ছবিতে), ছবির টাইটেলে তার নাম না দেখে ভাবছিলাম এ কোন জাতের চমক। নেটে খুঁজে আসল ব্যাপারটা জেনে তাক লাগলো, ঐ অপরূপা যে আদতে এক ব্রেজিলিয়ান মডেল (জিসেল মন্টেইরো) তা কে জানতো! এ নিয়ে ছবি তৈরির পেছনের গল্প জানতে চাইলে এখানে পড়ুন। 
যাঁরা হিন্দি ছবি দেখা দেখেন মাঝেমধ্যে, তাঁদের খারাপ লাগবে না। সকালের শোয়ে সিনেমা দেখে বেরিয়ে বিকেলে স্যান্ডি হুকের সমুদ্রের ভেজা বালিতে খালি পায়ে হেঁটে তারপর জার্সির দেশি পাড়ায় পরোটা-মাংস দিয়ে ডিনার সেরে যখন বাড়ি ফিরলাম, দিনটা ভালোই কাটলো ভেবে দিব্বি লাগছিলো। 


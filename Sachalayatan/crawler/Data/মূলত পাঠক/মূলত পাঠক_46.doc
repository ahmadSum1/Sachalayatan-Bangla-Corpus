এই বালুকাবেলায়: পর্ব ১ (কী ওয়েস্ট)



বেশ ক'দিন সচলে লেখা হয় নি। টুকটাক পড়েছি কিন্তু গুছিয়ে বসে যে লিখতে পারি নি তার দোষ আমার নয়। বাইরে রোদ-ঝলমল নীল আকাশ আর তার চেয়েও অস্বাভাবিক রকমের বেশি নীল সমুদ্র দুবেলা হাতছানি দিয়ে ডাকলে ঘরে বসে থাকা কঠিন হতো শ্রীরাধিকার পক্ষেই আর আমি তো নশ্বর মনুষ্যমাত্র। 
তো এই নীলের বাড়াবাড়ির জায়গাটা হলো ফ্লোরিডা। ট্যুরিজম ওয়েবসাইটের ছবি দেখে মুচকি হেসেছিলাম, ফোটোশপ দিয়ে সমুদ্র রঙ করে লোক ঠকাচ্ছো বাবা? আগে একবার উত্তর ফ্লোরিডা গিয়েছিলাম, তবে সেখানে সমুদ্র এতো নীল ছিলো না। গিয়ে ভুল ভাঙলো। বুঝলাম এইরকম নীল মেডিটেরানিয়ানের বাইরেও হয় আর মনে স্কাই শুধু ইউরোপেই দেখা যায় তা নয়।

২) নীল কয় যাহারে
গিয়েছিলাম মায়ামি। তবে এয়ারপোর্ট থেকেই গাড়ি নিয়ে সোজা কী-ওয়েস্ট। ম্যাপে দেখলে বুঝবেন এই যাত্রাপথ কতোটা নয়নাভিরাম, মায়ামি ছাড়িয়ে কিছুদূর গেলেই দুদিকে সমুদ্র, মাঝখান দিয়ে রাস্তা। গতি বেশি বাড়ানো যায় না এটা একটা সমস্যা, তবে দু দিক দেখতে দেখতে চল্লিশ-পঞ্চাশে চালানো তেমন বাজে ব্যাপারও নয়। আর সে সমুদ্রও অগভীর এবং শান্ত, লোকজন জলে নেমে স্নান করছে অনেকখানেই। আবহাওয়ার পূর্বাভাষে বৃষ্টির সম্ভাবনা চল্লিশ শতাংশ ছিলো, কিন্তু দুর্জনের মুখে ছাই দিয়ে রৌদ্রকরোজ্জ্বল দিন স্বাগত জানিয়েছে প্রায় সারাক্ষণই। 

৩) মিউসিয়াম
কী ওয়েস্টকে কঞ্চ্‌ রিপাবলিকও বলা হয়, যদিও শঙ্খের সাথে এর কোনো সম্পর্ক নেই। বাহামা থেকে আসা অভিবাসীদের কঞ্চ্‌ (বা কঙ্ক্‌) বলা হতো, যারা ঊনবিংশ শতকে এখানে বড়ো সংখ্যায় ঠাঁই নিয়েছিলো, সে থেকেই এখন এখানকার বাসিন্দাদের ঐ নাম হয়ে গেছে। সমুদ্রতীরের পর্যটন শহরের যেমন চেহারা হয়, এ শহরটাও ঠিক তেমনি। গোটা সফরে স্যুটেড কাউকে দেখি নি, সবাই রঙচঙে শার্ট আর হাফপেন্টুলে ঘুরে বেড়াচ্ছে, অনেকের মাথাতেই খেজুরপাতায় বোনা টুপি। খাঁটি ভেকেশন-মুড আর কি। 
পেটে আগুন জ্বলছিলো, কিন্তু সব রেস্তোঁরাই ডিনারের জায়গা, বিকেলের আগে বন্ধ। অনেক খুঁজে একটা মনপসন্দ সী-ফুড রেস্তোঁরা মিললো, চমৎকার জায়গা, লতাপাতা আর গাছে ছাওয়া উঠোন, ডালে ম্যাকাও ঘাড় ঘুরিয়ে দেখছে আমরা কী খাচ্ছি, কুলকুল ফোয়ারার আওয়াজ, এমনকি ঝোপেঝাড়ে আনারস হয়ে রয়েছে। সমুদ্রফসল (ফ্রুট অফ দ্য সী) বলে একটা খাবার নিলাম যা নাকি নেপচুনের প্রিয় খাদ্য। সমুদ্রশৈবাল ছাড়া আর কিছু বোধ হয় বাদ ছিলো না তাতে, এমন সুস্বাদু পাস্তা জন্মে খাই নি। খেয়েদেয়ে মনে হলো একটু লম্ফঝম্প করা যাক, অতএব জেট-স্কি। 

৪) রেস্তোঁরায়, হ্যাংলা পাখি

৫) পিন্যাকোলাডার সাধ্য কী, এর সাথে জেতে
জলস্কুটার ভাড়া নিতে গিয়ে চক্ষু-চড়কগাছ! ব্যাটারা ভাড়া না লিখে কেবলই স্কুটারের দাম লিখেছে চার পাঁচ অঙ্কের, যদি ভেঙেটেঙে ফেলো কিম্বা সমুদ্র পেরিয়ে কিউবা পাড়ি দাও তাহলে গুনাগার কতো তার হিসেব আর কি। আমাদের সে রকম কোনো ইচ্ছে নেই শুনে ভাড়া দিয়ে দিলো। যাঁরা চড়েন নি এ জলযানে তাঁদের জন্য বলি, এর রেসপন্স-টাইম একটু বেশি। মানে হাতল বাঁদিকে ঘোরানো মাত্রই গাড়ি বাঁয়ে ঘুরে যাবে তেমন নয়, ফলে একটু ধৈর্য ধরতে হয়। এইটা বুঝতে একটু সময় লাগে। আর সময় লাগে এই বিশ্বাস আসতে যে এ বস্তু সহজে ওল্টাবে না। তো সেই জন্তুর পিঠে চড়ে সমুদ্রে ঢুকে পড়লাম, পূর্ব অভিজ্ঞতার অভাবে প্রথমটায় অসুবিধা হলেও তারপর দিব্বি স্পীড তোলা গেলো। চল্লিশেই বেশ চমৎকার লাগছিলো, পঞ্চাশ ছাড়ালে তিড়িংবিড়িং করে লাফাচ্ছে সে আরও মজা, বিশেষত যদি ঢেউয়ের সাথে লম্বভাবে যাওয়া যায়। এক ঘন্টা জলকেলি করে যখন ফিরলাম রোদ্দুরে ট্যান হয়ে খাস্তা চেহারা হয়েছে আর অ্যাক্সিলারেটর চেপে ডান হাতের আঙুল ব্যথায় টনটন। ছবিটবি অবশ্য তোলা হয় নি এই সমুদ্রাভিযানের। যাক, অতঃপর লেমোনেডের গেলাস হাতে শহরের রাস্তায় ঘোরাঘুরি করে এবং ডেকে বসে সূর্যাস্ত দেখে মায়ামি-অভিমুখে রওনা হওয়া গেলো। তিন ঘন্টার পথ, আর সারা দিনের ধকলে শরীর খানিক ক্লান্ত, হোটেলের বিছানা হাতছানি দিয়ে ডাকছিলো যেন। তবে মায়ামি আর এভারগ্লেডসের গল্প পরের পর্বে।

৬) বেঞ্চি পাতাই আছে, বসে বসে দেখো কখন টুপ করে ডুব দেন সূয্যিমামা

৭) ডুব দিতে দেরি নেই

৮) সমুদ্রতীরে, সূর্যাস্তের সময়


দিনগুলি মোর ৬: শীত কয় যাহারে



দিনগুলি মোর আজকাল মোটামুটি দৌড়ের উপর কাটে, কাজেই "দিনগুলি মোর" নামক সিরিজটা ছাড়া আর কিছু লেখার মতো চিন্তাভাবনা করার অবকাশও জোটে না। কলেজ স্ট্রীট বহু দূরের বস্তু, উপন্যাস লেখার জন্য যে প্রস্তুতির প্রয়োজন তা করা প্রায় অসম্ভব আপাতত, কাজেই এই সব খুচরো মাল দিয়েই কাজ চালাই। 
এই ঘোর শীতের মধ্যে হর হপ্তা যাই সুদূর উত্তরের মিনিয়াপোলিসে। এটি শীতকাতুরেদের জন্য নয়, যেরকম হরর ফিল্মের পোস্টারে থাকে, দুর্বলচিত্ত দর্শকের জন্য নহে, সেই রকম। আজ এখানের সর্বোচ্চ তাপমাত্রা মাইনাস চোদ্দ ডিগ্রি সেলসিয়াস, ও সর্বনিম্ম মাইনাস আঠারো (লেখাটি গত বেস্পতিবারে লিখেছিলাম)। দেশের সাথে তুলনা করে যদি বুঝতে সুবিধা হয় তো কলকাতারটাও বলি, ২৬ ও ১৪ ডিগ্রি সেলসিয়াস, ঢাকা ওর কাছাকাছিই হবে। আগে আমি শীত খুব উপভোগ করতাম, সাদা তুষারে চারদিক ঢেকে গেলে দেখতে তো মন্দ হয় না। কিন্তু আজকাল বিরক্ত লাগে, বয়সের লক্ষণই বোধ হয়। এখন এয়ারপোর্টে বসে টাইপ করতে করতে এই ভেবে ভালো লাগছে যে কয়েক ঘন্টা পরে যেখানে নামবো সেই আটলান্টার সর্বোচ্চটা অন্তত মাইনাস না। 
 মিনিয়াপোলিসের নিন্দাটুকু সেরে নিয়ে এবার ভালো কথা বলা যাক। এটি আমার প্রিয় শহরগুলোর মধ্যে পড়ে, নানা কারণে। সাংস্কৃতিক দিক থেকে এ শহর খুবই সমৃদ্ধ, চমৎকার নাটক থিয়েটার চলে বচ্ছরভর। আছে ভালো ভালো মিউজিয়াম, ওয়াকার আর্ট সেন্টার দেখে খুব একচোট মুগ্ধও হয়েছিলাম। তবে সে অবশ্য ২০০৭-এর কথা, এখন আর সময় থাকে না। শীতের উপর মানুষের নিয়ন্ত্রণ নেই, কিন্তু তার হাত থেকে আত্মরক্ষার উপায় এখানে রয়েছে। মূল শহরের ডাউনটাউনের কাছাকাছি আপনার বসবাস হলে, আর মোটামুটি ভদ্রস্থ সময়ে কাজকর্ম সেরে বাড়ি ফেরা নসিবে থাকলে বাইরে না বেরিয়েও আপনি কাটিয়ে দিতে পারেন দিনের পর দিন, স্কাইওয়ের সৌজন্যে। ডাউনটাউনের প্রায় সব বাড়িই দোতলা বরাবর সংযুক্ত শীতাতপ নিয়ন্ত্রিত বারান্দা দিয়ে। তবে অতি-অটোমেশনের ভূত এদের ঘাড়ে চেপে অবধি এই চমৎকার জিনিসটার উপরে বড়ো বেশি রকমের নিয়ন্ত্রণ চালানো হয়। সীমিত লোকবল নিয়ে তাতে করে কাজ হয় বেশি, কিন্তু আমার মতো হতভাগাদের জীবন দুর্বিষহ হয়ে ওঠে। খুলে বলি ব্যাপারটা। অধিকাংশ বিল্ডিংয়ের মূল প্রবেশদ্বার বন্ধ হয়ে যায় সন্ধে হলেই, আমি যেখানে কাজ করি তারটা সাড়ে ছ'টায়। তারপর বেরোতে পারলেও ঢোকা যাবে না, কেবল একটি খিড়কি দুয়ার থাকবে যা তালাবন্ধ, খোলা যাবে একমাত্র আপনার ব্যাজটি ব্যবহার করে। মন্দ আয়োজন নয়, তবে এই বাঘা ঠান্ডায় এক পা বেশি হাঁটতে হলেও প্রাণ বেরিয়ে যায়, কিন্তু ধূমপায়ীদের মুক্ত এলাকায় বেরোতেই হয়। বাড়ির ভেতর আরামপ্রদ ধূমপান কক্ষ এখানে আকাশকুসুমের চেয়েও অসম্ভব, আহা ইউরোপ, সে বড়ো ভালো জায়গা! সেখানে সুন্দরী বালিকারা নরম গদি আঁটা সোফায় বসে মধুকণ্ঠে খোশগল্প করতে করতে নরম লাল ঠোঁট দিয়ে সিগারেট টানে, দেখে পরম অধূমপায়ীরও ফোঁকার সখ হবে তাতে আশ্চর্য কী। এই মার্কিনিগুলো যদি একটা ভালো জিনিসও শিখতো!
যাক, গল্পে ফিরি। তো আপনি ধূমপান না করলে বেঁচে গেলেন, তাও না। ঐ সংযোগপথগুলো আবার রাত দশটার পর যায় বন্ধ হয়ে। এদিকে কাজ সেরে সবাই মিলে বেরিয়ে রেস্তোরাঁ খুঁজে বসে অর্ডার করে খানাপিনা সেরে বেরোতে বেরোতে দশটার কাঁটা পার হয়েই যায়। যদিও অফিস আর হোটেল এমনিতে স্কাইওয়ে বরাবর হেঁটে খুবই কাছে, দশটার পর সেই দুরত্বই হয়ে যায় যোজনবিস্তার। তখন দুখানা ব্লক দূরে হলেও ক্যাব নেওয়া ছাড়া গতি নেই। ভাগ্যিস এখানে ক্যাব ড্রাইভাররা কলকাত্তাই চালকদের মতো আপন মর্জির মালিক নয়, যেতে আপত্তি করে না, নইলে প্রায় প্রাণসংশয় হতো। কাল রাতে যেমন। আমাদের দলপতিটি খুব খাদ্যরসিক, এবং কাল তার ছিলো দলের সাথে শেষ ডিনার, অন্তত আপাতত। কাজেই খাওয়াদাওয়াটা গুছিয়ে হবে সে বলাই বাহুল্য। ডাব্লু নামক হোটেলটির লাগোয়া ম্যানি'স নামক স্টেকহাউসে যাওয়া হলো, সুউত্তম গাভীমাংস*, অস্ট্রেলিয়ান গোদা চিংড়ি ও নাপাপ্রাদেশিক সুরা সহযোগে খেয়েদেয়ে যখন বেরোনো গেলো তখন স্বাভাবিক ভাবেই ঘড়ির কাঁটা দশটার দাগ পেরিয়ে গেছে। বেরিয়ে একটি ক্যাবে কিছু জনতা চড়ে বসলো, আমি ও একটি পূর্ব এশীয় বালক পরের ক্যাবটিতে যাবো স্থির হলো। তা না দাঁড়িয়ে থেকে পায়ে পায়ে এগোতে থাকলাম, পেট ভরা থাকলে নিজেকে কেমন যেন বীর বীর মনে হয়। তো খানিক গিয়েই মনে হলো এর পরে আর ক্যাব নেওয়াটা অসভ্যতা হয়ে যাবে এতোটাই কাছে, হোটেলের নাম লেখা আলো অবধি নাকের ডগায় দেখতে পাচ্ছি। কাজেই বাকিটুকু হেঁটেই মেরে দেবো ঠিক করলাম। ভুল করলাম। ডাহা ভুল করলাম। সময় লেগেছিলো বোধ হয় চার-পাঁচ মিনিট, কিন্তু তারপর টের পেলাম যে আর কিছু টের পাচ্ছি না। নিজের মুখটা মুখোশের মতো লাগাটা প্রায় অস্তিত্বের সংকট, এবং হাত দিয়ে বুঝতে পারছিলাম না ওটা আমারই মুখ কি না। যাক কোনো ক্রমে হোটেলের ভেতরে ঢুকে বুঝলাম এ যাত্রা বোধ হয় বেঁচে গেলাম। এলিভেটরের সাউথ ক্যারোলাইনার বাসিন্দা সহযাত্রিনী যখন বললেন কান্ট ওয়েট টু গো ব্যাক, সহমত না হওয়ার কারণ খুঁজে পেলাম না। হায়, তিনি বেঁচে গেলেও আমাকে আগামী সোমবার আবার আসতে হবে এই চমৎকার শীতের রাজ্যে।
* এখানে ভবিষ্যতে যাঁরা এ চত্বরে আসার ইচ্ছা রাখেন তাঁদের জানিয়ে রাখি, স্টেকরসিক হলে এই শহরে অন্তত: তিনখানা অসাধারণ জায়গার খোঁজ দিতে পারি। ম্যানি'স  (Manny's),  মারে'স (Murray's), ও ওয়ান ওয়ান টু ইটারি (112 Eatery)। টেন্ডার্লয়েন-সার্লয়েন-ন্যুইয়র্ক-রিবাই যা খুশি খান, আমি রেয়ার / মিডিয়াম-রেয়ার আস্বাদন করে বড়োই ভালো পেয়েছি। আহা, মাখন, মাখন! 


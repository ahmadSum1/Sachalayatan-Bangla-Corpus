ছবির মতো শহর সাভানা: ২



হোটেল বুক করা হয়ে গিয়েছে, এর পর দেখা গেলো উইকেন্ডের আবহাওয়া অতিশয় মনখারাপ-করা। বেড়াতে গিয়ে বৃষ্টি হলে সব মাটি, কিন্তু উপায়ান্তর না পেয়ে রওনা হয়ে গেলাম। প্রথম দিনটা কাটালাম টাইবি আইল্যান্ডের সমুদ্রতটে। খুব আলাদা কিছু না, আর আমি নিজে সমুদ্রের তেমন ভক্ত নই, খুব তাড়াতাড়ি বোরড হয়ে যাই, তবু গেলাম। 

২

৩
মেঘলা আকাশ আর ঝিরঝিরে বৃষ্টি, অনেক লোকজন থাকলেও পুরো ব্যাপারটা বেশ ম্যাদামারা, বাংলায় যারে কয় ডাল। কয়েকটি বালক আর যুবক সার্ফ করার চেষ্টা চালিয়ে যাচ্ছিলো, যদিও ঢেউ ঠিক পর্যাপ্ত ছিলো না বলে অনেক ক্যামেরা তাক করেও তাদের সার্ফিংক্ষণের ছবি পেলাম না, আলসের মতো উপুড় হয়ে ভেসেই গেলো তারা। 

৪

৫
বালিকারা স্বল্পবেশ, আর কেন কে জানে, প্রচুর পৃথুলা মহিলার সমাহার। পিয়রের উপর থেকে অনেকে মাছ ধরছে, এক বয়স্ক নবদম্পতি সেখানেই অল্প কিছু  বন্ধুজনের উপস্থিতিতে বিয়ের সাজে ছবিটবি তুলছে। 

৬

৭
শেষে একটা সময় ধেত্তেরি বলে খেতে গেলাম এক সী-ফুড রেস্তোঁরায়, সেও কিছু মনমাতানো হলো না। গাড়ির কাছে ফিরে এসে দেখি পার্কিং টিকিট খেয়ে বসে আছি! সব মিলিয়ে বেশ মুড অফ টাইপ অবস্থা। আমার সঙ্গী যে সদা সর্বদা ননসেন্স জোকস মেরে যায় সেও দেখলাম মুষড়ে পড়েছে খানিকটা।

৮

৯
হোটেলে ফিরে সে ছোকরা টিভি চালিয়ে লেপের ভেতর সঁেধিয়ে গেলো। আমি একটু মন চাঙা করার জন্য হোটেলের বারের দিকে হাঁটা দিলাম। ফোর পয়েন্ট মোটামুটি ভদ্রস্থ হোটেল, বারটাও ভালো, বেশি ভিড়টিড় নেই, আর পানীয়ও খুব মহার্ঘ নয় সেখানে। বারটেন্ডারের নাম টিম, হাস্যময় আর বন্ধুত্বপূর্ণ হওয়ায় ভালো আড্ডা মারা গেলো তার আর বারের বাকি জনতার সাথে। আমি একটু চিন্তায় ছিলাম, একটা গোটা দিন কাটানোর মতো জায়গা আছে কিনা এই ছোট্টো শহরে সেই কথা ভেবে। টিম দেখলাম উল্টোটাই বললো, এবং তার উপদেশাবলী পালন করে পরদিন দেখেছি তার কথা সত্যি। সাভানায় অনেক ইতিহাস আছে, এবং আর্ট-কালচারেরও অনেক দ্রষ্টব্য রয়েছে। তবে ছুটে ছুটে দেখলে সাভানার মুডটা ধরা মুশকিল। এই দক্ষিণে জীবন ধীর লয়ের, ম্যানহাটান-স্টাইলে দৌড়ের উপর ঘুরলে সে মজা মাটি হয়। কাজেই রয়েসয়ে বিকেল পার করে ডাউনটাউন যাওয়া গেলো। জ্যাজড বলে একটা জ্যাজ বার কাম টাপাস রেস্তোঁরার নাম শুনেছিলাম, কিন্তু সেখানে জায়গা পাওয়া গেলো না। পলা ডিনের বিখ্যাত লেডি অ্যান্ড সন্সে আগের বারের অভিজ্ঞতা তেমন কিছু মনে হয় নি। তাও সেখানে চেষ্টা করলাম, কিন্তু লং উইকেন্ডে সর্বত্রই এক দশা। অতএব ডাউনটাউনে ঘুরতে ঘুরতে আর ছবি তুলতে তুলতে চোখ খোলা রাখলাম, ভালো কোনো খাওয়ার জায়গার জন্য। শেষে ব্রাউটন স্ট্রীটে রুয়ান বলে একটা থাই রেস্তোঁরায় ঢোকা গেলো, এবং চমৎকার খাবার খেয়ে মনপ্রাণ চাঙা হয়ে উঠলো। আমি কায়দা মেরে সুপার-হট জাতীয় বানাতে বলেছিলাম, সে এক রাক্ষুসে ঝাল, হুশহাশ করে খেলাম। তবে পোর্ক স্কিউয়ারটা অসামান্য বানিয়েছিলো, কেউ যদি যান ওটা খেতে ভুলবেন না। 

১০

১১
হোটেলে ফিরে বারে বসে লেকার্সের ম্যাচের শেষটা দেখলাম, সিয়েরা নেভাদা অতি উত্তম বীয়ার সেটাও এই বেলা বলে রাখি তাঁদের জন্য যাঁরা পেল এল ভালোবাসেন। টিম এবারও উপকারে এলো, আমার সঙ্গীকে এইটে বোঝাতে যে উল্ভেরিন ছবিটি প্রায় লাভ স্টোরি, কাজেই সে অতঃপর আমাকে ওই বস্তুটি দেখতে যাবার জন্য ঘ্যানঘ্যান করবে না জেনে আশ্বস্ত হলাম। 

১২

১৩
পরদিন সকালে দেরি করে ঘুম থেকে উঠে ডাউনটাউন পৌছে কফি হাতে টহল দিতে বেরোলাম। রিভার ফ্রন্ট জায়গাটা বেশ প্রাণোচ্ছ্বল, নদীতে রঙচঙে জাহাজ, নদীতীরে অনেক ছোটো ছোটো আর্টওয়ার্কের দোকান এবং গ্যালারি। সেখানে ঘুরে এবার আবার শহরের ভেতরে ঢোকা গেলো। তার কিছু ছবি কাল দেখেছেন, আরো কিছু, এবং এই শিল্পময় শহরের আর্ট-কালচারের ছবি নিয়ে কালকের পর্ব হবে। সকালে একবার ঝমঝমিয়ে বৃষ্টি নেমেছিলো, তার ছবি দিয়ে শেষ করি আজকের পর্ব।

১৪
ছবিগুলো তোলা হয়েছে ক্যানন রেবেল এক্স এস আই (ডিজিটাল)-এ ক্যানন ইওএস৩০০(নন-ডিজিটাল)-এর ৭৫-৩০০ মিলিমিটার লেন্স ব্যবহার করে। ব্যক্তিগত ব্যবহারের জন্য, যেমন ডেস্কটপ, অনুমতির প্রয়োজন নেই, আমি বরং আহ্লাদিতই হবো তাতে। ছবির মাঝের বর্ণনা ক্যাপশন নয়, বরং লেখা ও ছবি দুটি সমান্তরাল ধারার মতো বয়েছে এই পোস্টে।


বায়োস্কোপের বাক্স ৬: মরুভূমির মানচিত্র



আমি কখনো মরুভূমি দেখিনি। রাজস্থানে গেছি দু'বার কিন্তু দিগন্ত অবধি ধূ ধূ করা বালির সমুদ্র দেখা হয় নি। তবে ছবি দেখেছি অনেক, স্থির ও চলমান। আর দেখেছি মরুভূমির মানচিত্র, যার আরেক নাম English Patient.
পাঠক ও দর্শক হিসেবে নীতির আগে আমি নান্দনিকতাকে স্থান দিই, কাজেই আগেভাগেই জানাই, এই সিনেমা ও বই, দুটোই অনৈতিকতার দোষে দুষ্ট। এখানে নীতি ও সততার খোঁজ নেহাৎ পন্ডশ্রম হবে। এক সমালোচক লিখেছেনও দেখলাম এক জায়গায়, "Yes, it's beautifully shot, well-acted, and rich with history lessons. But how can we cheer for heroes who sell out their friends and nation for an extramarital affair?" নায়কের নামে জয়ধ্বনি দেবার ইচ্ছে আমার নেই, তবে এমন কবিতার মতো উপন্যাস ও তার অসাধারণ চলচ্চিত্রায়ণ দেখে যে মুগ্ধতার জন্ম হয়, এই লেখা তারই প্রকাশের চেষ্টা। আমি ছবিটা দেখেছি প্রথমে, তারপরে উপন্যাসপাঠ। খুব বড় নয় বই হিসেবে, সওয়া তিনশো পাতার পেপারব্যাক। একটানা পড়া হয় না আজকাল, বরং মাঝে মাঝে যে কোনো একটা পাতা খুলে খানিকটা পাঠ করি, বেশ কবিতার মতো লাগে। সিনেমার কথা শুরু করার আগে সেই খেলাটা খেলি চলুন একবার, যে কোনো পাতা খুলে খানিকটা পড়া যাক আপনাদের সাথে।
হলঘরের অন্ধকারে দেশলাই জ্বালালো সে,
তারপর ছোঁয়ালো সলতের গায় ।
আলো উঠে এলো তার কাঁধের উপরে,
বসেছে সে হাঁটুর ভরেতে ।
হাতদুটি রাখলো সে ঊরুর উপরে,
গন্ধকের গন্ধে শ্বাস নিলো ।
মনে হলো তার, সে
আলোতেও যেন শ্বাস নিলো ।
বিশেষ কিছু বদলাই নি, মূলটা এইরকম-
She lights a match in the dark hall and moves it onto the wick of the candle. Light lifts itself on to her shoulders. She is on her knees. She puts her hands on her thighs and breathes in the smell of sulphur. She imagines she also breathes in light. (পৃষ্ঠা ১৬, পিকাডোর সংস্করণ ২০০২)
বই আর সিনেমা দুটোই গাদাখানেক পুরস্কার জিতেছে, তার কথায় আর যাচ্ছি না। অসাধারণ অভিনয়, পরিচালনা, সিনেমাটোগ্রাফি ইত্যাদির কথাও শুরু হলে ফুরোবে না। তার চাইতে ব্যক্তিগত অনুভূতির কথাই বলি, যার অনেকটাই ভিসুয়াল। সিনেমাটা দেখেছি অনেকদিন হলো, কিন্তু দুখানা ছবি স্পষ্ট ভেসে আছে চোখে। এক, আদিম গুহাচিত্রের কপি করা হচ্ছে তুলি-রঙে কাগজের উপর, টলটলে লাল রঙ কাগজে সেই আদিম মানবকের শরীরী ভঙ্গি এঁকে যাচ্ছে, আর বলে চলেছে মানুষের অপরিবর্তনীয় আদিম প্রবৃত্তির কথা। আরেকটা ছবি মরুভূমির বালুরাশির আলোছায়ার, আকাশের উঁচু থেকে সেই হিজিবিজি ছবি তার দুর্বোধ্য ভাষায় এক গল্প শুরু করে। এক যাযাবরের গল্প, যে ভালোবেসে ছিলো এক নারীকে, সভ্য জগতের নীতিবোধের সীমানা অতিক্রম ক'রে।
কাহিনীতে আছে দুটি প্রেমের আখ্যান, যার একটি অতীতের, ম'রেও মরে না যে অতীত তার গর্ভে লুকোনো এক প্রেম। আর অন্যটি বর্তমানের, যার পাত্রপাত্রীরা নিজেরাও সেই প্রেমের বঁেচে থাকার সম্ভাবনায় সন্দিহান। এই দুই গল্পের মাঝে সেতু বাঁধে এক সম্পর্ক, দগ্ধদেহ এক পুরুষ ও তার সেবায় নিযুক্ত এক নার্সের মধ্যে সেই সম্পর্কের বাস। এ কোনো নারী-পুরুষের সনাতন প্রেম নয়, এ সম্পর্ক অশরীরী, এমন কি ভাষাতীত প্রায়। আমার ব্যক্তিগত অনুভূতির হিসেবে এই সম্পর্কটিই সবচাইতে প্রিয়।
ছবির পটভূমি ও পাত্রপাত্রী এতো বৈচিত্র্যময়, মনে হয় আজকের যুগের ডাইভার্সিটির জয়গান যেন। হাঙ্গেরিয়ান সেই দগ্ধদেহ ভূগোলবেত্তা যাকে ভুল করে ইংরেজ ভাবা হয়, ফ্রেঞ্চ-কানাডিয়ান এক নার্স,  ব্রিটিশ সেনানীর এক ভারতীয় সৈন্য, এবং এক কানাডিয়ান তস্কর, এই চার জন দ্বিতীয় বিশ্বযুদ্ধোত্তর ইটালিতে একটি জীর্ণ ভিলায় গল্প শুরু করে। গল্প চলে যায় সাহারার মরুভূমিতে, Count László de Almásy নামক মানচিত্রকার সেখানে দুর্গম ভূখন্ডের শরীরের ছবি আঁকতে আঁকতে পথভ্রষ্ট হয়, দিক হারায় অপ্রাপ্য এক নারীর শরীর-মনের অধরা মরীচিকার পিছনে। এ সব ঘিরেই কাহিনী এগোয়, এর বেশী বলে লাভ নেই। কাব্যের রস কি চুম্বকসারে ধরা দেয়?
ছবি/উপন্যাসের আরেকটি প্রসঙ্গ আমাকে খুব আকৃষ্ট করেছিলো। নায়ক একটি জার্নাল সঙ্গে রাখে, যার পাতায় পাতায় সে গুঁজে রাখে ছোটো ছোটো নোট লেখা চিরকুট কিম্বা হাতে আঁকা স্কেচ। জার্নালটি আদতে একখানা বই, হেরোডোটাসের লেখা ইতিহাস। এই ব্যাপারটা আমার ভয়ঙ্কর রোমান্টিক লেগেছিলো, বিশেষতঃ সিনেমায় দেখে। ভেবেছিলাম বইটা কিনবো, কিন্তু পাঁচ-ছ'শো পাতার প্রাচীন ইতিহাস কদ্দুর পড়বো সে সন্দেহ থাকায় আর কেনা হয় নি। 
ছবির অনেক কথাই আর মনে নেই, আবার দেখতে হবে একদিন। তবে চোখে ভেসে আছে সেই মরুভূমির ছবি, অনন্ত বালুকারাশি, ক্রুদ্ধ, বোবা আর ভয়ঙ্কর সুন্দর, আর বিশাল আকাশের গাঢ় নীল। সন্দেহ, ভয় ও শরীরী আকর্ষণ, গুপ্ত প্রেম ও পাগলামি, নীতিবোধ ও প্রবঞ্চনা, মানুষের এই সব তুচ্ছতার উপরে জেগে থাকে সমুদ্রের মতো অসীম নীল আকাশ আর সোনালি বালুরাশি। 
পড়তে পড়তে আর দেখতে দেখতে পাঠক আর দর্শক মনে মনে এঁকে ফেলে সেই আদিম মরুভূমির মানচিত্র। 
নিউ ইয়র্ক টাইমসের রিভিউ থেকে (১৫ই নভেম্বর, ১৯৯৬) উদ্ধৃত করে দিচ্ছি শুরুর খানিকটা। যে তীব্র প্যাশন এই কাহিনীর সব অঘটন ঘটায়, এখানে তার বর্ণনা পাবেন। এও দেখতে পাবেন, শুধু অর্বাচীন ব্লগলেখকই নয়, এই ছবি উন্মনা করেছে পোড়-খাওয়া সমালোচককেও।
স্মৃতির অনলস্রোতে ভেসে চলা: "ইংলিশ পেশেন্ট"
কায়রো'য় ক্রিসমাস, ১৯৩৮
"ইংলিশ পেশেন্ট" ছবির অনেকগুলি অসম্ভব রোমান্টিক ও মন্ত্রমুগ্ধকর কারুকৃতির মধ্যে থেকে নেওয়া একটি অবিশ্বাস্য সুন্দর দৃশ্য এই রকম। ব্রিটিশ দূতাবাসের উঠোন, সৈনিকেরা টেবিলগুলো ঘিরে বসে রোদে তপ্ত হচ্ছে, আর ব্যাগপাইপে সুর বাজছে "নিঃশব্দ রাত্রি"র। হৃদয় আজ বাঁধ ভেঙেছে। মনে হচ্ছে যেন মাথা ঘুরছে, দিগ্বিদিক জ্ঞান নেই আর, রোজকার জীবনের রীতিনীতি মুলতুবি সব। পৃথিবীটা সত্যি সত্যিই আজ উল্টে গেছে।
শরীরজ্বালায় এই আগুনে গরমের চাইতেও বেশি জ্বলছে ক্যাথরিন ক্লিফটন, পার্টির মধ্যমণি সেই অভিজাত বিধবা নারীটি, এক অমোঘ টানে সে আকৃষ্ট হচ্ছে সেই জানলাটার দিকে যার পেছনে আছে তার সুপুরুষ দামাল প্রেমিক। সে তাকে সঙ্গে নিতে চায় এক অভিসারযাত্রায়, যেখান থেকে শুরু হবে স্মৃতির ভীড়াকীর্ণ এক পথ, এবং সেই যাত্রাপথের বিবরণই এই অবিস্মরণীয় ছবিটি। "মূর্চ্ছা যাবে? যাও", আবেগমথিত নারীকে আশ্বাস দেয় পুরুষটি, "আমি ধরবো তোমায়"। আশ্চর্য কি, এরপর যদি সে নারী জ্ঞান হারায় !
----------------------------------------------------------------------
The English Patient (1996)
Based on  Michael Ondaatje's novel by the same name
Direction: Anthony Minghella (Talented Mr. Ripley, Cold Mountain)
Cast: Ralph Fiennes, Juliette Binoche, Kristin Scott Thomas, Willem Dafoe, Naveen Andrews, Colin Firth.
প্রিভিউ এখানে দেখতে পারেন।


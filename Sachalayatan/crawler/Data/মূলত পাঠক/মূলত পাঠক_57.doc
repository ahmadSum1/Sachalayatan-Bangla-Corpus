বায়োস্কোপের বাক্স ১০: গেমার



সেপ্টেম্বর মাসে মুক্তি পাবে এমন একটা সিনেমা নিয়ে এক্ষুণি কথা বলতে চাইছি কেন? কারণ এর প্রিভিউ দেখে আমি ভয়ানক উত্তেজিত হয়ে পড়েছি! ভিস্যুয়ালি এ যাবৎ আমার দেখা শ্রেষ্ঠ মুভি "সিন সিটি"। এই নতুন ছবি "গেমার" প্রায় সেই পর্যায়ের। যাঁরা সিনসিটি দেখেছেন তাঁরা ভিস্যুয়াল নিয়ে কথাটা বুঝবেন, খুব কম রঙে এবং কম মিশ্র শেডের ব্যবহারে এখানে একটা সলিড লুক আনা হয়েছে, আঁকা ছবির মতো খানিকটা, যা অনেক কমিক্সে দেখা যায়। কিছু ছবি দিলাম, প্রিভিউর স্ক্রিন শট নিয়ে, খানিকটা আন্দাজ পাওয়া যাবে।
ছবির কনসেপ্টটাও আগ্রহ-সঞ্চারক। ছবির গল্প ওয়েবসাইট থেকে যা পাওয়া গেলো তা এইরকম, অদূর ভবিষ্যতের পৃথিবীতে গেমিং ও বিনোদন জন্ম দিয়েছে এক ভয়ানক হাইব্রিড, এক মাস-স্কেল অনলাইন গেম যেখানে মানুষ খেলাচ্ছে মানুষকে, মস্তিষ্ক-নিয়ন্ত্রণের প্রযুক্তির সাহায্য নিয়ে। এই সব বিতর্কিত গেমগুলোর স্রষ্টা কেন ক্যাসেলের নবতম আবিষ্কারের নাম স্লেয়ার্স। এই ফার্স্ট-পার্সন শ্যুটার গেমে লক্ষ লক্ষ লোক তাদের নৃশংসতম বাসনা চরিতার্থ করবে বিশ্বব্যাপি দর্শকদের সামনে, সত্যিকারের কয়েদিদের খেলার পুতুল বানিয়ে, তারা লড়বে, মরবে, এবং উত্তেজনায় ফেটে পড়বে দর্শককূল! কেইবল (Kable) এই হিংস্র গেমের সুপারস্টার ও কাল্ট হিরো, যাকে নিয়ন্ত্রণ করে সাইমন নামে এক অল্পবয়সি গেমার। প্রতি সপ্তাহে সে কেইবলকে দিয়ে পার করায় অসম্ভব সব বাধা এবং জয়ী হয়ে অর্জন করে প্রায় রকস্টারের সমতুল্য খ্যাতি। আর কেইবল, আধুনিক যুগের হতভাগ্য গ্লাডিয়েটর, নিজের ইচ্ছার বিরুদ্ধে আক্ষরিক অর্থেই সে লড়ে যায় বঁেচে থাকার জন্য, তার মুক্তির জন্য, আত্মপরিচয় ও পরিবারকে ফিরে পাবার জন্য, এবং উন্মাদ ধনাঢ্য বণিকের করালগ্রাস থেকে মানুষের ভবিষ্যতকে রক্ষা করার জন্য।
অভিনেতাদের মধ্যে আছেন জেরার্ড বাটলার ("৩০০"), মাইকেল হল ("ডেক্সটার")। বাটলার মশাই ক্রমেই জাঁকিয়ে বসছেন হলিউডে, মাঝে মধ্যে নরমসরম প্রেমের ছবি করলেও আমার ধারণা তিনি কালে কালে জেসন স্টাথামের ঘরানার দামি স্টার হয়ে উঠবেন। মাইকেল হল-কে সিক্স ফিট আন্ডারে দেখা গিয়েছিলো, কিন্তু ডেক্সটার-এ অভিনয় করে তাঁর অভিনয় ক্ষমতার প্রশংসা হয়েছে অনেক। 
পুরো ব্যাপারটা হলিউডি আর পাঁচটা ছবির থেকে বিরাট কিছু আলাদা হবে বলে মনে হয় না, কিন্তু গেমসের ভক্তদের ভালো লাগবে এইটে বলা যায়। 
ছবির ওয়েবসাইটের লিঙ্ক এবং প্রিভিউ দেখার জন্য (ছবির ওয়েবসাইটেও তা পাবেন, কম রেসোলিউশনে/ব্যান্ডউইডথে দেখার দরকার হলে) অ্যাপেলের ওয়েবসাইটের ঠিকানা দিলাম। লেখায় অত্যধিক ইংরিজি শব্দ ব্যবহার করতে হলো বিষয়ের খাতিরেই।


ফুলছড়ানো পথে ২



বাংলার ফুল নিয়ে আরো কিছু ছড়া। আজকেরগুলো ঠিক শিশুকিশোরদের জন্য এক্সক্লুসিভ নয়, তবে ভালোবাসার কথা সবাই বোঝে বোধ হয়।
১
গেরামভারী ফুল ফোটে না
নইলে মালীর যতন,
অল্পে এতো আর কে খুশি
নয়নতারার মতন?
২
বেলকুঁড়ি মালা দিয়ে সাজিয়েছো চুল,
রাতের আকাশে ছায়াপথ বিলকুল!
৩
মায়াভরা চোখে চায় সে মেয়েটি,
দেখেছো কি তা?
উঠোনের কোণে আমার সাধের
অপরাজিতা ।
৪
মাঠের প্রান্তে এক বকুলের গাছ,
ঘাসের উপরে ঝরে ছোটো ছোটো ফুল,
গাছের ছায়ায় বাঁশি বাজায় রাখাল
ফুলের সুবাসে তার সুরে হয় ভুল ।
৫
চুপিচুপি বসন্ত এসেছে দুয়ারে
কিন্তু খবর তার ক'রে দিলো ফাঁস,
নীল আকাশের মাঝে পাতাহীন ডালে
ফুটে থাকা অজস্র রক্ত পলাশ ।
৬
মাধবীলতায় ঢাকা গেটের এ পারে
সাইকেলে ভর দিয়ে সন্ধে কাবার,
দোতলায় চুল বাঁধে বোসেদের মেয়ে,
জানবে কি কোনোদিন খবর আমার!
সঙ্গের নয়নতারার ছবিটি তুলিরেখার তোলা।


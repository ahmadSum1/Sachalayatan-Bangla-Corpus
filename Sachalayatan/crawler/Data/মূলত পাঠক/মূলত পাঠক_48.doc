ছবির মতো শহর সাভানা: ৩



সাভানা গল্পের এটা শেষ পর্ব। মাঝে কমিক্সস্রোতে একটু ভেসে গেছিলাম তাই এই বিলম্ব। সিরাত বলেছিলেন সাভানার ইতিহাস নিয়ে একটু কথা বলতে, যৎসামান্য হলেও সেই প্রসঙ্গ আসবে। তবে মূল বিষয় সাভানার আর্ট কালচারের উপর ফোটোগ্রাফি।

২ 

৩
জেনারেল জেমস এডওয়ার্ড ওগ্‌লথর্প রাজা দ্বিতীয় জেমসের ঔপনিবেশিক প্রতিনিধি হিসেবে সাভানা নদীর দক্ষিণ তীরে পৌছোন। তাঁর এই অভিযানের মূল উদ্দেশ্য ছিলো ক্যারোলিনাকে স্পেন-অধিকৃত ফ্লোরিডা ও ফরাসি-অধিকৃত লুইসিয়ানার হাত থেকে বাঁচাতে মাঝখানে একটা দুরত্ব সৃষ্টি করা। শতাধিক সঙ্গীসমেত জেনারেল সাহেব ১৭৩৩-এ জাহাজে চেপে তিন মাসের সমুদ্রযাত্রার শেষে পৌছোলেন এখানে এবং পত্তন করলেন এই শহর। 

৪

৫
এরপর আরো নানা ইউরোপীয় অভিযাত্রী ও ঔপনিবেশিকেরা দলে দলে পৌছান এবং এখানে শেকড় গেড়ে বসে পড়েন। এর সুফল হিসেবে পাওয়া যায় আজকের সাভানার মিশ্র জনজাতিগত ও সাংস্কৃতিক চরিত্র। প্রথম বিশ বছর দক্ষিণী আতিথেয়তার পরাকাষ্ঠা দেখালেও এরপর সাভানা রয়াল কলোনি হয়ে যায়, এবং তার পরের ইতিহাস খুব চেনা। বণিক ও শ্রমিকের আগমন শুরু হয়, নিচু জলাভূমিতে ধানক্ষেত বানানো হয় পশ্চিম আফ্রিকার ক্রীতদাসের ঘাম, রক্ত ও অভিজ্ঞতার মূল্যে, ন'বছরে এখান থেকে ইউরোপে রপ্তানি হয় পাঁচ লাখ হরিণের চামড়া। চার্লসটনকে হারিয়ে দিয়ে সাভানা হয়ে ওঠে দক্ষিণের প্রধান বন্দর।

৬
সিভিল ওয়ারের সময় ১৮৬৪তে জেনারেল শেরম্যানের নেতৃত্বে সাভানা কব্জা করা হয়, কিন্তু এই লড়াই সহজ হয় নি। প্রায় একশ মিলিয়ন ডলারের ক্ষয়ক্ষতির মূল্যে অর্জিত এই শহর ছিলো জেনারেল শেরম্যানের তরফ থেকে লিঙ্কনকে ক্রিসমাস উপহার। সাভানার অর্থনৈতিক উন্নতির ইতিহাস দক্ষিণের অন্যান্য অঞ্চলের মতোই তুলোচাষের সূত্রে গাঁথা। সাম্প্রতিক কালে সাভানার মুখ্য আয় ভ্রমণ থেকে আসে। সেন্ট প্যাট্রিকস ডে এখানে একটা বড়ো পার্বন, আইরিশ জনগোষ্ঠির সংখ্যাধিক্যের কারণেই। গত বছর ঐ দিনটায় সাভানায় থাকার সৌভাগ্য হয়েছিলো আমার, মধ্যদিনের সূর্যের নিচে সবুজ রঙে ছয়লাপ এক শহর ভর্তি মাতালের হুল্লোড়ে সাভানার ছবিটা একেবারে অন্যরকম থাকে সেই একটা দিনে।
সাভানার ইতিহাস আরো জানতে হলে পড়ুন এখানে।

৭

৮
আজকের সাভানায় শিল্পসংস্কৃতির উপস্থিতি সাদাচোখেও ধরা পড়ে। শহরটা খুব ছোটো হলেও মিউজিয়াম ও আর্ট গ্যালারি আছে অনেকগুলো। এছাড়া নদীতীের শিল্পীরা পথের ধার দিয়ে তাঁবু বানিয়ে ছবি বেচছে। বড়ো আর্ট গ্যালারিতেও ছবি ও ভাস্কর্য বিক্রি হচ্ছে। এই রকম একটাতে ঢুঁ মেরে আলাপ হলো এক শিল্পীর সাথে যার নাম অ্যান (সারনেম গেছি ভুলে)। সে ছোটো ছোটো শিল্পকর্ম বানিয়েছে দেয়ালে টানানোর বা টেবিল/ম্যান্টেলপিসে বসানোর মতো, এমনকি গয়নাটয়নাও আছে, উপাদান ধাতু, পাথর, রঙ এবং কাঁচ। একটা রঙিন ফুল দেখে কৌতূহল হলো, অনেকটা আমাদের দেশীয় মিনাকারির মতো। অ্যান তার নির্মানকৌশল যা বললো শুনে খুব ফারাক দেখলাম না, সেই অশুদ্ধতাযুক্ত (যা থেকে রঙ আসে) কাঁচের গুঁড়ো ধাতুর পাতের উপর ছড়িয়ে সেটা গলিয়ে দিয়ে বর্ণচ্ছটা ফোটানোর সেই একই রকম পদ্ধতি।

৯

১০
সিটি মার্কেট চত্বরে গানবাজনার মুক্তাঙ্গন আসর। এক প্রৌঢ় দম্পতি তাদের গানের তালে নাচ জুড়ে দিলেন শেষ দুপুরের আলোয় সব মিলিয়ে দিব্বি লাগছিলো। ঐ এলাকায় অনেকগুলো বিস্ত্রো জাতীয় খাবারের দোকানের একটায় মরা রোদ্দুরে বসে চমৎকার সী-ফুড খেয়ে তৃপ্তির ঢঁেকুর তুলে সাভানাকে বিদায় দিয়ে বেরিয়ে এলাম।

১১

১২


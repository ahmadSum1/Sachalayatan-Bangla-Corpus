বায়োস্কোপের বাক্স ১: অনুরাগ কাশ্যপের নতুন ছবি গুলাল



সতর্কবাণী: চলচ্চিত্রের সমালোচনায় কাহিনীবর্ণনা খুঁজলে হতাশ হবেন। কাজেই spoiler alert অদরকারি।
অনুরাগ কাশ্যপ সম্প্রতি এক সাক্ষাৎকারে বলেছেন যে "গুলাল" তাঁর angriest ছবি। আগ্রহ তাই প্রচুর ছিলো। হতাশও হলাম যথেষ্টই।
বিশাল ক্যানভাস, অনেক চরিত্র, ঘটনার ঘনঘটা বললেই ঠিক হয়। অধিকাংশ অভিনেতাই স্বল্পখ্যাত, আশ্চর্য নয় যে ছবির ক্রেতা খুঁজে পেতে সাত বছর লেগে গেল। অভিনয়ের মান সুউচ্চ, চরিত্রগুলোও রক্তমাংসের। কিন্তু আসল সমস্যা অন্যত্র: ছবির ফোকাস এতগুলো যে দর্শক শুধু পথই হারান না, এক সময় সম্পূর্ণ বিভ্রান্ত লাগে এই ভেবে যে পরিচালক ঠিক কী বলতে চাইছেন। সতন্ত্র রাজপুতানার দাবী থেকে ছবির সূচনা (যেটা শেষ অবধি আমার হজম হয় নি), সেখান থেকে ছাত্র রাজনীতি, এবং তার সাথে আসে রাজরক্তের কথা। নারীর অপমান, শিক্ষিকার ধর্ষণ, ছাত্রনেতা খুন, অবৈধ রাজসন্তান, এ সব না হয় অনুষঙ্গ, কিন্তু অর্ধনারীশ্বর চরিত্র, শেক্সপীয়রিয়ান আহম্মকের প্রতিভূ ইস্ক্রুপ-ঢিলে কবি পৃথ্বী সিং (পীযূষ মিশ্র), ডুকি বানা'র (কে কে মেনন) প্রেম-অপ্রেম-যৌনতাড়না, মুজরা গানের কথায় আমেরিকার আগ্রাসনের গল্প, এত কিছুর মধ্যে মাথা খারাপ হয় দর্শকেরই। সর্বোপরি "পথের দাবী"র অপূর্বের মতো এক নায়ক আইনের ছাত্র দিলীপ সিং (রাজা চৌধুরি), যার সাথে দর্শক না পারে একাত্ম হতে, না পারে ঘৃণা করতে। তবে এত সব সমস্যার পরেও এ ছবির কথা যে বলতে হয় তার কারণ একসাথে এত অসাধারণ চরিত্রচিত্রণ এক দুর্লভ ঘটনা। রণঞ্জয় সিং (অভিমন্যু সিং)-কে ভোলা খুব কঠিন, এক শক্তিশালী অভিনেতার আবির্ভাব হলো এই ছবিতে। জেসি রণধাওয়া ও আয়েষা মোহন মন্দ করেন নি। 
ছবির সঙ্গীত সম্পূর্ণ অন্যরকম আর পাঁচটা হিন্দি ছবির তুলনায়, শুধু এর জন্যেও ছবি দেখা যায়।
-----------------------------------------------------
Gulaal (2009)
Direction: Anurag Kashyap
Cast: Kay Kay Menon, Raj Singh Chaudhary, Abhimanyu Singh, Jesse Randhawa, Mahie Gill, Piyush Mishra, Deepak Dobriyal


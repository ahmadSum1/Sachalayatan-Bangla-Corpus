মাইকেল জ্যাকসন ও একটি বালিকা



আরেকটা ছোটো গল্প লিখে ফেললাম, একেবারে নিরামিষ এটা, কোনো নষ্টামির কথা নেই। কাল একটা গল্প লিখে আজ আরেকটা নামিয়ে দিলাম, নিজের কেরামতিতে নিজেই মুগ্ধ হয়ে যাচ্ছি।  
যে ধরনের গল্প লিখে সবচেয়ে বেশি তৃপ্তি হয় এটা ঠিক সে ধরনের নয় (যে গল্পের কথা স্নিগ্ধা বলেছেন), তবে সে সব লিখতে আমার মতো লেখকের এক হপ্তা করে সময় লাগে, কাজেই আপাতত এটাই পড়তে থাকুন। কেমন লাগলো সে কথা জানাবেন অবশ্যই, প্রতীক্ষায় রইলাম।
 -------------------------------------------------------- 
 মাইকেল জ্যাকসন মারা গেছেন, টিভিতে তাই নিয়ে বড়ো ধুমধাম। ছোট্ট বাবাই গোল গোল চোখ করে দেখছে তার কাভারেজ। এমনিতে তার এ নিয়ে আগ্রহ থাকার কথা নয়, কিংবদন্তী পপস্টার তাঁর স্বর্ণযুগ পেরিয়ে গেছেন বাবাইয়ের জন্মের আগেই। কিন্তু বাবাই মনে মনে তার দাদা টুপাইকে একেবারে হিরো মানে, আর টুপাই হলো জ্যাকসনের এক নম্বর ফ্যান। সে খড়গপুর আইআইটিতে পড়ে, উইকেন্ডে সুযোগ পেলে কলকাতা চলে আসে মাঝে মাঝে। এখন সে বাড়িতে, টিভির সামনে বসে জ্যাকসনের জীবনী দেখছে মনোযোগ দিয়ে, অতএব বাবাইকেও দেখতে হবে। ছেলেদের বাবারও আজ ছুটির দিন, কাজেই সোফায় বসে টিভি দেখতে দেখতে তিনি গুষ্ঠিসুখ উপভোগ করছেন।
বড়ো ছেলে বাড়ি এলে মায়ের আদরের বান ডাকে, কাজের মেয়ে চাঁপাকে দিয়ে তিনি সম্ভব হলে পঞ্চান্ন ব্যঞ্জন রাঁধেন এবং একটু পরে পরেই বাটি করে এনে ধরেন বড়োখোকার মুখের কাছে। হস্টেলে যাবার আগে টুপাইয়ের খাওয়া নিয়ে অনেক বাঙ্খামা ছিলো। এখন সে কতো ধানে কতো চাল সেটা হাড়ে হাড়ে বুঝেছে, ভালোমন্দ পেলে সোনামুখ করে খেয়ে নেয়। এখন সেই রকমের একটা ব্যাপার চলছে, এটা আবার ললিতা নিজে রেঁধেছেন টিভির রেসিপি দেখে, কাজেই পরিমাণটা একটু বেশিই দিয়েছেন। চাতকের মতো চেয়ে আছেন যদি একটু প্রশংসা শোনা যায়, তবে টুপাই সে সব লক্ষ্য করছে বলে মনে হয় না, সে এখন চাঁদে হাঁটার কলাকৌশল শিখছে। বাবাইকে খাওয়ানোর পক্ষেও এটা একটা সুযোগ, দাদাকে কপি করে সেও যদি চাট্টি খেয়ে নেয় তো ললিতার সুবিধাই হয়। অতএব তিনি তাকেও তোতাই-পাতাই করে গেলাচ্ছেন। এই সময় পাশের বাড়ির সুমি এলো। বয়সে সে বাবাইয়ের মতোই, এ বাড়িতে তার অবাধ যাতায়াত। মেয়ে বলে তাকে খেলার সঙ্গী বানাতে বাবাইয়ের একটু মানে লাগে, তবে অন্য কেউ না জুটলে সুমির কপালে শিকে ছেঁড়ে। 
আজ অবশ্য অন্য রকম ব্যাপার, টুপাইদাদা এসেছে, অতএব সুমিও থেবড়ে বসে পড়লো কার্পেটে, বাবাইয়ের পাশে। বাড়িতে তার অঢেল টিভি দেখার স্বাধীনতা নেই, তাই টিভির প্রতি আগ্রহটা প্রবল। ললিতা স্নেহ করেন এই মেয়েটিকে, আগের কাল হলে শরৎচন্দ্রের গল্পের মতো দুই মায়ে মিলে বাবাই-সুমির বিয়েথা-ও ঠিক করে ফেলতেন। এ যুগে সে সব অচল, তাই মাঝে মাঝে সুমিকে রাগান এই প্রসঙ্গ তুলে। বাবাই পাত্তাও দেয় না, সুমি একটু গুটিয়ে যায়, একটু ভীতু স্বভাবের বলেই বোধ হয়। ললিতা জিজ্ঞেস করলেন, কি রে সুমি খাবি একটু চিলি চিকেন? 
ঘাড় কাত করে সম্মতি জানালো সে। ললিতা রান্নাঘর থেকে আরেক বাটি নিয়ে এলেন। সুমি খুঁটে খুঁটে খেতে লাগলো। অন্য দিন হলে বাবাই পেছনে লাগতো, আরো খা, মোটা হ! কেরালার কালো হাতি একটা! কিন্তু আজ সে ব্যস্ত, তাই সুমি এ যাত্রায় বেঁচে গেলো।
টিভিতে জ্যাকসনের জীবনের নানা অধ্যায় দেখাচ্ছিলো। কেউ মারা গেলে কালো অধ্যায় পেছনে চলে যায়, তাছাড়া দর্শকেরা যেহেতু তাঁর ফ্যান কাজেই এখন সাদা অধ্যায় বেশি প্রচার পাচ্ছে। কালো জ্যাকসন আক্ষরিক অর্থেই কী করে সাদা হলেন সে গল্প চলছে। সান্যালমশাই বড়ো ছেলেকে একরকম রাগানোর জন্যই বললেন, তোদের যা গান তাতে তো গলার চেয়ে চেহারাই বেশি ইম্পর্ট্যান্ট, সেই জন্যই এই সব কান্ড। 
টিভি থেকে চোখ না সরিয়েও টুপাই ঝাঁজি দিয়ে বলে ওঠে, বাজে কথা বোলো না তো! শুনেছো থ্রিলার, ব্যাড এই সব অ্যালবাম? ঐ গান যে গাইতে পারে তার সাত খুন মাফ! 
সুমি পুরোটা ধরতে পারে না, সে আমতা আমতা করে জিজ্ঞেস করে, জ্যাকসন সাতটা খুন করেছিলো না কি টুপাইদাদা?
এবার বাবাইয়ের রেগে যাওয়ার পালা, হাঁদা কোথাকার! কিছুই জানিস না তো কথা বলিস কেন? সান্যালমশাই থামালেন তাকে।
ললিতা একটু বড়ো ছেলের হয়ে সাফাই গাইলেন, আহা আর্টিস্টদের ও রকম প্লাস্টিক সার্জারি করতেই হয় আজকাল, এ কি তোমার হেমন্ত পেয়েছো যে ধুতি পরে স্টেজে উঠে হারমোনিয়াম টেনে বসে গেলো? সে যুগ চলে গেছে।
মায়ের ভুল শুধরে দিলো টুপাই, জ্যাকসনের নাকটায় প্লাস্টিক সার্জারি হয়েছে, চামড়ায় নয়। 
সাথে সাথে ফুট কাটে বাবাই, তোর নাকেও করিয়ে নে রে সুমি, নইলে ঐ সিঙারা নাক দেখলে লোকে কামড় বসিয়ে দেবে। 
সুমির যে ইচ্ছে নেই তা নয়, বাবাই ওর চেহারা নিয়ে সারাক্ষণ পেছনে লাগে, সম্ভব হলে সে করিয়ে নিতো ঐ সব প্লাস্টিক-টাস্টিক, কিন্তু তার বাবা মা কি রাজি হবেন? নিজে থেকে কিছু যদি হতো তাহলে তার আশা ছিলো।
টুপাই ও দিকে তার জ্ঞানভাণ্ডার থেকে বাবা-মাকে শোনাতে থাকে, জ্যাকসনের একটা রোগ হয়েছিলো, ভিটিলিগো, তার জন্য চামড়া ঐ রকম বেরঙ হয়ে গেছে। প্রথম প্রথম লোকে সার্জারিই ভেবেছিলো, কিন্তু শেষে ওপ্রার শোয়ে জ্যাকসন নিজেই একবার খুলে বলে তার রোগের কথা। এ রোগটার কথা লোকে আগে ততো জানতো না, জ্যাকসনের কথা জানা গেলে এ নিয়ে প্রচার হয় অনেক। 
ছেলের গুণে ললিতা এমনিতেই মুগ্ধ থাকেন, এখন তিনি চোখ বড়ো বড়ো করে শুনলেন জ্ঞানের বাণী। সুমি এর মধ্যে উঠে পড়লো। ললিতা জিজ্ঞেস করলেন, কি রে, খাওয়া হয়ে গেলো? ঘাড় নাড়লো সুমি, তারপর চলে গেলো। বাবাইয়ের অবশ্য সে দিকে হুঁশ নেই, সে দাদার কথা মুগ্ধ হয়ে গিলছে। 
 ---------------------- 
 রান্না সেরে একটু কাত হয়ে আনন্দবাজারটা পড়ছিলেন রাণু, স্বামী বেরিয়েছেন, মেয়েটাও গেছে বাবাইদের বাড়ি, তিনি অবসরটা উপভোগ করছিলেন। দরজার শব্দে কান খাড়া করলেন, মৃদু পায়ের শব্দ। 
সুমি এলি মা? 
উম, মৃদু সম্মতি শোনা গেলো ও ঘর থেকে। রাণু আবার পেপারে ডুব দিলেন। 
গুটি গুটি পায়ে এসে দরজায় হেলান দিয়ে সুমি দাঁড়ালো। চোখ তুললেন রাণু, কিছু বলবি?
ইতস্ততঃ করে সুমি বললো, মা -
- হ্যাঁ বল না কী বলবি। 
- মা আমার ভিট্টিলিগো হয় না? ওই যে জ্যাকসনের হয়ে ফর্সা হয়ে গেছে, ওই যে, যে লোকটা গান গায়, মরে গেছে, তার মতো আমার হয় না? টুপাইদা বলেছে ওটা হলে লোকে ফর্সা হয়ে যায়, টুপাইদা সব জানে মা। আমার হয় না ওইটা? 


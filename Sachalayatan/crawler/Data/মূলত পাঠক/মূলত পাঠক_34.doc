হাসাহাসি



আজকাল মাঝে মাঝেই সিরিয়াস বিষয় নিয়ে লেখা হয়ে যাচ্ছে। সেটা কিছু খারাপ কথা নয় মানছি, যেমন মাঝে মাঝে আকাশ কালো করে মেঘ করলে মনে কাব্যভাব জাগে, তাতে জগতের উন্নতিই হয়। প্রচুর নবপ্রেমিক যারা কাব্যগুণাণ্বিত নয় তাদের মুখে ভাষা জোগায় এই সব কবিরা, আর কবির মুখে ভাষা ফোটে ঐ মেঘের ঘনঘটায়। কিন্তু সত্যি করে বলুন, ঘন ঘন আকাশ গম্ভীর হলে সেটাও বেশ বোরিং হয়ে যায় না? আজ তাই একেবারে নির্মল হাস্যরসের এক খনির সন্ধান দিই। নিজে জোক লেখার মতো রসবোধ আমার নেই বলেই ধারণা, তা বলে অন্যের রসিকতায় হাসতে তো বাধা নেই। তবে এগুলো কদ্দূর নির্মল তা নিয়ে অনেকের আপত্তি থাকবে, বিশেষত যাঁরা নিয়মিত দেখেন না। 
 দেশে থাকতে স্ট্যান্ড-আপ কমেডি ব্যাপারটা কী জানা ছিলো না। তখন দ্য গ্রেট ইন্ডিয়ান লাফটার চ্যালেঞ্জ দেখানো শুরু হয় নি (কী ভাগ্যিস!), কাজেই কমেডি শো বা সিরিজ ছাড়া কিছু দেখি নি। তাতেও যেমনটা হয়, মাঝে মাঝে অদৃশ্য দর্শককুল হোহো ধ্বনিতে ফেটে পড়ে, কিন্তু কাউকেই কখনো চোখে দেখা যায় না, সে সব দেখে একটু বোম্‌কে যেতাম। যদিও বলিউডের বদৌলত এই সব দেখে বম্‌কানোর অধিকারই আমাদের নেই, ও সব সিনেমায় টোনাটুনি যখন বাগিচায় গিয়ে গাছের চারিদিকে নেচে নেচে গান ধরে তখন ঢাক-ঢোল-হারমোনিয়াম-তবলা কে বাজায় না দেখেও তো দিব্বি ছিলাম। আমার বাবার ইংরেজি কমেডিতে এই অদৃশ্য অট্টহাসি নিয়ে একটা থিয়োরি ছিলো, হাস্যসংকেত থিয়োরি। নাঃ, শ্রীরাধিকার গোপন অভিসারের সংকেত জাতীয় গূঢ় কোনো বিষয় নয়। আমরা দেশিরা যেহেতু ওদের গ্যাটম্যাট ইংরেজি ভালো বুঝতে পারি না তাই ওরা হেসে সংকেত দেয়, ওহে এইখানে তোমরাও হাসো। সত্যি সত্যিই সে সময় বিশেষ কোনো কথাই বুঝতাম না। তো সে যাই হোক, বড়ো হয়ে আমেরিকা এসে স্ট্যান্ড আপ কমেডি প্রথম দেখলাম। প্রথম প্রতিক্রিয়াটা খুব সুখকর ছিলো না, মূলত দুটো কারণে। এক, এই জাতীয় কমেডিতে প্রচুর সামাজিক-রাজনৈতিক অনুসঙ্গ থাকে, যার বেশির ভাগটাই আমার অচেনা ছিলো। ফলে বুঝতে পারছি মজার কিছু বলছে, কিন্তু মজাটা কী ধরতে পারছি না, এবং একঘর লোকের মধ্যে বসে দেখলে জায়গা মতো হাসতেও হচ্ছে না বুঝে, এটা কার ভালো লাগে বলুন। তা ছাড়াও আরেকটা কারণ ছিলো। এই জাতীয় কমেডিতে একেবারে সরাসরি আক্রমণ হয়, জাতটাত তুলে। আমার সুভব্য সামাজিকতার বোধ তাতে খুবই আহত হতো, বিশেষত লাইভ শো-য়ে যখন শিল্পী দর্শকাসন থেকে কাউকে আলাদা করে চিহ্নিত করে তাকে নিয়ে রসিকতা করতেন। এমন শো দেখতে কোনো দিন যাবো না এ সংকল্প তো ছিলোই, আর গেলেও সামনের দিকে বসবো না এইটে একেবারে পাকাপাকি স্থির করে ফেলেছিলাম। 
তারপর, যেমনটা হয় আর কি, গঙ্গা ভোলগা দিয়ে অনেক জল বয়ে গেছে (এই খেয়েছে, আবার কেউ জলবন্টনের কথা ভেবে খেপে যাবেন না যেন, মাইরি বলছি আমি কিচ্ছু জানি না ও ব্যাপারে)। এ দেশে থাকা হলো কিছু দিন, সম্বর-রসম আর রাজমা-চাওল ছাড়াও রাম্প রোস্টের নেমন্তন্ন খেয়ে এদের হালহকিকতও জানলাম খানিকটা। এখন টিভিতে সারাহ প্যালিনকে দেখেই শুধু অট্টহাস্য হাসি না, ন্যান্সি পেলোসিকেও আক্রমণ করি আমি কতো আপ-টু-ডেট সেইটা বোঝাতে। কাজেই আজকাল কমেডি শো দেখি, টিভিতে এবং পয়সা দিয়ে টিকিট কেটে কমেডি ক্লাবটাবে গিয়ে। একটু একটু করে উপভোগও করতে শুরু করেছি, যদিও লাইভ দেখতে গিয়ে গোড়ার দিকে ইতিহাসের পুনরাবৃত্তিও হয়েছিলো, টিভিতে সাবটাইটেল লাগিয়ে দেখলেও শো-য়ে তো সে সুযোগ নেই, কাজেই সবটা না বুঝলেও মাঝে মাঝেই হাসতে হয়েছে বিজ্ঞের মতো মুখভঙ্গী করে, বন্ধুবান্ধবদের সামনে নাক কাটা যাবে না নইলে?
তো এই সব মিলিয়ে অল্পস্বল্প চেনা হয়েছে এই সব শিল্পীদের, জানি প্রবাসীরা অধিকাংশই এঁদের চিনবেন, যদি দু-চার জন থাকেন যাঁরা এখনো এঁদের কথা শোনেন নি বা অনুষ্ঠান দেখেন নি তাঁদের হয়তো কাজে লাগতে পারে। আমার সবচেয়ে পছন্দের হলেন বিল মাহ্‌র, মূলত রাজনৈতিক বিষয় নিয়েই তাঁর কাজ। সম্প্রতি এঁর একটি লাইভ শো-য়ে গিয়ে প্রভূত আনন্দলাভ হলো। পৌনে দু-ঘন্টা যে ভাবে মাতিয়ে রাখলেন একাই, তার জন্য প্রতিভা লাগে প্রচুর পরিমাণে। এইচ বি ও -তে ওঁর "রিয়েল টাইম" অনুষ্ঠান থেকে এই অংশটা তুলে দিচ্ছি, আমেরিকার একনম্বরি হওয়া নিয়ে যে গর্বের বেলুন তাতে পিন ফুটিয়েছেন সহাস্যে। ছেড়ে দেন না উনি বিশেষ কাউকেই, দেখে না থাকলে ইউটিউবেই তার প্রচুর নিদর্শন পেয়ে যাবেন।

আমার আরেকজন পছন্দের শিল্পী হলেন এলেন ডি জেনেরাস। এলেন ততোটা পলিটিক্যাল নন, কিন্তু নানা সামাজিক পটভূমিতে হাস্যরস খুঁজে তিনি পরিবেশন করেন। এখানে তাঁর একটা ছোটো নক্সা দিলাম, কমেডি সেন্ট্রাল থেকে। 

সারাহ্‌ সিলভারম্যান খুব শুকনো ধরণের হিউমার করেন, এবং এ জাতীয় অনুষ্ঠানে রেসিয়াল জোকস খুব বেশি চলে, তিনি তাকে আরও এগিয়ে নিয়ে যান। রেসিয়াল জোকের স্বপক্ষে বলা হয় যে কারোকেই ছেড়ে কথা বলা হয় না, মেজরিটি বা মাইনরিটি যাই হোন। এখানে যেটা দিচ্ছি সেটা বেশ বড়োদের জন্য, অশ্লীল কথাবার্তায় ভরা, কাজেই সাবধানে শুনবেন এই অনুরোধ ।

এ নিয়ে আরও অনেক অনেক নাম বলার আছে, এক পোস্টে ধরবে না। পাঠকের পছন্দ হলে আরও পর্ব দেয়া যাবে। শেষ করি রাসেল পিটার্সকে দিয়ে। এই ভদ্রলোক ভারতীয় বংশোদ্ভুত কানাডিয়ান, এবং "দেশি"দের নিয়ে (এবং অন্যান্য জাতের লোকেদের নিয়েও) প্রচুর ফাজলামো করেন। ওঁর "সামওয়ান ইস গনা গেট হার্ট" প্রায় অ্যানেকডোটের পর্যায়ে পৌছে গেছে। যে ক্লিপটা দিলাম তার পরের পর্বগুলোও ইউটিউবে ঐ পাতাতেই পেয়ে যাবেন। ভারতীয় ইমিগ্রান্টদের নিয়ে যে পর্বটা তার লিঙ্ক এখানে, সরাসরি এটাও দেখতে পারেন।

দেখুন, হাসুন, ভালো থাকুন। হাসির মতো জিনিস হয়? 


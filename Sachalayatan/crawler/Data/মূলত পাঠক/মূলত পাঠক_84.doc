আনাড়ি বালকদিগের জন্য সরল পাকপ্রণালী



আজ একটু খাওয়া দাওয়ার কথা হোক। প্রবাসে এলে বাঙালিকে হাতা খুন্তি ধরতেই হয়, কতো আর বিলিতি খানা খাওয়া যায়, তাছাড়া ট্যাঁকেও টান পড়ে। বাড়িতে থাকতে রান্নাঘরে যেতাম শুধু ফ্রিজ হাতড়াতে, সেখান থেকে অনেক দূর এসেছি। তো সেই অভিজ্ঞতা থেকে কিছু সহজ পরামর্শ দিই, যাঁদের দরকার তাঁরা কাজে লাগাতে পারবেন। কঠিন কোনো রান্নার কথা বলছি না, সোজা দেখে কিছু টিপস, নিজে খেতে বা কাউকে ইমপ্রেস করতে কাজে লাগতে পারে। 
এই টিপসগুলি মূলত আনাড়ি বালকদিগের জন্য, রন্ধন পটিয়সীদের কোনো কাজেই লাগবে না। তাঁরা নির্দ্বিধায় না পড়ে কেটে পড়তে পারেন, কিচ্ছু মনে করবো না।
দেশে রেস্টুরান্টে মেথি চিকেন খেতে দিব্বি লাগতো। সেটা বানানো অতি সহজ। যেমন করে মুর্গি রাঁধেন রাঁধুন, হয়ে গেলে কসুরি মেথির শুকনো পাতা নিয়ে হাতে ডলে ঢেলে দিন। বেশি ক'রে দেবেন, যতো ইচ্ছে দিন কোনো সমস্যা নেই, যতো বেশি ততো স্বাদ। নেড়েচেড়ে মিশিয়ে দিলেই খানা তৈয়ার। এই মেথি পাতা দিয়ে স্বর্গীয় তরকাও হয়। পদ্ধতি খুব সোজা, গোটা মুগের ডাল (সবুজ রঙের) সেদ্ধ করে নিন। তেলে পঁেয়াজ রসুন কাঁচা লঙ্কা কুচোনো ভেজে তাতে সেদ্ধ ডাল ঢেলে মেশান, ডিম দিন দু-একখানা, তারপর সেই একই পদ্ধতি, মেথিপাতার গুঁড়ো দিয়ে। রুটি দিয়ে খেতে চমৎকার, সাথে কাঁচা পঁেয়াজ কাঁচা লঙ্কা কামড়ে কামড়ে খাবার নির্দেশ রয়েছে।  
সহজ কিন্তু উপাদেয় ইটালিয়ান পাস্তা বানাতে চান? মুদিখানা থেকে পেস্তো সস কিনে আনুন। এইবার পাস্তা (যেটা খুশি) নুনজলে সেদ্ধ ক'রে ছঁেকে নিন। গরম প্যানে অলিভ অয়েল ঢেলে তাতে খানিক পঁেয়াজ রসুন কুচোনো দিয়ে ভেজে তার মধ্যে সেদ্ধ পাস্তা ঢেলে আর ঐ সস দিয়ে ভালো করে মেশান, শেষে গোলমরিচ গুঁড়ো আর দরকার হলে নুন দিলেই রেডি। যদি কাউকে ইমপ্রেস করার ব্যাপার থাকে তো বেসিলের পাতা কুচিয়ে উপরে ছড়িয়ে দিন, কয়েক খন্ড টমেটোও দিতে পারেন (দুটো জিনিসই কাঁচা দেবেন, স্রেফ গার্নিশ হিসেবে)। পেস্তো সসে প্রচুর বেসিল থাকে, দেওয়া না-দেওয়াতে স্বাদে বিরাট পার্থক্য হবে না, তবে "ফ্রেশ আর্বস" (যাকে আমরা সঠিক উচ্চারণে 'হার্বস' বলি) দেখে বিলাতি বালিকারা আনন্দে মূর্ছা যেতে পারে তাই বললাম (এইখানে ইতিহাস নিয়ে কোনো প্রশ্ন চলবে না)।
রেলস্টেশনে লুচি/পুরি'র সাথে একটা তরকারি/সব্জি দেয়, সেটা খেতে খুব ভালো লাগতো যখন উত্তর ভারতের কলেজ যাওয়ার জন্য লম্বা ট্রেন জার্নি করতাম। সেটা একদিন বানালাম (বুঝে বানাইনি, বানিয়ে খেয়ে দেখলাম সেই রকম খেতে হয়েছে)। পদ্ধতিটা তরকারি বানানোর সাধারণ পদ্ধতির চেয়ে সোজা। আলু ছোটো ছোটো করে কেটে নিন, পঁেয়াজ রসুন কাঁচা লঙ্কা কুচোনো গরম তেলে ঢেলে নুন হলুদ আর আলু এক সাথেই ঢেলে দিন ( সাধারণত পঁেয়াজ ইত্যাদি ভাজা হলে আলু যোগ করা হয়, এখানে একসাথেই দিয়ে দিন)। তাতে ২-১ মিনিট পরেই জল ঢেলে দিন যাতে আলুগুলো সব মোটামুটি ডুবে যায়। এবার খানিক ফোটালেই (আলু নরম হওয়া অবধি) ফুটপাতের তরকারি রেডি। তরিবৎ করতে চাইলে প্রথমে তেলে একটু হিং-এর গুঁড়ো দিতে পারেন। আর রেলস্টেশনের স্বাদ নিখুঁত আনতে হলে খানিক ধুলোবালি মিশিয়ে দিন, দাঁতে কচকচ ক'রে বালি পড়লে দেখবেন কেমন নস্টালজিক লাগে। 
নারকেলের নাড়ু আমার ভীষণ প্রিয়, কিন্তু বানাতে গেলেই সন্দেহ হতো মিষ্টি কম বা বেশি হয়ে যাবে। একজন একটা সোজা পদ্ধতি বললো, একটা দিওয়ালি পট-লাকের জন্য বানালাম, চমৎকার হলো। কনডেন্সড মিল্কের ক্যান একটা কড়াইতে ঢেলে (কম আঁচে, নইলে তলা ধরে যাবে), তাতে কোরানো নারকেলের প্যাকেট (ভেজাটা, যেটা দেশী দোকানে ফ্রিজারে থাকে, শুকনোটা দিয়ে করলে তেমন ভালো হয় না দেখলাম) থেকে ১/২ ভাগ বা ২/৩ ভাগ ঢেলে দিয়ে অল্প নাড়াচাড়া করলেই রেডি। নাড়ু পাকাতে খাটনি লাগলে ট্রেতে ঢেলে একটু চেপেচুপে ছুরি দিয়ে কেটে দেশি ব্রাউনি বানিয়ে ফেলতে পারেন। কাটার পর এলাচ গুঁড়ো বা জায়ফল ঘষে গুঁড়ো ছড়িয়ে দিতে পারেন।
নারকেল দিয়ে ভাপা ইলিশ কি চিংড়ি বানানোর মতো সোজা রান্না দুটি নেই। কোরানো নারকেল নাড়ু বানিয়ে বঁেচে গেছে না আধ প্যাকেট? দুটোর যে মাছটা বানাতে চান সেটা ঘরের তাপমাত্রায় এনে একটা মাইক্রোওয়েভ-বান্ধব পাত্রে রাখুন, তাতে ঐ নারকেল দিন, নুন হলুদ লঙ্কা-কুচোনো আর সরষের তেল বেশি করে ঢেলে চামচ দিয়ে মাখুন, শুকনো শুকনো লাগলে কিছুটা জল বা দুধ মিশিয়ে দিন। এবার মাইক্রোওয়েভে ঢুকিয়ে দিন ঢাকনা এঁটে। যদি ঢাকনাওয়ালা পাত্র না হয় তো জলটা একটু বেশি দিন। চিংড়ি হলে দশ-বারো মিনিট, আর ইলিশ হলে মিনিট কুড়ি রেখে বের করে ভাত দিয়ে খেয়ে ফেলুন ঝটপট।
উৎকৃষ্ট লস্যি বানাতে চান? দই আর দুধ মিক্সিতে ঢেলে (দই বেশি দুধ কম) চিনি মিশিয়ে ঘঁেটে নিন, তাতে গোলাপ জল দিন খানিকটা। ভাবছেন এতো সোজা জিনিস নিয়ে লেখার কী আছে? খেলে বুঝবেন, আমি তো খেয়ে চিৎপাত।
মিক্সির কথায় মনে পড়লো, উপাদেয় চিকেন পকোড়া বানানোর কথা। শুধু চিকেনই বা কেন, যে কোনো মাংসের কিমা কিনে মিক্সিতে দিয়ে তাতে কালোজিরে নুন কুচোনো রসুন লংকাগুঁড়ো কিছুটা বেসন বা আটা/ময়দা আর দরকার হলে খানিকটা জল দিয়ে ভালো করে মেশান। ছাঁকা তেলে এক চামচ ক'রে এই মিশ্রণ দিয়ে ভাজুন। স্বাদ বাড়াতে চাইলে জোয়ান  আর শুকনো লংকা তেলে ভেজে দিতে পারেন মিক্সিতে। 
অনেক কিছু রান্না হলো, এবার হ্যাংলার মতো চেয়ে না থেকে খেয়ে ফেলুন না, বসে থাকলে ঠান্ডা হয়ে যাবে, গোঁজামিলের রান্না ঠান্ডা হলে যদি অখাদ্য লাগে তো কর্তৃপক্ষ দায়ী নয়।


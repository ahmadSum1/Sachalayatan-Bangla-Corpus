ছবির মতো শহর সাভানা: ১



উদ্যানকন্যা 
কখনো এমন হয়নি আপনার কোনো জায়গার কথা শুনে, যে এই জায়গাটায় যেতেই হবে? গেলে নিশ্চিতভাবে ভালো লাগবে এই বিশ্বাস মনে আসে নি? সাভানার ব্যাপারে ঠিক তাই হয়েছিলো আমার। জন বেরেন্ডট-এর বেস্টসেলার বইয়ের ভিত্তিতে তৈরি ভালোমন্দের বাগানে মধ্যরাত (Midnight in the Garden of Good and Evil) সিনেমাটায় সাভানা নিজেই একটা চরিত্র, প্রধান চরিত্র। কেভিন স্পেসি, জুড ল আর জন ক্যুসাকের মতো অভিনেতাকে ছাপিয়ে এই শহর রঙেরসে প্রাণবন্ত হয়ে সেই ছবিতে। বইটা না পড়লেও সিনেমাটা দেখে অবধি সাভানা যাওয়ার ইচ্ছেটা ছিলো প্রবল।

২

৩
আগে একবার পথে মধ্যাহ্নভোজনার্থে থামলেও শহরটাকে ভালো করে দেখা হয়ে ওঠে নি। এতোদিনে সুযোগ হলো, এবং না দেখেও যে প্রেমে পড়েছিলাম, তার ভ্যালিডেশন হলো এমন প্রবলভাবে যে মেঘবৃষ্টির অত্যাচারেও তার বর্ণচ্ছটার কোনো ঘাটতি হলো না। এতো ছবি তুলেছি যে একদিনে দিলে অবিচার হয়ে যাবে, তাই সাভানা সিরিজ শুরু করছি। 

৪

৫
আজ চলুন হাঁটি এর সবুজ গাছে ঢাকা রাস্তাঘাট ধরে, মাঝে মাঝে থেমে দেখি স্থাপত্য আর শিল্পের নিদর্শন অষ্টাদশ ও ঊনবিংশ শতকের ম্যানসনগুলো, অনুভব করি এই পুরোনো শহরের প্রাণস্পন্দন।

৬

৭
নদীর নামও সাভানা, তারই দক্ষিণে শহর। ১৭৩৩ সালে শহরের পত্তন হয়। ঔপনিবেশিক ইতিহাস শুনিয়ে লেখা দীর্ঘ করতে চাই না, তবে সিভিল ওয়ার শেষ হওয়ার পর থেকে সাভানার চেহারা বিশেষ বদলায় নি, তাই ইতিহাস এখানে দৈনন্দিনতার অঙ্গ হয়ে রয়ে গেছে। 

৮

৯
উত্তর-দক্ষিণ-পুব-পশ্চিম মিলিয়ে গোটা শহরটাই পায়ে হঁেটে ঘোরা যায়। কাউন্টি কোর্টহাউসের কাছে বহুতল দুখানা পার্কিং লটে গাড়ি গুঁজে দিয়ে বেরিয়ে পড়ুন, কোনোকিছুই হাঁটা দুরত্বের বাইরে নয়।

১০

১১
আর পাঁচটা আমেরিকান শহরের মতো যাতে না দেখায় সে অভিপ্রায় নিয়ে এর পরিকল্পনা করা হয়েছিলো বলেই পথঘাটের নক্সাও একদম অন্যরকম। অনেকগুলো স্কোয়ার আছে শহরের মাঝে, পথের মাঝে যেমনভাবে আইল্যান্ড থাকে সেইরকম, কিন্তু আকৃতি চতুষ্কোণ, আকারে ছোটোখাটো পার্ক একেকটা। 

১২

১৩
স্কোয়ারগুলো গাছের ছায়াঘেরা, সেখানে রঙিন ফুলের কেয়ারি করা পথের পাশে কাঠের বেঞ্চি পাতা, আর মাঝখানে স্তম্ভের উপর মর্মরমূর্তি, কিম্বা জলছেটানো ফোয়ারা। কুকুরসাথে প্রেমিকপ্রেমিকা কিম্বা অবসরউপভোগী প্রৌঢ়াসখিদল দুদণ্ড জিরিয়ে নেয় সেখানে।

১৪

১৫
রাস্তার দুধারে বড়ো বড়ো গাঢ় সবুজ গাছের ক্যানোপি। প্রাচীন সেই সব গাছের ডালে ঝুলে আছে পরগাছা, সব মিলিয়ে বেশ একটা জঙ্গুলে আবহাওয়া তৈরি হয়। ঘোড়াগাড়ি ছুটে যাচ্ছে মাঝে মাঝেই, কাঠের ট্রাম আর কোচগাড়িও আছে। 

১৬

১৭
সুন্দর সুন্দর নানারঙের বাড়িঘর, লোহার কারুকাজে সাজানো রেলিং, জানালায় পটারিতে পিটুনিয়া জারবেরা বিগোনিয়া ফুটে আছে, কোথাও আইভিলতায় ঢাকা দেয়াল। পথের ধারে অজস্র ম্যাগনোলিয়া গাছ, এখন তাদের ফুল ফোটানোর সময়, সাদা বড়ো বড়ো ফুল ফুটে আছে গাছ আলো ক'রে। 

১৮

১৯
আজ এই পর্যন্তই থাক, কাল ছবি দেখা যাবে সাভানার শিল্পসংস্কৃতির। তার পরেও হাতে আরো থাকবে ছবি, কাজেই যাঁরা কাছাকাছি থাকেন তাঁরা এই বেলা বেড়ানোর পরিকল্পনাটা বানিয়ে ফেলুন। গরম বাড়লে কিন্তু দক্ষিণে বেড়ানো কঠিন হয়ে যায়।

২০
ছবিগুলো তোলা হয়েছে ক্যানন রেবেল এক্স এস আই (ডিজিটাল)-এ ক্যানন ইওএস৩০০(নন-ডিজিটাল)-এর ৭৫-৩০০ মিলিমিটার লেন্স ব্যবহার করে। ব্যক্তিগত ব্যবহারের জন্য, যেমন ডেস্কটপ, অনুমতির প্রয়োজন নেই, আমি বরং আহ্লাদিতই হবো তাতে। ছবির মাঝের বর্ণনা ক্যাপশন নয়, বরং লেখা ও ছবি দুটি সমান্তরাল ধারার মতো বয়েছে এই পোস্টে।
 

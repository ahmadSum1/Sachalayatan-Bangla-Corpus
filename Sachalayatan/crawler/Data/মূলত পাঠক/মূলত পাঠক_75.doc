ছবিতে গল্প ৩: মায়াবী গোধূলি



বস্টনের ঐতিহাসিক উত্তরান্তে জল, নৌকা আর বিকেলের নিভন্ত আলোয় এক অন্য আকাশ। সূর্য ডুবে গিয়ে গোধূলি নেমেছে, অ্যামবিয়েন্ট আলোয় মেখে খাঁটি l'heure bleue যাকে বলে। যাঁরা ক্যামেরা নিয়ে পরীক্ষানিরীক্ষা করেন তাঁরা জানেন এই সময়ের আলোকে যেমন কী লাইট হিসেবে ব্যবহার করা যায় তেমনি ফিল লাইট হিসেবেও, কিন্তু যে ভাবেই ব্যবহার করুন, গোধূলির আলোয় তোলা ছবিতে অনেক সময়ই কনট্রাস্ট নিয়ে সমস্যা হয়। আমারটা যেহেতু ডিজিটাল ক্যামেরা নয় তাই জানারও উপায় নেই ছবি কেমন উঠলো। কপাল ভালো বলতে হবে যে খুব অন্ধকার বা ঘোলাটে হয় নি। পরে অবশ্য ফিল লাইট দিয়ে কিছু কারিকুরি করেছি ছবিটাতে।
আকাশের ইতিহাস হয় না, তাই এই অঞ্চলের কথা কিছু বলি। নর্থ এন্ড বস্টনের প্রাচীনতম এলাকা, মূলত ইতালী থেকে আসা আমেরিকানরা এখানকার বাসিন্দা। এখানকার বাড়িঘর স্থাপত্যবৈচিত্রের জন্য খ্যাত, যার মধ্যে স্কিনি হাউস একটা পরিচিত নাম। পুরোনো গীর্জা, সমাধিক্ষেত্র আর রেস্তোরাঁ রয়েছে অনেক।
কয়েক সপ্তাহ আগে টেনেসির চাট্টানুগা গিয়েছিলাম, পরদিন সেখানকার আকাশ দেখা যাবে।


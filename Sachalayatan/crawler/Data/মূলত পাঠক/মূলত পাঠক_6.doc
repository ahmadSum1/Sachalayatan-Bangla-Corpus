সচলভাষা: শেষার্দ্ধ



 আমি কলকাতায় যে পাড়ায় বড়ো হয়েছি সেটা ছিলো পূর্ববঙ্গ থেকে আসা মানুষদের আস্তানা। পারস্পরিক চেনা-পরিচয়ের পথ ধরে পরিবারগুলো এক পাড়ায় এসেছিল, সেজন্য সরকারি জমিবন্টনের সময় সামাজিক স্টেটাস নিয়ন্ত্রকের ভূমিকা পালন করে নি। এর ফল দাঁড়িয়েছিলো এই রকম যে পাড়ার ডেমোগ্রাফিটা একেবারে পাঁচমেশালি খিচুড়ি, ডাক্তার, প্রফেসর, মাস্টার যেমন আছে তেমনি আছে বাজারের সব্জিওলা, গৃহপরিচারিকা ইত্যাদিরাও। পাড়ার মাঠে খেলতে আসা বালকদের মুখের ভাষাও বৈচিত্র্যপূর্ণ, যতোটা হলে সেটা আমাদের অভিভাবকদের দুশ্চিন্তার কারণ হয় তার চাইতে অনেকটাই বেশি। তার উপর আমাদের বাড়ির গায়েই একটা মাঠ, সেখানে মোটামুটি ঊষালগ্নেই নানাবয়সী বালক চলে আসে একপাল, এবং তাদের "আলাপ" কান পেতে শুনলেই ভাষাতত্ত্বের উপর ভালো দখল জন্মে যায়। এই অবস্থায় বাল্যকালে আর যাই নিয়েই চিন্তা থাকুক, দুর্বল ভোকাব্যুলারির আশঙ্কা ছিলো না। সুখের বিষয়, বাড়িতে কথোপকথনে সেই জ্ঞানের কতোটা প্রয়োগ করবো, সে হুঁশ গজাতে সময় লাগে নি বিশেষ। ভাষা ব্যবহারের প্রসঙ্গে স্থান-কাল-পাত্র ব্যাপারটা যে ঐ সমৃদ্ধ ভোকাবের দাপটে আচ্ছন্ন হয়ে যায় নি, সুখের বিষয় সেটাই। সচলে কী ভাষায় লিখবো সে প্রসঙ্গ আলোচনার সময় এটাই তাই লিখলাম গোড়ার কথা হিসেবে। 
সচলভাষা ১ নিয়ে অনেক মন্তব্য হয়েছে, আলাদা করে উত্তর দেয়া হয় নি। তাছাড়া মন্তব্য পড়তে পড়তে অনেক প্রশ্ন মনে এসেছে। চৈনিক ফিসফাসের মতো গল্প ঘুরে গিয়ে এমন জায়গাতেও পৌঁছেছে যেখানকার কথা আমি আদৌ বলি নি শুরুতে। লেখার নিচে এতো কথা লেখার চেয়ে আলাদা পোস্ট দেয়াই সঙ্গত মনে হলো। অতএব সচলভাষা দুই। যাঁরা যাঁরা প্রথম ভাগ পড়েছেন ও মন্তব্য করেছেন, এইখানে তাঁদের সবাইকে ধন্যবাদ জানিয়ে রাখি। কোনো কোনো সুলিখিত মন্তব্য পড়ে খুব ভালো লেগেছে, কিন্তু সে কথা এখানে বলতে বসলে এই লেখার মূল ফোকাস থেকে সরে যেতে পারি, তাই সে আলোচনা করার লোভ সংবরণ করলাম। পুরো আলোচনার সূত্রপাত এক অর্থে হিমুর এক লেখার সূত্র ধরে, এবং হিমু তাঁর মন্তব্যে যে উপলব্ধির কথা বলেছেন তাতে আমার আগের নিবন্ধটি লেখা অনেকাংশেই সার্থক হয়েছে। তারপরেও অনেক কথা থেকে যায়, সে সব নিয়েই আজকের লেখা।
প্রথমে খুব সংক্ষেপে আরেকবার বলি আমি কী বলেছিলাম:
১) অন্য কিছু ব্লগ সাইটের উদাহরণ থেকে আমার মনে হয়েছে এখানের পরিবেশ পরিচ্ছন্ন রাখার জন্য একটা সাধারণ গাইডলাইন আমাদেরই অনুসরণ করা উচিত। এটি যেহেতু মডারেটেড সাইট, সেজন্য মডারেশন করেন যাঁরা তাঁদের এতে কিছু ভূমিকা থাকবে, কিন্তু লেখেন যাঁরা তাঁদের দায়িত্বই সর্বাধিক। 
২) রাজনৈতিক নিবন্ধের ভাষা এবং গল্প উপন্যাসের ভাষা এক হবে এমন কথা নেই, অন্ততঃ আমার যতটুকু পড়া আছে তাতে সেই রকমই মনে হয়। সেই অভিজ্ঞতার ভিত্তিতেই ঐ বিশেষ বাক্যাংশটি অসঙ্গত (ইন্যাপ্রোপ্রিয়েট) ঠেকেছিলো।
অনেকের মন্তব্যের মধ্যে থেকে একটা কথা বারবার উঠে এসেছে, নৈতিকতা আপেক্ষিক, অনেকাংশেই লেখকের অভিরুচির ব্যাপার। কারো একে স্রেফ এস্থেটিক বা নান্দনিকতার বিষয়ের বেশি কিছু মনে হয় নি। কথাটা ভুল নয়, এই ইম্পার্ফেক্ট পৃথিবীতে বেশির ভাগ নীতিই আপেক্ষিক। তার পরেও মানুষ নীতি বানায়, জীবন চালাতে গেলে তার দরকার হয় বলেই বানায়। এবং আপেক্ষিকতার অনিশ্চয়তার মধ্যে দাঁড়িয়েই কিছু নিরপেক্ষ গণ্ডি টানে। এ সপ্তাহে বিল মারের রিয়াল টাইমে ভ্যান জোনস প্যানেলিস্ট হয়ে এসেছিলেন, এক জায়গায় তিনি বললেন, এই যে অর্থনৈতিক ঝঞ্ঝা ঘটে গেলো তার দায় আমাদের। আপেক্ষিকতার মতোই এই কথাটাও ভুল নয়। কিন্তু এটা অতি জেনেরিক, এবং শেষ কথা প্রতিপন্ন হলে মুশকিল। আমাদেরই খুঁজে দেখার দায়িত্ব রয়েছে গণ্ডগোলটা হয়েছে ঠিক কোনখানে। কাজেই আপেক্ষিক বলে ছেড়ে না দিয়ে খুঁজে দেখতে চাই কোনো পথ আছে কি না। আমার ধারণা সে পথ বেরিয়ে আসবে আলোচনার মধ্যে দিয়েই।
এবার এস্থেটিকের কথা। এই সাথেই কেউ কেউ বলেছেন লেখালেখির নিয়মকানুন বানানোর চেয়ে সোজা কাজ যার যেটা পছন্দ নয় সে লেখাটা এড়িয়ে যাওয়া। নিঃসন্দেহে এটা সোজা কাজ, এর চেয়ে সহজ সমাধান হয় না সে কথা একবাক্যে মানি। কিন্তু সোজা পথ খুঁজছি না এ কথাও বলাই বাহুল্য। এবং এতো কথা শুধু নান্দনিকতার প্রসঙ্গেও বলি নি। হিমুর লেখা আরেকটি গল্পের উদাহরণ এ ক্ষেত্রে আনবো, একটি চমৎকার কল্পবিজ্ঞানের গল্প যার নাম "মাদার্চো"। আগামী সাইফাই সংকলনে এই গল্পটি গেলে সংকলনের মান উন্নততর হবে, এমনকি নান্দনিকতার বিচারেও, পাঠক হিসেবে এই আমার মত। লেখালেখির মধ্যে গালিগালাজ থাকলেই সেটা খারাপ, এমন সরলীকরণের প্রয়োজন আমি ব্যক্তিগত ভাবে বোধ করি না সেটা খোলসা করতেই এতো কথা। তার চেয়ে যেটা বেশি গুরুত্বপূর্ণ তা হলো স্থানকালপাত্র বিচার। সে কথা তাসনীম বলেছেন রাতপোশাকের উদাহরণ দিয়ে। সচেতন লেখালেখির ইচ্ছে যাঁরা রাখেন, তাঁদের কাছে এই দাবিটুকু রাখতে আমার দ্বিধা নেই। 
এবার এড়িয়ে যাবার কথায় আসি। এড়িয়ে যাওয়ার মতো সোজা কাজটা আমার চিন্তায় আসে নি, এমনটা মনে করার সময় অন্য সম্ভাবনাগুলোর কথা ভাবলে এই প্রসঙ্গটাই আসতো না। প্রশ্নটা আমার ব্যক্তিগত রুচির নয়, সেই রকম লেখা আমি এড়িয়েই যাই, তা নিয়ে ভাবগম্ভীর প্রবন্ধ লিখতে বসার দরকার হয় না। কিন্তু এখানে বিষয়টা সচলায়তনের পরিবেশ। এড়াতে এড়াতে শেষে হাতে পেনসিল পড়ে থাকুক এইটা আমার কাঙ্ক্ষিত নয়। হয়তো অন্য পাড়াতেও এই জাতীয়ই কিছু হয়েছিলো, পাঠকেরা হয়তো প্রথমে এড়িয়েই গিয়েছিলেন কিছু গলিপথ, মানিয়েরা মেনে নিয়েছিলেন একধার থেকে, ক্রমে এখন তাঁদের গোটা পাড়াটাই এড়িয়ে যেতে হয়। আন্তর্জালে খবরের বাইরে বাংলা পড়া ও লেখার জায়গা আমার এই একটাই, আমি এর পরিবেশ নিয়ে ভাবিত হই সঙ্গত কারণেই। হিমু নিজে পরিবেশ কলুষিত করতে আগ্রহী হবেন এমন আমার আশঙ্কা নয়। কিন্তু জনপ্রিয় বলেই ওঁর অনুসারী যাঁরা তাঁদের সংখ্যা অনেক, এবং সে কারণেই ওঁর লেখার উদাহরণ টেনে এতো কথা বলা। আমি খুশি যে ভাবপ্রকাশের সীমিত ক্ষমতা নিয়েও সে কথাটুকু ওঁর কাছে পৌঁছে দিতে পেরেছি। এই সাথেই আরেকটা কথা বলা যাক। দুটি মন্তব্য উদ্ধৃত করি। 
"বরং শেষ লাইনটা পড়ার আগে আমার নিজেই মনে মনে ঐ লাইন আওড়াইছিলাম, পরে দেখি আমার মনে ক্ষোভটা যেভাবে প্রকাশিত হইছিল লেখক সেটা শেষ লাইনে লিখে দিছেন।" অর্থাৎ বুলস আই! তাহলে এতো কথা কেন? সে কথায় যাওয়ার আগে এই মন্তব্যটা শুনুন:
"ঐ বাক্য ব্যবহার না করে, লেখক তাঁর যে নির্দিষ্ট আবেগটুকু প্রকাশ করতে চেয়েছেন, তা কি অন্য কোন বাক্যে প্রকাশ করা সম্ভব? আমার তো মনে হয় না।" দুটি মন্তব্যে পরস্পরবিরোধিতার কথা দর্শিয়ে খুশি হচ্ছি না, কিন্তু পাঠক হিসেবে এবং যৎকিঞ্চিত লেখার (যার প্রায় সবটাই সচলে) অভিজ্ঞতাতে বলি, পাঠকের মনে যদি আমার কথাটুকু জাগিয়ে তুলতে পারি না লিখেই, তাহলে তো কেল্লা ফতে হয়েই গেছে, সেখানে "অন্য কোন বাক্যে প্রকাশ করা"র প্রয়োজনই গিয়েছে ফুরিয়ে। জানি, তবু তার পরেও সমাপ্তির ভাবটুকু আনতে হয়, নিবন্ধ তো ছোটো গল্প নয় যে শেষ হয়েও অশেষ থেকে যাক এটা কাম্য হবে। কিন্তু সে কাজটুকু করার অনেক রকম পন্থাই এক জন লেখকের চিন্তায় আসে, আর যাই হোক ঐ নান্যপন্থার বিপাকে তিনি পড়বেন না এ কথা বলতে সমস্যা হয় না। এবং এই যে লেখককে অন্য পথের কথা ভাবতে অনুরোধ করা হচ্ছে একে সিঁদুরে মেঘ ভাবারও কোনো কারণ নেই, এমন কি তথাকথিত "ফেসবুক ব্যানিংএর সাম্রাজ্যে"ও। পাঠকের তরফে অনুরোধকে রাজপেয়াদার হুকুম ভাবার কারণ ভেবে পেলাম না।
এবার বিনির্মাণের প্রসঙ্গ। সাহিত্যের ছাত্র নই বলেই এই জাতীয় শব্দ আলোচনায় এলে সতর্ক হয়ে যাই, যাতে অজান্তে ভুল কিছু বলে না ফেলি। তাই সংজ্ঞাটা আগে দেখি। Deconstruction is an approach that rigorously pursues the meaning of a text to the point of exposing the contradictions and internal oppositions upon which it is apparently founded and showing that those foundations are irreducibly complex, unstable or impossible. গদ্যাংশই হোক বা লিখনরীতি, তার অবিরত ও নির্মম কাটাছেঁড়াই বিনির্মাণ, যার মধ্যে দিয়ে লেখার মধ্যেকার স্ববিরোধটুকু প্রকাশিত হবে, এবং ভাঙতে ভাঙতে আমরা পৌঁছে যাবো সেখানে, যেখানে তার ভিত্তিকে আর সরল করে বলা যাবে না, যেখানে গিয়ে সেই রীতিনীতিতত্ত্ব হয়ে যাবে সব রকম বাহুল্যবর্জিত। তত্ত্ব হিসেবে এটি যতোটা চমকপ্রদ, প্রয়োগ ততোটাই কঠিন। তবু চেষ্টার ত্রুটি না হোক এটাই কাম্য। ব্লগ নিঃসন্দেহে একটি নবীনতর মাধ্যম, মুদ্রিত মাধ্যমগুলোর তুলনায়। এর রীতিনীতি স্বতঃপরিবর্তনশীল, এবং সেই সব পরিবর্তনের সবই যে সঠিক তাও নয়, তবু নদীর মতোই পাড় ভেঙে এগোয় সে। তার মধ্যেও আমরা নিয়ম বানাই, ভাঙি, এবং দেখতে থাকি কোন দিকে এগোয় সেই প্রবাহ। বিনির্মাণের অর্থ তাই নিয়মহীনতা নয়, বরং স্বাভাবিক প্রবাহের গতি। আর সব কিছুর মতোই এই স্বাভাবিকতাও আপেক্ষিক। কাজেই ব্লগেও আমরা কিছু তথাকথিত অস্বাভাবিকতার প্রয়োগ করি, ঐ নিয়মনীতির খাতিরেই। সচলায়তন থেকেই একটা উদাহরণ দিই। লেখায় যথাসাধ্য বাংলা শব্দের ব্যবহার এখানে কাম্য বলে ধরা হয়। রোজকার জীবনের সাথে তুলনা করলে এটাও সেই অর্থে স্বাভাবিক নয়, কথা আমরা যে ভাষায় বলি তাকে বাংলিশ বলাই উচিত। বাংলিশ লিখলে তাহলে প্রশ্ন ওঠে কেন? ব্লগ জীবনের প্রতিচ্ছবি বলে তাতে গালিকে সমাদর করলে বেচারা বাংলিশ কী দোষ করেছিলো? এই প্রশ্নের উত্তরের খোঁজ না জানলে সব বিনির্মাণ বৃথা যাবে। যে ভাষাকে প্রতিদিন ভিনদেশি ভাষার হাতে নিপীড়িত হতে হয়, তার প্রতি ভালোবাসার চেয়ে বড়ো কোনো কারণ সচলে সবাইকে টেনে এনেছে বলে আমার মনে হয় না। সেই ভালোবাসা থেকেই এই ইচ্ছা হয় যে আমার এই ভাষা থাকুক নিষ্কলুষ, যদিও সবাই মনে মনে জানি যে ভাষা ঐ প্রবাহিনীর মতোই প্রতিনিয়ত পাড় ভেঙে বয়ে চলেছে। এছাড়াও একটা কথা থাকে। বিনির্মাণের প্রথম শর্ত বোধ হয় নির্মাণ, 'ভাঙাগড়া' কথাটায় পরে থাকলেও গড়ার কাজটাই আগে করতে হয়। পিকাসোর জীবনে কিউবিজম আর ফভিজমের আগে এসেছিলো ব্লু পিরিয়ড। ছন্দ ভাঙার আগে আমাদেরও বোধ হয় খান কতক ছন্দের ক্লাস করে নেওয়া দরকারী। 
আখতারুজ্জামান ইলিয়াসের কথাটা খোলসা করা যাক এবার। আশা ছিলো এটা বুঝিয়ে বলার প্রয়োজন হবে না, কিন্তু সব আশা কি আর পূর্ণ হয়! যে রীতিনীতির কথা আমি বলেছি সে পথেই ইলিয়াস আসেন, মল্লবর্মন এবং ঘোর নাগরিক সুনীলও। মাঝগাঙে ভিজে ত্যানা-জড়ানো জেলে শহুরে ভাষায় কথা বলুক ঠোঁট টিপে, এ কথা আমার বক্তব্যে কোথায় ফুটে উঠলো সেটা খুঁজে পেলাম না। তেমনই, নাগরিক ড্রইংরুমে ছৌনাচের মুখোশ একই কৃত্রিমতাদোষে দুষ্ট। এর কোনোটাই সচলের গাইডবুক হোক আমি চাই না। সংলাপের ভাষায় আসুক গালি, বাংলিশ, এবং যা যা স্বাভাবিক তার সব কিছু, সাদর আমন্ত্রণ জানিয়ে রাখলাম সন্দিহান যাঁরা তাঁদের সকলকেই এমন লেখা লিখবার জন্য। যে কথা আমি বলেছিলাম তা হলো আত্মনিয়ন্ত্রণের, সচলেরই স্বার্থে, যেহেতু এখানে নানা বয়সী নানা মানের লেখক লেখেন। এতে করে নিজের লেখার মান তাতে কমে যাবে এই আশঙ্কা যাঁদের আছে তাঁদের বলি আরেকবার 'অপুর সংসার' দেখতে, কলমের (বা ক্যামেরার) জোর থাকলে চুলের কাঁটা দিয়েও আশ্লেষছবি আঁকা যায়। তবে ঘটনা হলো এই যে ঐখানে শয্যাদৃশ্য থাকলেও আমার নান্দনিকতাবোধ আহত হতো না। হতো, যদি সুকুমার রায় তথ্যচিত্রে থাকতো। স্থানকালপাত্রের কথাটা আলগোছে এই রকম ভাবেই বলা যায়। আরো খোলসা করলে যা হয় তা রীতির গণ্ডির বাইরে যাবে, ঢুকবে নীতির এলাকায়, লেখার শেষে সে কথায় আসবো।
মাহবুব মুর্শেদ যে ভূততাড়ানি মন্ত্রের কথা লিখেছেন, শুনতে সেটা যতো হাস্যকরই হোক, ওর মধ্যেই রয়েছে সব চেয়ে গুরুত্বপূর্ণ কথাটা। স্নিগ্ধাও এনেছেন সে প্রসঙ্গ। কতোটা হলে ঠিক, আর ঠিক কোনখান থেকে ভুলের শুরু, এ কথা বলে দেবে কে। আপেক্ষিক এই মেঘের রাজ্যে চকখড়ির দাগ টানবো কোথায়? পাঠকেরা এই প্রসঙ্গে আলোচনা করলে কাজ হতো। কিন্তু তার বদলে এসে গেলো পাঠকরুচির হাইপোথেটিক্যাল চরিত্রের কথা। পাঠকের কোমল মনে আঘাত লাগার আশঙ্কায় গালিনিয়ন্ত্রণের অনুরোধ, এই কথাটা যে এলো কোন পথে ভেবে পেলাম না। বয়স্করা ভিন্নরুচির মানুষ, তাঁদের রুচিকে 'কেটার' করার কথা ভেবে সবাই লিখবেন এমন উদ্ভুট বাসনা আমি পালন করি না। আমি সাহিত্যরীতি ও ব্লগীয়গতির কথা ভেবে এই প্রসঙ্গ এনেছিলাম। এবং স্রেফ পাঠকের রুচির কথা ভেবে লেখা যেমন কাজের কথা নয়, তেমনি পাঠকের রুচির ঠিক বিপরীতে গিয়ে কোমর বেঁধে দাঁড়াতে হবে এটাও ততো পরিণত পথ বলে ঠেকে না। এবং কিছু বৈপ্লবিক মন্তব্যে বিস্মিত না হয়েও পারি নি, যেখানে 'সাধারণ সংবেদনশীলতা', 'পরিচ্ছন্ন' ও 'রুচিশীল পরিমণ্ডলের' মতো বিষয়ও পাঠকের পীড়াদায়ক বলে মনে হয়েছে। তবু 'সৌজন্যের সীমারেখায়' দাঁড়িয়েই এই মতানৈক্য মেনে নিই, যেহেতু ঐ সীমারেখা আমাকে পীড়া দেয় না, পীড়া দেয় তার অভাবই। ওল্ড ফ্যাশনড আর বলে কাকে! যাক, এ জন্মে আর হাংরি জেনারেশন হওয়া হয়ে উঠলো না। 
শেষে দুটি অসাধারণ মন্তব্যের কথা বলে শেষ করি। মন্তব্য দুটি আমার মতের সাথে মেলে, কিন্তু এদের অসাধারণত্ব সেখানে খুঁজি নি। দেশাত্মবোধ ও স্বাজাত্যপ্রেমের সংকীর্ণ পরিসরের পরেও ন্যায় বিচারের এলাকা থাকে, এবং যাঁরা গালাগালের পক্ষে তাঁদের এই ন্যায় বিচারের দাবি কিছুতেই অস্বীকার করা যায় না। যুধিষ্ঠির ও ধ্রুব বর্ণন এই দাবির বিরুদ্ধে নন অবশ্যই, কিন্তু তাঁরা যে কথা বলেছেন আমার বিশ্বাস আরো অনেকেই সে কথা মনে করেন, কিন্তু বলে উঠতে পারেন না। এবং কেন বলেন না, তার কারণ স্রেফ সাহসের অভাব বলে উড়িয়ে দেওয়া যায় না। কেন? তার উত্তর যুধিষ্ঠির দিয়েছেন তাঁর মন্তব্যে, 'যথাসময়ে' না থামলে কী হতে পারে সেই কথা শুনিয়েছেন। মন্তব্যের ঘোলা স্রোতে গালিগালাজ দেয়া যায় নির্দ্বিধায় ও নির্ভয়ে, কিন্তু মানবতার কথা বলতে গেলে ভয় থাকে অনেক রকম: সাহসী মন্তব্যের জন্য ওঁদের প্রশংসা করতে গিয়ে মনে এলো এই ভয়ানক কথাটা। সবাইকে অনুরোধ, এই নিয়ে বলতে যাওয়ার আগে ভেবে দেখুন একবার, এই পরিস্থিতিতে আতঙ্কিত হবার যথেষ্ট কারণ খুঁজে পান কি না। এ কথা যদি সত্যও হয় যে ঘৃণার চর্চাটাই ইতিহাসের প্রথম পাঠ, অন্ততঃ বিশেষ কোনো কোনো ক্ষেত্রে, তাহলেও এই প্রশ্ন কি আমাদের তাড়া করে না, যে মানবতার কণ্ঠগুলি এতো ভীত থাকবে কেন! ছদ্মবেশী শত্রুদের চিনে নিতে গিয়ে আমরা যদি ভিন্নমতের চর্চার সমস্ত পথই আটকে দিই, তাহলে লেখার ভাষা, নান্দনিকতা, সাহিত্যচর্চা, সব কিছুই কি তাৎপর্য হারায় না? 
সবার সব রকম প্রাসঙ্গিক মন্তব্য আলোচনাকে স্বাগত জানিয়ে শেষ করছি। অনুরোধ, মতামত জানানোর সময় খোলা মনে লিখবেন, অন্য মতটার কথাও একবার ভাববেন সম্ভব হলে। আলোচনার পথেই বেরিয়ে আসুক নতুন পথের খোঁজ। 


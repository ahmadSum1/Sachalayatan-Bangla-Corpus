আড্ডার হিং টিং ছট



এখানে মাঝে মাঝে সচলাড্ডার গল্প শুনি, তা সেইজাতীয় অভিজ্ঞতা তো আমার ঝুলিতে নেই। অতএব যা আছে তার থেকেই লিখি, আফটারঅল আড্ডা ইজ আড্ডা!
শনিবার আমার বন্ধুদের নেমন্তন্ন করার পরিকল্পনা ছিলো কিন্তু সেদিন শহরে একটা অনুষ্ঠান থাকায় ঘটনাটা রোববার করতে হলো। এখানের পাট তোলার সময় হয়ে এলো, সবাই তাই একটু স্মৃতিমেদুর, তা বলে বিষণ্ণ হয়ে থাকার সুযোগ নেই। ওর মধ্যেই খানাপিনা হুল্লোড় চলছে জোরকদমে। তো সেই স্পিরিটকে বজায় রেখেই ডিনারের আয়োজন। 
ক্যারিন আমার সাথে পড়ে, আর তার নতুন বর কেভিন পড়ে ল স্কুলে। খুব হাসিখুশি দুজনেই, আর দক্ষিণী গোঁড়ামিমুক্ত, বস্টনের নামে দুজনেই এক ঘটি ক'রে জল বেশি খেয়ে নেয়। এরা এলে প্রাণভ'রে রিপাব্লিকানদের গুষ্ঠির তুষ্টি করা যায়। যাঁরা আমেরিকার দক্ষিণাঞ্চলে থেকেছেন তাঁরা অন্তত বুঝবেন এতে কী পরিমাণ নির্মলানন্দপ্রাপ্তি হয়। জিম আর এমি মিড-ওয়েস্টের, জিমের পরিবার ঘোড়ার রাঞ্চ-ট্যাঞ্চ সমেত বিশাল ধনী পরিবার যদিও সে বাবদ ছোকরার আচরণে কোনো ফারাক দেখি নি। এমিও আমাদের সহপাঠিনী আর মডেল-গোছের চেহারাওলা সাদাসিধে স্বভাবের মেয়ে। ক্রিসকে আমার ক্লাসে প্রথম যখন দেখি তখন সে দেবদাসত্বের সাধনা করছিলো সদ্য-ভাঙা সম্পর্কের শোকপালনার্থে। বছরখানেক পরে সে উৎপাত ঘুচেছে, খানিক আমাদের ক্রমাগত গালাগালে আর খানিক বোধ হয় নিজেও বোর হয়ে গেছিলো। একটি সোফোমোর বালিকা বগলে এখন তাকে দেখা যায়, অবশেষে! আর জেকব হলো একটি তালঢ্যাঙা সযত্নে-অযতন সখের বোহেমিয়ান যার গুষ্ঠিসুদ্ধ সবাই শিল্পী আর সে নিজে স্রেফ কদরদান। এরা সব খেতে আসবে, কাজেই পর্যাপ্ত খাবার না থাকলে চলবে না, সব কটাই প্রায় খানেওয়ালা টাইপ। সাধারণত এই সব জায়গায় ডিপ আর চিপস দিয়েও সারা যায় কি খুব জোর পিৎজা অর্ডার করলেই হয়, তবে এটাই হয়তো একত্রে আমাদের লাস্ট সাপার তাই মেহনত খানিক করা যেতেই পারে মনে হচ্ছিলো। 
অতএব ভালোমন্দ খাওয়া হলো। অ্যাসপারাগাস হলান্ডাইস সস দিয়ে, ক্র-ফিশের একটা ক্রেওল পদ যা বানাতে সাত-আট মিনিটের বেশি লাগে না, ওয়ালনাট দেয়া স্প্রিং মিক্সের স্যালাড (মেশাতে দু মিনিট), রসুন-গন্ধী রুটি (গরম করতে তিন মিনিট), সেলেরি রুট আর টারনিপ দিয়ে গোরুর স্টু (এতে সময় লাগলেও খাটনি নেই, বসিয়ে দিলে নিজে নিজেই ফুটে তৈরি হয়ে যায়), পোর্ক সারলয়েন রোস্ট (এইটে ঝঞ্ঝাটের, সময় আর খাটনি ছাড়াও টেনশন থাকে ওভারডান বা আন্ডারডান হওয়ার), আর শেষে আইসক্রিম সহযোগে ফাজ ব্রাউনি (মেশাতে পাঁচ মিনিট, তারপর ওভেনের দায়িত্ব বাকিটা)। তো এইভাবে পাঁচ-ছ পদ হয়ে গেলো দু-ঘন্টায়। যেহেতু ধাপে ধাপে খাওয়ার আয়োজন, ফাঁকে ফাঁকে আড্ডাটা ভালো জমলো। শনিবারের হুল্লোড়ের গল্প তো ছিলোই, অনুষ্ঠানটা সাইকেল রেস ঘিরে হলেও পানরসিকদের তাতে কী, কাজেই অনেকেই আদ্ধেক দিন হ্যাং-ওভার কাটিয়ে এসেছে, কয়েক জন যে আসতে পারে নি তারও কারণ ওটাই। মদ্যপানের পেছনে যে এতো পরিকল্পনা থাকতে পারে না দেখতে বিশ্বাস হতো না। রীতিমতো সময় বাঁধা, কোন্ পাবে কতক্ষণ থাকা হবে, তারপর কোন্ পাবে যাওয়া হবে, সব নিয়ম মেনে। কেউ কেউ ছিটকে গেলেও যাতে গ্রুপ মোটামুটি একসাথে থাকে তাই এই ব্যবস্থা। তার উপর এখানে শনিবার এক অধ্যাপক এক চাঞ্চল্যকর ঘটনা ঘটিয়েছেন, তা নিয়েও আলোচনা হলো। নেহাৎ অপ্রাসঙ্গিক হবে নইলে সে গল্পও শোনানো যেতো, তবে কেউ কেউ পড়ে থাকবেন হয়তো।
ক'দিন আগে এক সহপাঠী মুখে স্কচ টেপ লাগিয়ে ক্লাসে উপস্থিত, প্রো-লাইফের সমর্থনে। বেশির ভাগ জনতা প্রত্যাশামতোই প্রো-চয়েস। কাজেই গতকাল সবাই মিলে সে ছোকরার নামে প্রচুর খিস্তানো গেলো, কেউ কেউ তো নিজেকে প্রো-অ্যাবর্শন অবধি বানিয়ে ফেললাম, সৃষ্টির ভারসাম্য রাখতে, কারণ এই গভীর দক্ষিণে সব কিছু উল্টো বাগে চলে। যদিও মূল সমস্যা এর কোনোটাই নয়। এই বিতর্ক যে বিষয়টা নিয়ে, অনেকেরই জীবনে তার কোনো প্রত্যক্ষ প্রভাব নেই। এবং অন্যান্য সব সমস্যা যে মিটে গেছে তাও তো নয়। ভ্রুণ হোক আর মানবশিশু, তাকে বড়ো ক'রে তোলাটা তো সবচাইতে ভালো, এ কথা নীতিগতভাবে সবাই মানেও। তবু কিছু একটা হল্লা তুলে তা নিয়ে লাইমলাইটে আসার সুযোগ কেউ ছাড়তে চায় না। তাছাড়া ব্যাপারটা এতো সরলরৈখিকও নয়। সব বাচ্চা যে দত্তক নেওয়ায় আগ্রহী বাপ-মা পেয়ে যায় তা নয়, শ্বেতাঙ্গ শিশুর তুলনায় কৃষ্ণাঙ্গ শিশুর বাজারচাহিদা অনেক কম। ফলে এদের ক্ষেত্রে অনাথালয়ে স্থান পাওয়ার সম্ভাবনা অনেক বেশি। কোনো মা-ই কি নিজের সন্তানের জন্য সেই জীবন চাইবে? তার মানে সাদা অবাঞ্ছিত ভ্রুণ বঁেচে গেলেও কালো মায়ের জন্য হয়তো গর্ভপাতই ভালো, এই দাঁড়াচ্ছে? নীতির পথেও বৈষম্য শেষপর্যন্ত?
আমার প্রতিবেশী এক মাঝবয়সী ভদ্রলোক, স্বল্পশিক্ষিত এবং নীলকলারের কর্মী, বেশ রসিক লোক। বারান্দায় আড্ডা দিচ্ছিলাম যখন গোধূলি দেখতে দেখতে তিনি আমাদের দেখে চোখ টিপে এক গাল হাসি দিয়ে গেলেন। এটা একটা পুরোনো রসিকতা আমাদের, এর মানে হলো ফূর্তি করছো করে নাও, দু দিন বই তো নয়! সত্যিই বাজারের যা হাল তাতে জীবন অনিত্য এটা সবাই হাড়েহাড়ে টের পাচ্ছে। টার্গেটের হেড-কোয়ার্টার মিনিয়াপোলিসে চাকরিতে যাবার প্রস্তুতি নিচ্ছিলো ক্রিস কিন্তু সে গেছে ভন্ডুল হয়ে, এখন উত্তুরে বরফ ঠেকানোর গরম কাপড়টাপড় দিয়ে এখানের চাঁদিফাটা রোদ্দুর কী ক'রে ঠেকানো যায় তার গবেষণা করছে। কেভিন অবশ্য আরামে আছে, সামনে বার এক্সাম দিয়ে সে শ্বশুরবাড়িতে একমাসের জন্য জামাই আদর খাওয়ার কথা ভেবে আহ্লাদে ডগোমগো। সে এমনই আহ্লাদের চোট যে দু ঘন্টা থাকবে এই ভেবে এসে  আড্ডানন্দে মেতে পাঁচ ঘন্টা কাটিয়ে গেলো। আমরা বাঙালিরা আড্ডা পেলে সব ভুলে যাই এ কথা সত্যি, কিন্তু এ বিষয়ে এদেরও বিশেষ পিছিয়ে থাকতে দেখি না, সব ব্যাটাই সমান।
যাক আরো বকা যেতো আড্ডা নিয়ে কিন্তু থামা যাক এবার। যাওয়ার আগে ক্র ফিশের ক্রেওল রেসিপিটা বলে যাই। যাঁরা সী-ফুড ভালোবাসেন তাঁদের ভালো লাগবে বলেই মনে হয়। বসন্তের ছুটিতে ওয়াশিংটন ডিসি-তে একদিন হারবার-তীরে বসে সমুদ্রবাসীদের নানা প্রজাতির বৈকুণ্ঠগমনের বন্দোবস্ত করে রসনা এবং বাসনার প্রচুর পরিতৃপ্তি হয়েছিলো, কালকেরটা সেখান থেকেই অনুপ্রাণিত। 
একটা বড়ো পাত্রে অল্প মাখন গরম ক'রে তাতে তেজপাতা, লবঙ্গ, মোটা করে কাটা পঁেয়াজ আর রসুন, গোলমরিচের টাটকা গুঁড়ো, লবণ, কায়েন পেপার বা স্রেফ আমাদের লাল লংকার গুঁড়ো, থাইমের পাতা, এই সব দিয়ে একটু নাড়াচাড়া করে জল ঢেলে দিন প্রচুর। খানিকটা ধনে গুঁড়ো দিলে স্বাদ খোলে, তবে বেশি দেওয়া বারণ, দেশি স্বাদ এসে যাবে। এবার এতে ধুয়ে নেওয়া ক্র ফিশ দিয়ে দিন, এই জলে মাছ সেদ্ধ হবে। শক্ত খোলার মাছ তাই একটু সময় লাগে, চার-পাঁচ মিনিটের বেশি নয় তা বলে। নামিয়ে জলটা ফেলে দিয়ে বড়ো ট্রে-তে করে ভুখা জনতার মাঝখানে রেখে দিন। পাশে একটা আবর্জনার পাত্র লাগবে, খোসা জমবে প্রচুর। আমেরিকায় ক্রেওল বলতে ইউরোপ থেকে লুইসিয়ানা প্রদেশে আসা ফরাসি অভিবাসীদের পরের প্রজন্ম যারা এখানেই জন্মেছে সেই জনগোষ্ঠিকে বোঝায়। তবে এ তখনকার কথা যখনো আমেরিকা লুইসিয়ানা প্রদেশ কিনে নেয় নি। 
উপরের ছবিটা অবশ্য কালকের নয়, গত থ্যাংকস গিভিংয়ে সাতদিন ব্যাপী ম্যারাথন খানা খেয়েছিলাম এক রন্ধনে-দ্রৌপদীর বাড়িতে এ সেই স্বর্গবাসের ছবি। এই গোরুটি অবশ্য তার পতিদেবের বানানো। আমি কাৎ হয়ে থাকবো আর অপ্সরারা আঙুরগোছা ধরবে এই ছবিটা ওভাররাইট হয়ে গেছে এই গোরুটা খেয়ে।


সন্ধেও কাছেপিঠে ঘাসের উপরে শুয়ে আছে



অনেক দিন কিছু লিখি না সচলে, পড়াও হয় অনিয়মিত। আজ সকালে কাজ করতে করতে একটা গান শুনছিলাম, মনে হলো এমন গান ও তার ছবিটুকু সবার সাথে ভাগ না করলেই নয়, তাই চলে এলাম। গানটা যেহেতু হিন্দিতে, তার মুখরাটুকুর ভাব-অনুবাদ করে দিলাম। গানটা সুরেলা, কিন্তু আরো ভালো এর চিত্রায়ণ। কাশ্মীরের পটভূমিতে তৈরি "য়াহাঁ" (এখানে/হেথা) নামের সিনেমার গান, গুলজারের কথা ও শান্তনু মৈত্রের সুর, ছবির পরিচালক সুজিত সরকার। আগে পড়বেন না আগে গানটা দেখবেন/শুনবেন আপনার মর্জি, ইউটিউব থেকে এমবেড করলাম একেবারে নিচে।
কেউ যদি খোঁজে মোরে তাকে দিও হেনার লালিমা
তোমার আঙ্গুল দিয়ে স্বাক্ষরে এঁকে দাও শরীরের সীমা
রাতের আকাশ ছেড়ে চাঁদ এসে বসে চুপ আমাদের পাশে
সন্ধেও কাছেপিঠে ঘাসের উপরে শুয়ে আছে
আমরা চলেছি ভেসে বহু দূরে ঝিলমের জলে
পাহাড়ীয়া হাওয়া বুঝি নতুন দিনের কথা বলে
হিংসা অধ্যুষ্যিত উপত্যকার গল্প, পাহাড়ি মেয়ে ও আর্মিপুরুষের প্রেম নিয়ে। গানটার জন্য এটুকু জানলেই চলে। প্রেমের সন্তর্পন পদচারণা এখানে, ভয় আর শীতের ছবি আঁকা ধূসর আর নীল রঙে। লোকের চোখ বাঁচিয়ে তারা দেখা করে নির্জন পাহাড়ের ঢালে, পাইনের জঙ্গলে, আর সেই প্রেম ও শিহরনের স্মৃতি নিয়ে মেয়েটি হিল্লোলিত হয় বাকি বেলাটুকু। ডাললেকের পদ্মপাতারাও হিন্দোলিত হয় তার সাথে। নদীর বুকে নৌকা ভেসে যায়, তাতে শুয়ে আকাশ দেখতে দেখতে মেয়েটি ভাসে, জল ছোঁয়, নিজের মনেই হেসে ওঠে। গাছের ফাঁক দিয়ে রোদ্দুর এসে তার লাল চাদরে খুশির হিজিবিজি ছবি এঁকে দেয়। জানালায় বসে আকাশ দেখে মেয়েটি, হেসে ওঠে একা একাই। সরু কাঠের ব্রিজের উপরে দেখা হয় তাদের, ছেলেটি দাঁড়িয়ে অপেক্ষায়। এই মুহূর্ত আমার সব চেয়ে ভালো লাগলো, এতো সূক্ষ্নভাবে আঁকা সেই ছবি। ব্রিজের রেলিংয়ে ভর দিয়ে দাঁড়ানো সুদর্শন সৈনিকটি, পা বাড়ানো আড়াআড়ি ভাবে। মেয়েটি ছুটে আসছে দেরি হয়ে গেছে ব'লে, কিন্তু সে উচ্ছ্বাস দেখিয়ে ফেলে লাজুক হাসে। গাঢ় চোখে তাকিয়ে থাকে ছেলেটি, তার চোখে কামনা, কিন্তু সে অপেক্ষা করে, মেয়েটিই পায়ে পায়ে তার কাছে আসে। সমর্পণের মতো তার বাহু জড়িয়ে ধরে ছেলেটির শরীর, আনত মাথা ঝুঁকে পড়ে তার কাঁধে। ক্যামেরা নিচে নদীবক্ষে নৌকায় বসে তাদের দেখতে দেখতে যায়, যখন তাদের ছাড়িয়ে এগিয়ে যায় তখন দেখতে পাই উঠে আসে ছেলেটির হাত, জড়িয়ে ধরে মেয়েটিকে, আলিঙ্গন সম্পূর্ণ হয়।
গানের শেষে সুরের সাথে মিশে যায় পাহাড়ি বাণী, যা শুনেছিলাম গানের সূচনায়। এক স্বল্পালোকিত ঘরে গানটি শুরু হয়েছিলো বিচ্ছেদের আভাস নিয়ে, গানের শেষে আমরা আবার ফিরি সেই দৃশ্যে। বিদায়ের আগে শেষ আলিঙ্গনের মাঝে তাদের দুটি মন দেখে এলো একটা গোটা গান, অনুভব করলো প্রেমের কিছু মুহূর্ত। অশ্রু শেষ সত্য হলেও এই ভালোবাসাটুকু কুয়াশা হয়ে ভেসে থাকে গোটা উপত্যকায়।

গানটি গেয়েছেন শান ও শ্রেয়া ঘোষাল, অভিনয়ে জিমি শেরগিল ও মিনীষা লাম্বা।


ফুলছড়ানো পথে ৩



ফুল নিয়ে লেখা ছড়াগুলো ক্রমেই শিশুদের আঙ্গিনা ছেড়ে বড়োদের জগতে ঢুকে পড়ছে। আরেকবার বুঝলাম শিশুর সারল্য অর্জন করা সহজ কর্ম নয়। বিষয় পরিণতমনস্ক হলেও বড়োদের জন্য একচেটে হয় নি এই আশাটুকুই অবশিষ্ট আছে শুধু। ছোটোদের মতামত তো জানতে পারছি না, বড়োরাই জানাবেন কেমন লাগছে। সিরিজের আয়ু সম্পূর্ণভাবেই মন্তব্যনির্ভর। 
শিউলি নিয়ে কিছু আকর্ষক পৌরাণিক গল্প পড়লাম, সেটাও শোনাই ছড়ার সাথে।
১
বিষণ্ণতার গন্ধ ঘনায় সন্ধ্যামণির ঝাড়ে
সূর্য তখন মারছিলো ডুব আকাশনদীর পারে।
২
শেষরাত্তিরে, যাতে কেউ তাকে দেখতে না পায়
ফুলপরী এক চুিপচুপি আসে, শিউলি কুড়ায়।
৩
দিগন্তজোড়া হলুদ সে নদী, হাওয়া সেথা মারে ঘাই
চক্ষে সরষেফুল দেখে আমি ব্যাপক পুলক পাই!
৪
জাম্বুরাগাছে শতশত ফুল, সুন্দর মনোলোভা,
চেরীফুল নিয়ে আদেখলাপানা ছেড়ে দেখো এই শোভা।
৫
শালুক ফুটেছে পুকুরের জলে, হুস করে সেই ছবি
ছুটে চলে যায়, ট্রেন জানলায় উদাসীন এক কবি
[url=http://bn.wikipedia.org/wiki/শিউলী_ফুল]শিউলি[/url] বা Nyctanthes arbor-tristis-কে পারিজাতও নাকি বলে, এবং স্বয়ং শ্রীকৃষ্ণ স্বর্গ থেকে এই গাছ এনেছিলেন পৃথিবীতে। কৃষ্ণের দুই বৌ রুক্মিনী ও সত্যভামার মধ্যে কাজিয়ে বঁেধে গেলো, কে পাবে এই ফুলগাছ তাই নিয়ে। কৃষ্ণ তখন গাছটা পুঁতলেন সত্যভামার উঠোনে। সত্যভামা তো আহ্লাদে আটখানা। কিন্তু কুরুক্ষেত্র সামলেছেন যিনি তিনি কি আর কাঁচা কাজ করবেন, তিনি গাছটা লাগিয়েছিলেন এমনভাবে যে ফুল হলে তা ঝরে পড়বে রুক্মিনীর উঠোনে। ফুল ফোটার পর সত্যভামা কী পরিমাণ চটেছিলেন এবং তারপর কেষ্টঠাকুরের কোথায় কোথায় কালশিটে পড়েছিলো পুরাণ সে বিষয়ে নীরব।
ভগবান বিষ্ণুর সিংহাসনটিও নাকি একটি পুষ্পিত শেফালিকাতরুতলে স্থাপিত, এবং ভক্তপ্রবর হনুমানেরও বাস তারই ছায়াতে। আরেকটা গল্প আছে এই গাছ নিয়ে। পারিজাত নাম্নী এক রাজকুমারীর একদা প্রেম হয়েছিলো সূর্যদেবের সাথে। প্রেমট্রেম হলো ভালোই, কিন্তু তারপর সূর্যদেব কেটে পড়লেন দুষ্মন্ত-স্টাইলে। পারিজাতের বুক ফেটে গেলো দুঃখে, সে শোকেতাপে খুদকুশি করে ফেললো, ওই যাকে বাংলায় সুসাইড বলে। তার অস্থিভস্ম থেকে গজালো এক শিউলীগাছ। কিন্তু প্রেমিকপ্রবরের বিশ্বাসভঙ্গ সইতে পারে না সেই গাছও, তাই সে ফুল ফোটায় রাতের অন্ধকারে, আর সকালে সূর্য উঠলেই অশ্রুজলের মতো ঝরে যায় সেই ফুল ঘাসের উপর।
উইকি-তে শিউলীর বৈজ্ঞানিক নামের ব্যাখ্যা এইরকম দেয়া আছে: Nyctanthes এর অর্থ হচ্ছে সন্ধ্যায় ফোটা এবং arbor-tristis এর মানে হচ্ছে বিষণ্ণ গাছ। সকলে ঝরা ফুলের মাঝে বিষণ্ণভাবে দাঁড়িয়ে থাকে বলে মনে হয় এই রকম নামকরণ।
আজ যাবার আগে একটা তথ্য জানিয়ে যাই: পুষ্পকোষ নিয়ে যঁারা কাজ করছেন তাঁদের জন্য এই সাইটটা কাজে লাগতে পারে।


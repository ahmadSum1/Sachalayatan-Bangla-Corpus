সচলিত হওয়া এবং আকাশ রচনা ৩: পূরবী



আজকাল আমার পরিপূর্ণ মুক্তির জীবন, চব্বিশ ঘন্টাই নিজের হাতে যা খুশি করার জন্য। তো একটা জিনিস আমি অবশ্যই করি, সেটা হলো ঘড়ি উল্টোপাল্টা করে দেওয়া। শোবার ঘরের টেবিল ঘড়িটা বাথরুমে রেখে এসেছি, হাতঘড়িগুলো ড্রয়ারের অন্তরতর থেকে অন্তরতম কোণে ঢুকিয়ে দিয়েছি, দেয়ালঘড়ি নামানোর ঝামেলা যদিও করি নি আলসেমি করে, তবে তাকানো ছেড়ে দিয়েছি। 
এত সব পরিশ্রমের ফল হিসেবে এখন আমার দিনরাতের হিসেব গেছে গুলিয়ে। এখন আমি ব্রাঞ্চ করি বিকেল চারটেয়, সকালের কালো কফিতে বিসকোটি চুবোই বেলা বারোটায়, আবার ফূর্তি আশানুরূপ না হলে রাত এগারোটায় গোস্ত বিরিয়ানি বানাতে বসি যা উদরগহ্বরে পৌছতে পৌছতে তারিখ বদলে যায়। কাল রাতে আড্ডাটাড্ডা মেরে মাঝরাতে ফিরলেও ঘুমোলাম প্রায় রাতভোর করে। একটা লেখা লিখছিলাম সচলের জন্য, লিখে পছন্দ না হওয়ায় পোস্ট করা গেলো না, কিন্তু তখন আরেকটা লেখা লিখবার মতো উৎসাহ অবশিষ্ট ছিলো না। সেই আরব্ধ কাজের কথা মাথায় নিয়ে ঘুমিয়েছিলাম বলেই হয়তো সকাল বেলা (সকাল কম, বেলাই বেশি) ঘুম ভাঙলো একটা উদ্ভুট স্বপ্ন দেখে, যেখানে আমি এক ফিরিঙ্গি সহপাঠি-বন্ধুকে বাংলা ভাষা কী বস্তু তা বোঝাচ্ছি, আর হাতের কাছে উদাহরণ হিসেবে ফটাস করে নেট খুলে সচল দেখাচ্ছি। ঘুম ভেঙে মনে হলো স্বপ্ন নিয়েও তো লেখা যায় একটা পোস্ট। আমি এতো কোটি কোটি স্বপ্ন দেখি যে লেখার হাত আর ধৈর্য থাকলে এদ্দিনে সে বিষয়ে একটা উপন্যাস নামিয়ে দেয়া যেতো। তো এই সব ভাবতে ভাবতে চিঠিবাকসো খুলেই দেখি আইব্বাস, সচল থেকে সন্দেশ! তো সক্কালসক্কাল সেই সন্দেশ খেয়েই পেট ভরে গেলো। এ আবার এমন ডায়েট সন্দেশ যে খেলেই স্লিম হয়ে যাওয়া যায়। বিশ্বাস না হয় আমার নামটা দেখুন, তিন শব্দের "মূলত পাঠক [অতিথি]" থেকে এখন দুই শব্দের হয়ে গেছে। যার যার অভিনন্দন-টন্দন জানানোর মনোবাসনা আছে এইবেলা চলে আসুন, বেলা বাড়লে লাইন পড়তে পারে, সে সব ঝামেলার জন্য কর্তৃপক্ষ দায়ী হবে না। আর কার কী বিষয় নিয়ে লেখা পড়ার অভিলাষ সেটাও বলে ফেলুন, জানি না-জানি, নেট থেকে পড়ে যে কোনো বিষয় নিয়ে লিখে ফেলা যায় আজকাল সে তো জানেনই।
রাগসঙ্গীত নিয়ে লেখার ইচ্ছাটা প্রবল ছিলো, যদিও ফুলছড়া, আকাশভ্রমণ ইত্যাদি আরো সব বিষয়েরাও লাইনে আছে। পুতুল বলেছেন পূরবী নিয়ে লিখতে, অন্য রাগ-রাগিনীর কথা আগে ভাবছিলাম কিন্তু এখন আগে ওঁর কথাই রাখি। তাহলে আজ সকাল বেলায় বৈকালিক রাগরাগিনী শোনা যাক। অবশ্য খাম্বাজ নিয়ে সকালবেলা লিখে নিয়মভঙ্গ আগেই করা হয়ে গেছে। আরো এগোনোর আগে বিসমিল্লা বলে এই গানটা চালিয়ে বসে পড়তে থাকুন।

পূরবী বা পূর্ভির জন্ম হয়েছিলো পূর্ব ভারতে, নামকরণের কারণটা তাই। এই রাগ নিয়ে লেখার একটা প্রধান সমস্যা হলো কোনো সিনেমার জনপ্রিয় গানের কথা মনে আসছে না যা এই রাগের ভিত্তিতে তৈরি (আমি সহজ করার উদ্দেশে সবাইকেই রাগ বলছি, রাগিনীরা রেগে যাবেন না আশা করি)। নতুন সুর চিনতে এই পদ্ধতিটা খুব কাজে দেয়, তাছাড়া কনভারসেশন টপিক হিসেবেও উৎকৃষ্ট, আড্ডার মাঝে তো আর আরোহন-অবরোহন শুনিয়ে লোককে ইমপ্রেস করা যায় না। সিনেমার গান রাগভিত্তিক হলেও তাতে এতো অতিরিক্ত নোট জুড়ে দেয় যে আসল রাগ চিনতে পারা কঠিন হয়ে যায়। তাছাড়া বিদেশী ভাব ইত্যাদি ফোটাতে চালটাও দেয় বদলে, তখন একেবারেই চেনা যায় না। আজ বরং পূরবীর কথা বলার আগে এই চাল নিয়ে একটু গল্প করা যাক, দেখা যাক কতো ধানে কতো চাল। এইখানে বলে রাখি যারা পাকা গানের পাকা খেলুড়ে তাদের জন্য নয় এই আলোচনা, খুব বেসিক ব্যাপার ছাড়া আর কিছু জানার নেই কাজেই কারো পড়তে গিয়ে ঘুম পেয়ে গেলে কর্তৃপক্ষ দায়ী নয় (নচিকেতার গানের এই লাইনটা কেন যে খালি খালি মাথায় আসে!)।
মনে করুন একটা এক্কাদোক্কা খেলার একটা কোর্ট। এই কোর্টের ঘরগুলো আবার নানারঙে রঙিন। এইবার আচার খেয়ে হাতটা প্যান্টে কি ফ্রকে মুছে আপনি লাফিয়ে লাফিয়ে এক দিক থেকে অন্য দিকে যাবেন, কিন্তু আপনাকে বলা হলো আপনি শুধু কয়েকটা নির্দিষ্ট ঘরেই পা ফেলতে পারবেন। আবার যখন ঐ পাশ থেকে ফিরবেন তখন আবার অন্য এক সেট ঘরে পা ফেলার অনুমতি। এই দুই সেট একও হতে পারে বা দু-একটা ঘর আলাদা, কিন্তু ক্রম বা অর্ডারটা উল্টে যাবে ফেরার সময়, স্বাভাবিকভাবেই। তো এই যে হিসেবটা পেলেন একে কায়দা করে আরোহন আর অবরোহন বলা হয়। ধরুন ভূপালি রাগের কথা, সেখানে আরোহন আর অবরোহনে একই স্বর/নোট লাগে, সা রে গা পা ধা সা, আবার ফেরার পথে সা ধা পা গা রে সা, সব স্বর শুদ্ধ। (এই শুদ্ধ অশুদ্ধ নিয়ে আরেক দিন কথা হবে, যাঁরা জানতে চান তাঁদের বলছি।) কিন্তু এখানে আরেকটা ব্যাপার আছে, ধরুন যাওয়ার সময় হয়তো ছয় ধাপে পৌছে গেলেন, ফেরার সময় বলা হলো একটু ঘুরপথে ফিরতে হবে, যেমন হয়তো সা ধা পা গা রে গা রে সা। এতে করে কী লাভ হলো সে প্রশ্ন আসবেই। উত্তরটা খুব ইন্টারেস্টিং। এতে লাভ হলো দুখানা। এক, এতে চরিত্রটা বোঝা গেলো রাগের। ধরুন পঞ্চাননবাবু মাছ কিনতে গিয়ে প্রথমে সব দোকান ঘোরেন, তারপর যেখানে দরে পোষায় সেই দোকানে ফেরত গিয়ে মাছ কেনেন। আবার তিনকড়িবাবু প্রথম কয়েকটা দোকানে ঘুরেই একটা স্যাম্পলিং করে নেন, তারপর পরের দোকানে গিয়ে কিনে ফেলেন মাছ। একাদশীপিসিমা নাতিনাতনীদের জন্য মাছ কিনতে আসেন কিন্তু তাঁর স্মৃতিশক্তি গেছে দুর্বল হয়ে তাই তিনি কয়েক চক্কর লাগান, একই দোকানে ঘুরে আসেন, "হ্যাঁরে ভোলা বাটামাছ জানি কয় ট্যাকা কইরা কইলি" বলতে বলতে। মাছওয়ালারা আগে বিরক্ত হতো, কিন্তু এখন জেনে গেছে পিসিমার ধরণটা, তারাও একগাল হেসে আরেকবার দরটা বলে। তো এই ধরণটা আসে আরোহন-অবরোহনের কম্বিনেশন থেকে, প্রাথমিকভাবে। এবার দ্বিতীয় লাভের কথায় আসি। একটা অক্টেভে নোট তো গোনাগুনতি, কোমল কঠোর সব মিলিয়েও, শ্রুতিট্রুতি নিয়েও। কিন্তু এতো যে রাগের নাম শুনি সেগুলো তাহলে আসে কী ভাবে। সেটা আসে এই ধরণের সাহায্যে। দুটো রাগের আরোহন অবরোহন হুবহু যদি একরকমও হয় তাহলেও ঐ ধরণ দেখে বলা যায় কে কোনটা। এর সাথে আরো লক্ষণ থাকে, সেগুলোর দু একটার কথাও সংক্ষেপে বলি। এক্কা দোক্কার কোর্টে একপায়ে দাঁড়াতে হয়, কিন্তু যদি দু একটা ঘরে দুপায়ে দাঁড়ানো অ্যালাউড থাকে তো লোকে সেখানে দুদন্ড জিরিয়ে নেয়। কোনো কোনো রাগে এই রকম একআধটা স্বর থাকে যেখানে গায়ক একটু থিতু হতে পারে। এ দেখেও রাগ চেনা যায়। অনেক রাগে বাদী সম্বাদী স্বর থাকে, যদিও রাগ রাগিনী যুগ যুগ ধরে বিভিন্ন গায়কবাদকদের হাতে ধীরে ধীরে বদলায়, ফলে এই বিষয়টা ক্রমেই বিতর্কিত হয়ে উঠছে, স্বয়ং ভাতখন্ডে সাহেবও সামলাতে পারেন নি। আবার ধরুন ঐ যে নোটগুলো লাগাচ্ছেন সে লাগানোর তরিকা-টাও গুরুত্বপূর্ণ। কিছু নোট বিশেষভাবে প্রযুক্ত হয়, যেমন দরবারিতে কোমল গা আন্দোলিন, অর্থাৎ দুলে দুলে লাগে। আবার কিছু আলঙ্কারিক প্যাটার্নও থাকে যা দিয়ে কুম্ভ কি মেলা মে বিছড়া হুয়া ভাইয়ের মতোই রাগ চেনা যায়। 
প্রথম প্রথম আমি খুব থাম্ব রুল খুঁজতাম, আবার পরমসহিষ্ণু শিক্ষককে পাগলা করে দিতাম এই সব প্রশ্ন করে। কিন্তু মোদ্দা ব্যাপারটা আসলে ততো সোজা নয়, আবার আদৌ কঠিনও নয়। আমরা যেভাবে অনেক সময় দূর থেকে দেখেও বুঝতে পারি কে আসছে, সেটা কিন্তু শুধু চেহারার মাপজোখ দিয়ে হয় না, জামাকাপড় দেখে, হাঁটার ভঙ্গি ও গতি দেখে, আরো অনেক কিছু দেখে বুঝি। এবং এই বোঝার কাজটা সচেতন ভাবে করি না অনেক সময়ই, সব মিলিয়ে একটা ইমপ্রেশন তৈরি হয় যা থেকে লোকটাকে চেনা যায়। এটা যাঁরা গান শেখেন নি তাঁদের জন্য সুখবর। স্রেফ শুনে শুনেও যদি রাগ চিনে ফেলা যায় তাহলে সমঝদার শ্রোতা হওয়ার জন্য ট্রেনিংয়ের প্রয়োজন থাকে না। আর এই চরিত্রকেই রাগের স্বরূপ বা পকড় বলে ডাকা হয়।
পূরবীর কথায় ফিরি। এর স্বরূপ চেনার একটা উপায় হলো আরোহনে যদিও শুধু তীব্র মা লাগে, নামার সময় কিন্তু দু খানা মা-ই লাগাতে হয়, ফলে বেশ একটা প্যাঁচ খেয়ে যায় ওখানটায়। ওই চক্করটা কেমন একটা যেন দিবাশেষের ক্লান্তির সিমুলেশন তৈরি করে দেয়, যাতে সন্ধে-সন্ধে ভাবটা সৃষ্টি হয়। পন্ডিত যশরাজের এই গানটা শুনুন, এতে বিশ সেকেন্ড থেকে ত্রিশ সেকেন্ডের অংশটায় এই প্যাঁচটা শুনতে পাবেন দুবার।

ফিরতি পথের এই শুদ্ধ মা'টাই পূরবীকে পুরিয়া ধানেশ্রীর থেকে আলাদা করে চেনায়। এতে করে সা-এর সাথে একটা হারমোনি-জাতীয় ব্যাপারও ঘটে যায়, যেটা ঐ সিমুলেশনে একটা হন্টিং চরিত্র যোগ করে। 
আমার নিজের চোখে পূরবীর রূপ কেমন বলার আগে শাস্ত্র মেনে কিরকম চেহারা হয় সেইটা বলি। রাগকল্পদ্রুম বলছে, পূরবী এক নারী, অপরূপা ও মোহিনী, পদ্মলোচনা, স্বল্পবসনে দিবাশেষে আবির্ভূতা। অলস চরণে চলে সে নারী,  প্রিয়বিরহে কাতর হয়ে তন্দ্রালু নয়নে প্রিয়কেই শুধু দেখতে পায় সে। চত্ত্বারিমসচ্চতা-রাগ-নিরুপমের কল্পনায় পূর্বিকা হস্তীপৃষ্ঠে আরূঢ় এক দর্পিতা নারী, শ্বেতবসনা, ধনুর্বিদ্যায় পারঙ্গম, এবং সর্বজনের সমীহের পাত্রী। রাগসাগরে যে ছবি পাওয়া যায় তা এইরকম, পূর্ব্বিকা এক চন্দ্রমাবৎ শুভ্রসুদর্শনা নারী, স্বর্ণজরীখচিত বেশভূষা সজ্জিতা, তার এক হস্তে সোমরসের পানপাত্র ও অন্য হাতে শুকপক্ষী। মৃগশিশুর মতোই চপল এই নারীকে পরিচর্যায় রত অন্য নারীরা, এবং তার কোলে মাথা রেখে বসে আছে তার প্রেমিক। এইবার বলুন, এইরকম তিনখানা ছবি দেখার পর আমার ল্যাকলাস্চার ছবির কথা বলতে ইচ্ছা হয়? এখানে তো বীররস-শৃঙ্গাররস এবং আরো কতো সব রসের পাত্র উপচে পড়েছে! তার সামনে আমার দেখা সেই মফস্বলি শ্যামলা বৌটি যে বিকেল হলে গা ধুয়ে চুল বঁেধে তার আপিসফেরতা ততোধিক সাদাসিধে স্বামীটির প্রতীক্ষায় জানলার পাশে দাঁড়িয়ে থাকে দিনশেষের মরে আসা আলোয়, তাকে এনে দাঁড় করাই কী করে? তবু এঁকে দিলাম সেই নারীরই ছবি।
যাক সে আর কী করা। তার চেয়ে বরং ইমরাত খান ও গুলাম মুস্তফা খানের যুগলবন্দিতে শুনুন পূরবী। আর যদি অডিও ডাউনলোড করতে চান তো একটা অসাধারণ গান  আছে, আফতাব-এ-মৌসিকি উস্তাদ ফৈয়াজ খাঁর কন্ঠে। শুনলেই প্রেমে পড়ে যাবেন এমন জিনিস। পুতুল আমি অনেক খুঁজেও নিখিল ব্যানার্জির পূরবী পেলাম না, তবে পুরিয়া ধানেশ্রী পেয়েছি, সেটা কাছাকাছি বস্তু হিসেবে শুনতে পারেন।
সংযোজন: অতন্দ্র প্রহরী পাঠালেন এই  লিঙ্কের  খবর, নিখিল ব্যানার্জির পূরবী কল্যাণ। 


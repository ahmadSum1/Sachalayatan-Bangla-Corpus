এই বালুকাবেলায়: পর্ব ২ (মায়ামি)



নগ্নপায়ে বালিকারা জলে নামে
সমুদ্রের ডাক
অবহেলা করা খুব কঠিন বোধ'য়।
উপত্যকা বেলাতট ঝিনুকের ছাপ
নির্লোম হাড়ের মতো, বালুকার গায়ে
ইতিহাস লেগে থাকে সমুদ্র শৈবাল।
জেলেডিঙি জাল ছুঁড়ে ছুঁড়ে
গোধূলির অন্ধকারে তুলে আনে বড়ো বড়ো মাছ।
সমুদ্র দেখে চাট্টি কবিতার ঢেউ জাগবে না যদি তা'লে কিসের সমুদ্র। প্রেমেন মিত্তির একটা গোটা কবিতার বই-ই লিখে ফেললেন, সেই "সাগর থেকে ফেরা" বলে, আমি একটা কবিতা লিখবো সে আর আশ্চর্য কী!

 মায়ামি অবশ্য কবিদের শহর নয়, কী ওয়েস্টের সাথে হেমিংওয়ে আর টেনেসি উইলিয়ামসের তাও কিছু সহবাসের গল্প আছে। মায়ামি বরং যুবকযুবতীদের শহর, তবে সুনীলের যুবকযুবতীরা নয় যারা শিল্পটিল্প নিয়ে সময় কাটায়, বরং ক্ষীণকটি সুন্দরী বা সিক্সপ্যাকশোভিত যুবকদের কথা বলছি যারা নিজেরাই শিল্পবিশেষ। শহরটাও আর্ট ডেকো স্থাপত্যের জীবন্ত যাদুঘর, এখানে না এলে টের পেতাম না আমার নিজের শহর কলকাতাতে এতো আর্ট ডেকো বাড়িঘর আছে। 

আমরা ছিলাম সাউথ বীচ এলাকায়, ঘোরাঘুরিও সেখানকার সমুদ্রতটেই হয়েছে মূলতঃ। সাদা বালির সুপ্রশস্ত বেলাভূমি, তার পর মায়াবী নীল-সবুজ অগভীর প্রশান্ত সমুদ্র, জল আর বালির সীমান্ত-বরাবর ভীড় থাকলেও জলে নেমে কিছুদূর গেলেই একেবারে ব্যক্তিগত সমুদ্র। ভূমির ঢালও খুব কম, ফলে অনেক দূর গিয়েও গলাজল অবধি যাওয়া হয় না, তাছাড়া ঢেউ এতো হাল্কা যে ডুবে যাওয়ার ভয়ও আসতে চায় না মনে। অনেকে এখানেও জেট-স্কি চালাচ্ছে, তাছাড়া প্যারা-সেইলিংও করছে অনেকে। 

সমুদ্রের বালুতটের পরে চওড়া রাজপথ, তারপর সারি দিয়ে রেস্তোরাঁ বিস্ত্রো, সেখানে সুখাদ্য-পানীয়ের বন্যা বইছে। গরম পড়েছে বলে বিস্ত্রোর উপর সামিয়ানা টাঙানো, তাছাড়া জলীয় বাষ্প ছিটিয়ে তাপনিয়ন্ত্রণ করা হচ্ছে। সারাদিন ঘোরাঘুরি আর জলে দাপাদাপি করে ক্লান্ত ও রোদে-ভাজা হয়ে প্রায় বিকেল নাগাদ একটা এই জাতীয় জায়গায় খেতে গেলাম। জিনিসপত্র খুবই মহার্ঘ, খাদ্যের দাম তবু লেখা রয়েছে, পানীয়ের ক্ষেত্রে তাও দেখলাম না। যাক, ভালো জিনিস উপভোগ করার সময় টাকাপয়সার মায়া করলে চলে? মনকে এই বুঝিয়ে মেগাসাইজ মোহিতো অর্ডার করে বৈকালিক শোভা চাখতে লাগলাম। মেগা মোহিতোই বটে, গ্লাসটা নাক অবধি পৌছে গেছে, উঁচু হয়ে চুমুক দিতে হয়। তবে এতো সুস্বাদু মোহিতো কোনোকালে খাইনি, মুগ্ধ-আপ্লুত ইত্যাদি হয়ে ফুরফুরে মেজাজে আড্ডা চললো ধূমপানের সাথে। পায়েয়া-স্টেক ইত্যাদি সাবড়ে দেখি সন্ধ্যের কাছাকাছি, তখন উঠে পড়লাম। খানিক হঁেটে আরেক ওপেন বারে পৌছলাম যেখানে এক দশাশই সুন্দরী সাঙ্গোপাঙ্গ নিয়ে মঞ্চে নাচাগানা করছেন, মার্গারিটা-সহযোগে সুন্দরীকে আরো সুন্দর লাগলো। স্নান ও বেড়ানোর সুবিধার্থে ক্যামেরার ব্যাগ কাঁধে নিয়ে বেরোনো হয় নি অনেক সময়ই, তাই বর্ণনা শোনানোর বেশি কিছু করতে পারছি না এই জায়গাটায়।
মায়ামিতে অনেকগুলো জায়গাতেই সমুদ্রের সাথে মোলাকাত করা যায়। বে-ফ্রন্ট পার্ক তুলনায় আরেকটু সাজানো গোছানো, তবে স্নানের জায়গা নয় যদিও। পরদিন ওখানে সূর্যাস্ত দেখলাম, মায়ামি এয়ারপোর্টের দিকে রওনা হওয়ার আগে। 


তবে পরদিন দিনের বেলাটা কেটেছিলো এভারগ্লেডস-এ। তার গল্প এবং অনেক ছবি নিয়ে পরের পর্ব (যা এই সিরিজের অন্তিম পর্বও বটে) আসছে এর পর। 


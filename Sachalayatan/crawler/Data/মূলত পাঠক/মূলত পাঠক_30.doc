ঋতুরা আসবে, যাবে চলে



অনেক অহিন্দিভাষী ভারতীয় স্কুলে হিন্দি শিখলেও আমার ক্ষেত্রে তা হয় নি। কাজেই আমার হিন্দিশিক্ষা পুরোপুরিই সিনেমা থেকে। স্নাতকোত্তর পড়াশুনার জন্য খোদ গোবলয়ে গিয়ে পৌছলাম যখন, উচ্চারণ শুনে অবধারিতভাবেই উত্তুরেরা একগাল হেসেই প্রথম কথা বলতো, "বাবুমোশাই"! শুনে গাপিত্তি জ্বলে যেতো, কিন্তু এমন হার্দিক প্রচেষ্টার জবাবে একগাল হাসা ছাড়া আর কী করা যায়। 
 তো এই যখন আমার হিন্দিজ্ঞানের নমুনা তখন গজলের বাণী যৎসামান্যের বেশি বুঝতাম না। পৌরাণিক শৃগালটির মতোই অতএব, "ও সব প্যানপ্যানে প্রেমের ন্যাকামো" এই বলে সব গজল একসাথে বাতিল হতো। সুমনের গানে তখন বাংলা মাতাল, অতএব বাঙালি হিসেবে আমাদের হক আছে এ কথা বলার, এমন একটা দাবিও ছিলো। একটা নিরপেক্ষ দৃষ্টিকোণ থেকে দেখলেই বুঝতে পারবেন, গজল বেচারার পক্ষে আমার মতো শ্রোতার মন জয় করা তখন কতোটা কঠিন। গজলের কঠিন উর্দূ শব্দ এলেই আমি বিচ্ছিন্ন হয়ে যাচ্ছি, আর অর্থ অনুধাবনের চেষ্টা করবো সে সম্ভাবনা তখনই আসবে যখন শ্রদ্ধার চোখে দেখবো এই সঙ্গীতকে, কিন্তু আদ্ধেক মানে বুঝলে শ্রদ্ধা আসবে কোত্থেকে! কাজেই এক ঘূর্ণাবর্তে আটকে গেছে ব্যাপারটা।
এই সময় এক দিন সন্ধ্যায় দেরাদুনের এক বন্ধুর রুম থেকে ভেসে আসছিলো একটা গান। দুরত্ব পেরিয়ে আসতে গিয়ে গানের কথা এমনিতেই হারিয়ে গিয়েছে কিছুটা। কাজেই কানে আসছিলো শুধু সুর। আর সে কী সুর, কখনো গ্রীষ্মের দাবদাহের বিরক্তি আর কখনো প্রবল বর্ষণে শরীরের শান্তি, নানা জাতের মুড দিব্যি ফুটে উঠছে কথার সাহায্য ছাড়াই। রুচেন্দ্রর রুমে দৌড়ে গিয়ে কৌতূহলের অবসান করতেই হলো। আগে নাম শুনিনি এঁদের এমন এক জুড়ি, দুই ভাইয়ের, নাম আহমেদ ও মহম্মদ হুসেইন। রাজস্থানে জন্ম হলেও গোয়ালিয়র ঘরানার শিল্পী। এই ঘরানার বিশেষত্ব হলো সহজ-সরল চলন গানের, বেশি কেরামতি না দেখিয়েও যে শ্রোতার মন ছুঁয়ে যাওয়া যায় তার প্রমাণ এঁদের গান। স্বাভাবিকভাবেই এঁদের গানে রাগের উপস্থিতি আধুনিক গজলের তুলনায় একটু বেশি, কিন্তু তানকারি জাতীয় কিছু নেই। এরা এমন কী হারমোনিও করেন যা বিশুদ্ধবাদীরা সাধারণত করবেন না হিন্দুস্থানী গানে। গানের কথায় কঠিন শব্দ খুব কম, ফলে বুঝতে বিশেষ সমস্যা হচ্ছিলো না। সেই যে তঁাদের সুরের ফাঁদে পা দিলাম, সে ফাঁস এমন করে লাগলো যে এরপর একে একে জগজিৎ সিং, গুলাম আলি, মেহেদি হাসান, হরিহরণ শুনতে শুরু করলাম (এবং ফাঁকতালে হিন্দি ও উর্দূ জ্ঞানের ভাণ্ডার বাড়তে লাগলো)। যাক, প্রথমে সেই ঋতুরঙ্গের গানটা শুনুন, যাতে অন্তরাগুলোয় একেকটা রাগে একেক ঋতুর ছবি আঁকা হয়েছে। আমার অনুবাদ দিলাম নিচে, কিছু স্বাধীনতা নিয়েছি ছন্দের খাতিরে।

ঋতুরা আসবে, যাবে চলে,
তোমাকে কী করে যাবো ভুলে॥
আসবে শীতের সোনা বেলা
উঠোনে করবে রোদ খেলা
দুপুরে উঠবে ফুল হেসে
সন্ধ্যা নামবে অবশেষে
ছোট্ট দিনটা শেষ হলে
দীর্ঘ রজনী ডানা মেলে॥
ঋতুরা আসবে, যাবে চলে,
তোমাকে কী করে যাবো ভুলে॥
দারুণ দাহের দিনে তাপে
দগ্ধ দুপুরে ধরা কাঁপে
নীরবতা করে চিৎকার
ধূলিঝড়ে পৃথিবী আঁধার
সবুজ পাতারা যায় জ্বলে
ফুল ছিলো যতো পড়ে ঢলে॥
ঋতুরা আসবে, যাবে চলে,
তোমাকে কী করে যাবো ভুলে॥
তারপরে বর্ষার দিনে
শ্যামলিমা জেগে ওঠে তৃণে
কালো মেঘে ঢাকে চারিধার
পাখির কূজনে মল্লার
সে গান তোমার কথা বলে,
আমার দু চোখ ভাসে জলে॥
এবার শুনুন এই গানটা। খুব সরল কথা, সুরও সেইরকম। 

এর অনুবাদ আর করলাম না, কারোর অর্থ বুঝতে অসুবিধা হলে জানাবেন। শুনে জানাবেন কেমন লাগলো। নজরুল ভাই (ইউটিউব থেকে গান উদ্ধৃত করতে গেলে মনে পড়ে আপনি যে খেদ করেছিলেন তার কথা), ও আর যাঁরা ইন্টারনেটের সীমাবদ্ধতার কারণে শুনতে পারছেন না, মেইল মাধ্যমে শোনানো যেতে পারে, জানাবেন।
আপাতত এই, অনেক বকবক হলো এবার গান শুনুন মন ভরে। 


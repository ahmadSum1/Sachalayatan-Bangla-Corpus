এক ডজন হাইকু



সবুজব্যাঙ কিরিগাছ চেরীফুল
তুলিরেখার কবিতা ও মন্তব্যের ফল এই লেখা, কাজেই গালাগাল ঐ অ্যাকাউন্টে যাবে। ভালো লাগলে আমি রইলাম।
------------------------------------
১
যে ঘর ছেড়ে
এসেছি, সেথা আজ
চেরী ফুটেছে ।
In my old home
which I forsook, the cherries
are in bloom.
- Issa (1762-1826)
হাইকু লেখা জাপানি ভাষায় সোজা হলেও হতে পারে, বাংলায় বেদম কঠিন। নিয়মের নিগড়ে বাঁধা, যে নিয়মগুলো জাপানি ভাষার মতো ক'রে বাংলায় প্রয়োগ করা প্রাণান্তকর। আর আমার জাপানি জ্ঞান হিরাগানা কাতাকানাতেই শেষ, কাজেই কাঞ্জি-বিহনে পড়তেই পারি না তো মানে কী বুঝবো আর অনুবাদই বা কী করবো। অতএব ইংরিজি ভরসা। 
গোড়াতেই একচোট নিয়ম শুনিয়ে ভয় খাওয়াতে চাইছিলাম না, কিন্তু আমার কষ্টটা আপনাদের না বোঝালে ঠিক শান্তি হচ্ছে না। তো এই হলো মোটামুটি নিয়ম, নিয়মগুলো বুঝে নিতে উপরের হাইকুটা দেখুন।
(ক) তিন লাইনের ১৭ মাত্রার কবিতা, মাত্রা ভাগ ৫-৭-৫
যে / ঘ / র / ছে / ড়ে
এ / সে / ছি / সে / থা / আ / জ
চে / রী / ফু / টে / ছে
(খ) কবিতাটা দুটো লজিকাল ভাগে বিভক্ত থাকবে, যার মাঝে পাঁচিল বা সেতু হয়ে বসে থাকবে কিরেজি ব'লে একটা বস্তু। এটা অনুসর্গ বা অব্যয় জাতীয় কিছু, একটা চালু উদাহরণ হলো "কা", অনেকটা "কি রে তুই যাবি তো?"র 'তো' যেমন। ইংরিজিতে লোকে সিলেবল মেলাতেই গলদঘর্ম হয়, কিরেজির কাজ চালায় যতিচিহ্ন দিয়ে। আম্মো তাই করেছি, কমা দিয়ে সেরেছি। 
(গ) প্রত্যেকটি হাইকুতে একটা ক'রে কিগো থাকবে। এটা একটা ঋতুনির্দেশক শব্দ, আমাদের রাগগুলো যেমন অনেকক্ষেত্রেই ঋতু বা দিনের কোনো ভাগের সাথে জড়িত, হাইকুরাও তেমনি। তো এই কবিতায় গ্রীষ্ম শীত হেমন্ত কি বসন্তের নাম নেওয়া চলবে না, কে কার ভাশুর-ভাদ্রবৌ কে জানে, কাজেই ওই ইঙ্গিত ভরসা। অতএব আসবে চেরীফুল, ভোমরা, বরফ, ঝরাপাতা, চাঁদ, কুনোব্যাঙ, আগডুম বাগডুম নানা জিনিস। এইটে নাকি থাকতেই হবে। ইংরিজিগুলোয় থাকে না প্রায়শই। কিছু জাপানি হাইকুও কিগো-মুক্ত, তবে বিশুদ্ধবাদীরা সেগুলোকে দেখে নাক সঁিটকে চলে যাবে। আমার অনুদিত সবগুলোয় কিগো নেই যদিও।
ব্যাস এই হলো নিয়মাবলী। পড়ে প্রথম প্রথম আপ্লুত হবেন সে সম্ভাবনা কম, এতে বোধ হয় অ্যাকোয়ার্ড টেস্টের দরকার হয়। যাক, পড়ুন, ভালো লাগলে লিখতেও থাকুন। আরো ক'টা উদাহরণ দিয়ে আমি কেটে পড়ি। 
২
মজা পুকুরে
ঝুপুস! লাফালো ব্যাঙ-
জলের শব্দ ।
- মাৎসুয়ো বাশো
৩
দেখবে এসো -
একলা পাতা ওই
কিরির ডালে ।
- মাৎসুয়ো বাশো
৪
পঁিপড়ে মারি
একটা, দেখল তা
তিনটে ছেলে ।
- শুসোন কাতো
৫
রাত ও চাঁদ,
পড়শীর বাঁশীতে
বেসুর বাজে !
- কোজো
৬
উড়লো কাক -
সন্ধ্যাকাশে দোলে
শুকনো গাছ ।
- সোসেকি নাৎসুমে
৭ 
চাষীমেয়েরা
কাদামাখা, নয় তো
তোদের গান ।
- রাইজান
৮ 
হিমেল রাতে
চাঁদও কি ঘুমায় ঐ -
দিঘির জলে?
- রিউসুই
৯ 
বিদ্যুচমক
বনের মাঝে; জল
দেখতে পাই ।
- মাসাওকা শিকি
১০
বাতাস বলো -
কোন পাতাটা ঝ'রে
পড়লো ব'লে?
- কিওশি তাকাহামা
১১
আকাশ নেই
নেই জমিন - তবু
তুষার পড়ে ।
- হাশিন
১২
শরতদিনে -
যে আয়নাতে চাই
পিতার মুখ !
- কিজো মুরাকামি
 

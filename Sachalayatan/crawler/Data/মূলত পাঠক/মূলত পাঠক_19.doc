অধরা মাধুরী



 কারো মুখের দিকে তাকালে প্রথম যেখানে নজর পড়ে তা হলো চোখ। গোলাকার, ডিমের মতো, পানপাতা কিংবা অশোককুমার ধাঁচের ষড়ভুজ, মুখ যে আকারেরই হোক না কেন, চোখ তার মধ্যে সব চাইতে দৃষ্টি আকর্ষক বস্তু। দুটি চোখের মাঝখান দিয়ে নেমে যাওয়া নাসিকার পদতলে যে ঠোঁটজোড়া, কাব্যে সাহিত্যে তার কদর কিন্তু সে তুলনায় কম। তবে কবি যতোই বলুন 'আমার নয়নে তব দৃষ্টি গেছো রাখি', এবং সৌন্দর্যবর্দ্ধনে তার ভূমিকা যতো বড়োই হোক, আসল রূপমাধুরীসুধা আস্বাদন কিন্তু হয় ঐ অধরমাধ্যমেই। অধরোষ্ঠের যুগলবন্দী নিয়েই আজকের কাহিনী, যদিও এ ঘটনা পুরোপুরি বানানো নয়।
রবীন্দ্রনাথ তাঁর বিলাত প্রবাসকালে ইংরেজ রমণীদের সৌন্দর্যে অভিভূত হয়ে 'য়ুরোপযাত্রীর ডায়ারী'তে তার অকুণ্ঠ প্রশংসা করেছেন। তাতে চোখের প্রসঙ্গে 'দীর্ঘপল্লববিশিষ্ট নির্ম্মল নীল নেত্র' লিখলেও অধরবর্ণনায় স্রেফ 'পাতলা টুকটুকে ঠোঁট' বলে সেরে দিয়েছেন। কবিগুরুর যে বিশ্বাস 'ইংরাজ মেয়েদের মতো সুন্দরী পৃথিবীতে নেই', সে কথা যদিও বা মেনে নিই, তাদের ঠোঁটের এমন দায়সারা বর্ণনা কিছুতেই মানা যায় না। সত্যি বলতে কী, আজকের দিনে যখন গাঢ় বর্ণের ওষ্ঠরঞ্জনী ছাড়াও সুন্দরীদের চলে তখন সেই পারিজাতের পাপড়ির আসল রঙ দেখতে পেয়ে আমার পুলক বেড়েছে বই কমে নি। মধুক্ষরা বাক্যের সাথে পাপড়িদুটির আলোড়ন, দাঁতের মৃদু চাপে তার রক্তিম হয়ে ওঠা, হাস্যরোলের সাথে তার বিস্তার, অথবা আবেগঘন মুহূর্তে থরথর কম্পন, এর যে কোনোটি নিয়েই লিখে ফেলা যায় গোটা একটা কাব্য। শীতের সকালে দীর্ঘ কালো কোটে আবৃত শুভ্রতনুর ছবিটিতে রক্তিম ঠোঁটজোড়া ফোকাল পয়েন্ট হয়ে ওঠে। নারীর এই একতরফা রূপবর্ণনায় কেউ অধৈর্য হয়ে উঠলে বলি, সুদর্শন য়ুরোপীয় পুরুষের ঠঁোটও সুন্দর। তবে নারীপুরুষ নির্বিশেষে এদের অধরবৈশিষ্ট্যে যে মিলটা চোখে পড়ে তা হলো ঠোঁটের লঘুভার সৌন্দর্য। পাতলা ঠোঁটই এই সনাতন বিচারে সুন্দর। অথচ ভারতীয় মুখাবয়বের শোভাবিধানে ওটা ততো গুরুত্বপূর্ণ নয়। শ্রীরামকৃষ্ণদেব তো পাতলা ঠোঁটের লোকেদের বেশ সন্দেহের দৃষ্টিতেই দেখেছেন, এদের বিশ্বাস করা নাকি বুদ্ধিমানের কাজ নয়। য়ুরোপীয় সৌন্দর্যের মাপকাঠিতে পাত্তা না পেয়ে এই সান্ত্বনাবাক্যটি বেশ প্রাণ-শীতল-করা ঠেকে আমার কাছে।
শ্রীরামকৃষ্ণের এই সার্টিফিকেটে অবশ্য সবচাইতে বেশি খুশি হওয়ার কথা গৌরবের। আমার কলেজজীবনের এই সহপাঠীর অধরটি ছিলো বেশ পুরু। চেহারা মন্দ নয়, তবে ঠোঁটজোড়া দেখে টিনটিনের গল্পের সেই হাবসী জাহাজযাত্রীদের কথাই মনে আসে। আমরা বন্ধুরা অবশ্য এর একটা ভালো দিক ভেবেচিন্তে খঁুজে পেয়েছিলাম, গৌরবের বৌ যে অন্তত একটা ব্যাপারে সুখী হবে সে বিষয়ে সংশয় ছিলো না। এ আলোচনাটা গৌরব নিজেও খুব উপভোগ করতো। ঠোঁটের উপর তখন জ্বলজ্বল করতো যে হাসিটা, তা দেখে বোঝা যেতো যে অধরাস্ত্রপ্রয়োগে সুখদানের প্রক্রিয়াটা পরীক্ষা করে হাতেনাতে ভালোই ফল পেয়েছে। এর বান্ধবী সুনীধিকে আমরা কেউই দেখিনি, তাই অধরসুধাপানে কোন অমর্ত্যের আস্বাদ পেয়েছে সে জেনে নেওয়া হয় নি। এভাবেই পড়াশুনোর নামে যাবতীয় বেলেল্লাপানা এবং হোস্টেলজীবনের সঙ্গসুখের দিন সাঙ্গ করে এরপর আমরা নিজের নিজের পথ ধরলাম।
বছর দুয়েক পর আরেক বন্ধুর কাছে গৌরব ও সুনীধির খবর পেলাম। এই বন্ধুটি সুনীধির মতোই মারোয়াড়ি, এবং সে সুনীধির স্কুল জীবনের বন্ধু বলে পরেও এদের মধ্যে ভালোই যোগাযোগ ছিলো। ওর থেকেই জানলাম, সুনীধির বাড়ি থেকে মছলিখোর বাঙালি ছেলেকে জামাই বলে মেনে নিতে পারে নি। অতঃপর সুনীধি একটি স্বজাতীয় ছেলেকে নিজেই দেখেশুনে বিয়ে করেছে। এ বিষয়ে গৌরবের বক্তব্য জানা বা ওকে সহানুভূতি জানানো, কোনোটাই করা গেলো না। খনিজ তেল উত্তোলনের এক সংস্থায় যোগ দিয়ে সে তখন দেশে দেশে জলে স্থলে ঘুরে বেড়াচ্ছে। 
সুযোগ মিললো এরও বছরখানেক পরে, গৌরবের সাথে দেখা হলো কলকাতায়। পুরোনো দিনের গল্প ও 'তরলিত চন্দ্রিমা' চাখতে চাখতে একসময় সুনীধি-প্রসঙ্গ উঠলোই। আজকের যুগে পরিবারের এমন বাধ্য মেয়ে যে সুদুর্লভ সে কথা ভেবে গৌরবকে বলছিলাম এমন মেয়েকে একবার চোখের দেখা দেখবার ইচ্ছে রয়ে গেলো। অদেখা রয়ে গেলেন সেই সৌভাগ্যবান মানুষটিও যিনি এমন এক নারীরত্ন লাভ করলেন। আমার কথায় গৌরবের সেই বিখ্যাত ঠোঁটে যে অর্থপূর্ণ তীর্যক হাসি ফুটে উঠেছিলো তার অর্থ তখন বুঝিনি। 
বুঝলাম, যখন কিছুদিনের মধ্যে গৌরবের কাছ থেকে ই-মেইল মারফত সুনীধির বিয়ের একটি ছবি পেলাম। বিয়ের সাজে বরবধূর যুগলমূর্তি। গৌরব সে ছবি কোত্থেকে পেয়েছে বলে নি, তবে আন্দাজ করতে পারলাম। ছবিতে সুনীধিকে বেশ সুন্দর লাগছে, বধূবেশে যেমন লাগে সব মেয়েকেই। কিন্তু তার পাশে দাঁড়ানো মারবারপ্রদেশীয় বরবেশে সজ্জিত যুবকটির দিকে যখন নজর গেলো, তখন তার চোখ দুটি নয়, প্রথমেই চোখে পড়লো তার ঠোঁটজোড়া। হাসিমাখা পুরুষ্টু এক জোড়া ঠোঁটে লেখা রয়েছে অমৃত আস্বাদনের প্রতিশ্রুতি। গৌরবকে না পেলেও সুনীধি তার পরিচিত সুধাভাণ্ডের খোঁজ নিয়েই পতির ঘর করতে গিয়েছে। 


কবিতাকথন ৫: বিকেলের ছবি



বিকেল নিয়ে সহজসরল কবিতা একখানা। একটা বড়ো জলরঙ ছবি এঁকেছিলাম আগে, তার একটা অংশ কেটে নিয়ে জুড়ে দিলাম সাথে, বিকেলের ছবি হিসেবে। আপনার বিকেল কীরকম, এখন, বা শৈশবকৈশোরে? লিখতে বসে কতো পুরোনো ছবি মনে আসে, গুরুত্বহীন সাধারণ তাই কখনো ভাবিনি তাদের কথা, কিন্তু আমার বিকেল যে সেই সব ছবিরই কোলাজ। আপনার ছবির কথাও শুনতে চাই, এ হলো ইন্টারঅ্যাক্টিভ কবিতা। 
বইয়ে তো গান দেওয়া যায় না। কিন্তু এখানে যখন সে সুযোগ আছে তখন আপনার কবিতাপাঠের অভিজ্ঞতাকে আরো াসজিয়ে দিই। কবিতা পড়তে পড়তে সাথে এই মিষ্টি গানটা শুনতে থাকুন, আমার মালতীলতা ওগো কী আবেশে দোলে। যাঁরা ধ্রুপদী সঙ্গীত শুনতে চাইবেন তঁাদের জন্য রইল পালুষ্করসাহেবের কন্ঠে গৌড় সারং।
দুপুরের কড়া রোদ পড়ে এলে চালতার বড়ো বড়ো পাতা
রোদ মোছে ভেজা ভেজা গা থেকে তাদের,
চুল বাঁধে, বিকেল আসবে বলে সাজে
রোদ খেয়ে পরিপুষ্ট আচারের শিশি
এইবার ঘরে যাবে, তার আগে কিশোরীর হাতে
খানিক লুন্ঠিত হয়, ছাদের দেয়ালে
নয়নতারার পাতা দুপুর রোদ্দুরে ম্রিয়মান
বিকেল আসলে তারও শেষ হবে ঝলসানো দিন
বিকেলে নবীনপ্রেম, গানের রেওয়াজে ফাঁকি দিয়ে
একজোড়া ভীরু চোখ ছোড়দার বন্ধুদের ঝাঁকে
চায়ের পেয়ালা দিতে আঙ্গুল স্পর্শে লেখা চিঠি
দরজায় কড়া নাড়ে দিবাশেষে ঠিকেকাজ মেয়ে
বিকেল মানেই তার বাড়ি বাড়ি বাসনের স্তুপ
জানলা গরাদ ধরে একা শিশু চেয়ে দেখে মাঠ
কুব্ কুব্ ডাক ডেকে পরিশ্রান্ত পাখি
ডানা ঝেড়ে উড়ে গেলো বিকেলের আলো ঠোঁটে নিয়ে


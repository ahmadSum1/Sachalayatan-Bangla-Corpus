কবিতাকথন ৪: সনাতন



দেওয়ালে স্মৃতির মতো ঝুলে থাকে ফোটোগ্রাফ
বাকিদের ঠাঁই অ্যালবামে
অতীতকে বাক্সে ভ'রে, সযতনে সাজানো জীবন
তারও আছে নানাবিধ, হায়ারার্কিক্যাল
সেই িবধি মেনে নিয়ে চিলেকোঠা ঘরে
তক্তপোষের তলে দিদিমার রমণীর গুণ,
ভাঙা কাঁচ হাল ছাড়ে, ধুলোবালি
ফুরোনো প্রেমের ভাঁজে ভাঁজে
অস্বচ্ছ ঘোলাটে চোখে চেয়ে থাকে প্রপিতামহেরা
শৈশবও বয়স্ক হয়, কিশোর ভারতী
কারও ভোগে লাগবে না, দিন ফুরিয়েছে
সাঁঝের তারকা গান বিবর্ণ শরীর
সব খেলা সাঙ্গ হলে একে একে নিভিছে দেউটি
সন্ধ্যার বাতাসে তার বিষণ্ণতা ঢেলে চলে কামিনীর ফুল
সকলি তামাদি হয়, জীর্ণ হয় স্মৃতির মলাট
শতাব্দী সাগর পারে জাগে শুধু ধ্রুবতারা রবীন্দ্রনাথ।


ছবিতে গল্প ৭: পাখপাখালি



পাখি হলো একটা অডিও-ভিস্যুয়াল ব্যাপার, তার ছবি অসম্পূর্ণ থাকে যদি ডালে বসে পুচ্ছ নাচিয়ে সে কিচিরমিচির না-ই করলো। তবে কি না সুন্দরী ললনাদের ক্ষেত্রে দুর্জনে বলে (আমি কিন্তু বলি না একদম, কেউ রাগ কইরেন না) হিস্ট্রি জিওগ্রাফি দুটো একসাথে ভালো হওয়া একটু কঠিন। পাখির ব্যাপারটাও খানিকটা তাই, দেখতে সুন্দর পাখিগুলোর ডাক একেবারেই এলেবেলে, আর যারা গান শোনায় তারা পাতার ফাঁকে লুকিয়ে থাকে দেখতে তেমন নয় বলেই বোধ হয়। আমি নিশ্চিত এর ব্যতিক্রম আছে, প্রকৃতিপ্রেমিক জানাবেন শিগগিরই, তবে আমার মতো পাখি-অজ্ঞ লোকের কাছে ময়ূর আর কোকিল এই থিয়োরির প্রমাণ। যাক আর কথা না বাড়িয়ে একে একে পাখিদের হাজির করা যাক। প্রকৃতিপ্রেমিক ইতিমধ্যেই এদের প্রায় সকলেরই নামধাম দিয়ে দিয়েছেন, সেই তথ্য লেখায় জুড়ে দিচ্ছি।
১) এইটে সম্ভবতঃ লালমুণ্ডু শকুন (Red-headed Vulture), যদিও উইকির ছবিতে পাখির ঠোঁট কালো আর আমার দেখাটির সাদা। উইকি লিঙ্ক
 প্রথমেই একটা কিম্ভুত পাখি, এইটা এভারগ্লেডসের পথে জলার ধারে সদলবলে ঝিমোচ্ছিলো। আকারে বেশ বড়ো, খানিকটা শকুনের মতো, তবে গলাটা আকৃতি ও রঙের হিসেবে আলাদা রকমের।

২) আমেরিকান রবিন (American Robin)। উইকি লিঙ্ক।
এইটা বাড়ির সামনে টুকটুক করে হঁেটে বেড়াচ্ছিলো, পোকাটোকার খোঁজেই বোধ হয়। চেহারা তো শালিখ কি ময়নার মতো, ওদের মার্কিনি মাসতুতো ভাই (বা বোন) হবে হয়তো।

৩) ম্যালার্ড, স্ত্রী (Mallard)। উইকি লিঙ্ক
এই ছবিটা একটু পুরোনো, বস্টনে তুলেছিলাম, ক্যামেরাও আলাদা ছিলো। জলের ধারে নার্সিসিস্টিক হাঁস, নিজের ডানার শোভা দেখে নিজেই মূর্চ্ছা যাচ্ছে।

৪) রেড-উইঙ্গড ব্লাকবার্ড (Red-winged Blackbird)। উইকি লিঙ্ক।
এটাও পুরোনো ছবি। ছোটো পাখি, এই কম্পিটিটিভ দুনিয়ায় ডানার ঐ লাল ছোপটুকু ছাড়া ওর জাহির করার বিশেষ কিছুই নেই। তাই নিয়েই ঘাসের মধ্যে তিড়িংবিড়িং করে লাফিয়ে বেড়াচ্ছে।

৫ ব্লু জে (Blue Jay) উইকি লিঙ্ক
এবারের ভদ্রলোকের দু খানা ছবি (নাকি ভদ্রমহিলা?)। কাজলটানা চোখ নিয়ে ফোটো তোলা দেখছে, ভাবখানা এমন যেন, ছবি তুলছো তোলো তবে বেশি কাছাকাছি এসো না, তাইলে কিন্তু কেটে পড়বো ফুরুৎ করে।

ঐ মহাশয়েরই ছবি, পেছন থেকে নেওয়া। ডানাজোড়া আর লেজ এতো সুন্দর রঙবাহারি যে চোখ ফেরানো যায় না।

৬) পানকৌডি় (Cormorant)। উইকি লিঙ্ক
এই ছবিটা কী ওয়েস্টের পথে, গাড়ি থেকে তোলা, ছবির মান তাই তেমন সুবিধার নয়।

৭) সী গাল (Sea gull)। উইকি লিঙ্ক
এই ছবিটা ওশেন সিটির কাছে সমুদ্রতীরে তোলা। পাখি হিসেবে এর মাহাত্ম্য তেমন কিছু নেই, তবে ছবি হিসেবে আমার পছন্দের, তাই দিয়ে দিলাম। লেখার শুরুতেই সী গালের আরেকটা ছবি আছে, শিকাগোর পীয়ারে তোলা। নন-ডিজিটালে এক ক্লিকে ঐ ছবি তুলে খুব তৃপ্তি হয়েছিলো। এই ছবিটাও নন-ডিজিটালে তোলা (ক্যানন ইওএস ৩০০)।

৮) নর্দার্ন কার্ডিনাল, পুরুষ (Northern Cardinal)। উইকি লিঙ্ক
শেষ করি এই লাল-টুকটুকে পাখির ছবিটা দিয়ে। যে বারান্দার বনের কথা আগে একবার লিখেছিলাম, এই রূপসী সেখানেই দর্শন দিয়েছিলো। সেখানে একটা বাসাও আছে তার, তবে সেইটা বোধ হয় সামার হাউস। মাঝে মাঝে ঘুরতে আসে, রোজ ফেরে না। তবে যখন আসে, রূপে আলো করে দেয় ঐ এক চিলতে বনানীকে।




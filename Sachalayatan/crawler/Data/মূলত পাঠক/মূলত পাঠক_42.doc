বায়োস্কোপের বাক্স ১২: গণশত্রুরা, এবং খোঁয়াড়ি



বেরিয়েছিলাম ফোর্থ অফ জুলাইয়ের আতশবাজি দেখতে, কিন্তু রাস্তার জ্যামে আটকে গিয়ে গাড়িতে বসে বাজির ধোঁয়ার গন্ধ শুঁকেই সাধ মেটাতে হলো। তখন কী আর করা, থিয়েটারে গিয়ে পৌছলাম কিছু একটা যদি দেখা যায় এই ভেবে। রাত এগারোটার পর অনেক মুভিরই আর শো থাকে না, কাজেই বাছাইয়ের সুযোগ কম। দেখলাম "পাবলিক এনিমিস"। এই পোস্টে মূলত তারই গল্প। দ্রোহী দেখলাম দেখতে আগ্রহী, যদি তাঁর কাজে লাগে তো আরো ভালো।
 আমি জনি ডেপ-এর মোটামুটি ফ্যান হলেও ক্রিস্টিয়ান বেইল-এর তেমন পাঙ্খা নই। তবে এ ছবি মূলত জনি ডেপ-এর। হাতে ধরা ক্যামেরা দিয়ে অনেক ছবিই তোলা হয় আজকাল, তবে তার সাধারণতঃ দুটো কারণ থাকে। এক, বিষয়ভিত্তিক, যেমন "রেচেল গেটিং ম্যারেড", যেন বিয়ের লাইভ ভিডিও। আর দুই, কম বাজেটের ইন্ডি ছবি, সেখানে ট্যাঁকের টানেই এই কায়দা করতে হয়। "পাবলিক এনিমিস"-এ এই দুটি কারণের কোনোটাই নেই, তাও যে কেন এই ফরম্যাট কে জানে! অবশ্য তার সাথে হাই-ডেফিনিশন ডিজিটাল ফিল্‌মে তুলে চলচ্চিত্রের চেহারা নাকি বদলে দিতে চাইছেন চলচ্চিত্রকার মাইকেল মান। হবেও বা! তবে আমি বিজ্ঞজন নই, এই তথাকথিত বিপ্লবের আগামাথা বুঝলাম না। হলিউডের প্রচলিত ফরম্যাট ছেড়ে বেরোতে হলে এই ছবিটা তার জন্য উপযুক্ত প্লট নয় বলেই মনে হয়। মুখ্য দুই অভিনেতা ছাড়াও আছেন অস্কারজয়ী মারিয়ন কোটিলার্ড, বিলি ক্রুডাপ, আর ছোট্টো ছোট্টো চরিত্রে লিলি টেইলর, চ্যানিং টাটুম, লিলি সোবিয়েস্কি, ডেভিড ওয়েনহ্যাম এঁরা। এঁরা সবাই যদি মিনিমাগনায় খেটে না থাকেন তো একটা ট্রাইপড অন্ততঃ জোগাড় করতে পারলি না বাপধন? অ্যাকশন হলেই ক্যামেরার ঝাঁকাঝাকি, কী উৎপাত! কোনো নান্দনিক কারণ আমি তো ভেবে পেলাম না, নেহাৎ সাদামাটা অ্যাকশন ছবি বৈ তো নয়। তবে এইখানে একটা ভালো জিনিসের কথা বলি, বন্দুকের গুলির এমন বাস্তব আওয়াজ সিনেমায় শুনি না, একেবারে ট্যারারারা করে ফাটছে, খুবই রিয়ালিস্টিক। আরেকটা গুরুত্বপূর্ণ পর্যবেক্ষণ হলো এই যে, এই চাঁছাছোলা ক্যামেরায় অভিনেতাদের ক্যামেরার সামনে স্বাচ্ছন্দ্য কতোটা সেটা পরিষ্কার বোঝা যায়। কোনো কোনো দৃশ্যে এমনকি জনি ডেপকেও একটু আড়ষ্ট লাগছিলো, বাকিদের অবস্থা খুবই কঠিন একমাত্র মারিয়ন কোটিলার্ড ছাড়া। 
ডিপ্রেশনাক্রান্ত আমেরিকার মিড-ওয়েস্টের অপরাধের গল্প, সামাজিক তাৎপর্য্য নিয়ে বিশেষ কোনো বক্তব্য নেই। বরং জন ডিলিঙ্গার (জনি ডেপ) কেমন ঝপাঝপ ব্যাঙ্ক লুটতে পারে বা রমণীহৃদয়, সেই নিয়েই আখ্যান। সমস্যা হলো এই যে, "ক্যাচ মি ইফ য়ু ক্যান" ছবিতে যেমন প্রতারণার স্ট্রাটেজি বা পরিকল্পনা ব্যাপারটা থাকায় দেখতে চমৎকার লাগে এখানে সেই ব্যাপারটাই নেই। কাজেই বন্দুক উঁচিয়ে ব্যাঙ্কে ঢুকে গুলি টুলি চালিয়ে লুঠ তো হলো (এবং অনেক বার হলো), কিন্তু তা নিয়ে দর্শকের কেন আগ্রহ হবে সেইটে কিছু বোঝা গেলো না। যেহেতু বাজেট তেমন কিছু বেশি নয়, তাই পিরিয়ড পিসে পুরোনো আমেরিকা দেখার যে সুখ তাও বিশেষ জুটলো না। ট্রু স্টোরি নিয়ে ছবিও তো খুব কম হয় না কাজেই তাতেও পুলকিত হওয়া গেলো না। দেখতে দেখতে ভাবছিলাম শেষটায় নিশ্চয়ই কিছু চমক থাকবে, নইলে জনি ডেপ, মারিয়ন কোটিলার্ড আর ক্রিস্টিয়ান বেইল কেন করবে এই সিনেমা। কিন্তু সে গুড়েও বালি। শেষতক হতাশ হয়ে বাড়ি ফিরলাম।
এই অবধি লিখে মনে হলো, হতাশার গল্পই শুধু শোনালাম, এটা ভালো কথা নয়। তাই সম্প্রতি থিয়েটারে গিয়ে আর যা যা ছবি দেখেছি তার মধ্যে বেশ উপভোগ করেছি "দ্য হ্যাঙ-ওভার"। যাঁরা "ড্যুড হোয়ার ইস মাই কার" দেখেছেন তাঁদের খুব চেনা লাগবে মোদ্দা ব্যাপারটা। ব্র্াডলে কুপার আমার ধারণা আগামী দিনে আরো সফল অভিনেতা হতে চলেছেন, ওঁর আগের ছবি দেখেই আমার এমন একটা ধারণা হয়েছিলো। এবার সেটা আরো পাকাপোক্ত হলো, যাঁদের সন্দেহ আছে তাঁরা ভবিষ্যতে মিলিয়ে নিতে পারেন। জাস্টিন বার্থা ন্যাশনাল ট্রেসার-এর মতো এক্সক্লুসিভলি বাচ্চাদের জন্য তৈরি সিনেমায় ভালোই করেছিলো কিন্তু এখানে বড়ো কম ফুটেজ পেলো। মজার সিনেমা, মন ভালো করে দেয়। সময় সুযোগ থাকলে দেখে আসতে পারেন। সাথে হিথার গ্রাহাম রয়েছে চোখের আরামার্থে। 
রটেন টোমাটো সাইটে একটা ভালো জিনিস দেখলাম, আপনাদের সাথে শেয়ার করি। যাঁরা চলচ্চিত্রের পটভূমি ও স্থানমাহাত্ম্য নিয়ে আগ্রহী তাঁদের কাজে লাগবে। আমেরিকার প্রতিটি প্রদেশের পটভূমিতে যে সব পটভূমি-ইনটেনসিভ ছবি হয়েছে তার মধ্যে থেকে একটি করে বেছে নিয়ে এই তালিকা, মানচিত্রে কোনো প্রদেশে ক্লিক করলে তার রিপ্রেসেন্টেটিভ ছবির বর্ণনা পাওয়া যাবে। প্রদেশ ও ছবির নামের তালিকা বানিয়ে লাগিয়ে দিলাম। 

Public Enemies (2009)
Directed by: Michael Mann
Cast: Johnny Depp, Christian Bale, Marion Cotillard, Billy Crudup, Channing Tatum, Leelee Sobieski, Lili Taylor
The Hangover (2009)
Directed by: Todd Phillips
Cast: Bradley Cooper, Justin Bartha, Heather Graham, Zach Galifianakis, Ed Helms, Mike Tyson, Rachael Harris
 

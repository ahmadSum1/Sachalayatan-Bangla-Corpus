৩৭৭ নম্বরের ধারাপাত



অনেক দিন লেখা হয় না কিছু। শুধু সচলে নয়, লেখালেখিই বন্ধ। কেন কী বৃত্তান্ত সে কথা থাক। কিন্তু এ জিনিস তো চলতে দেওযা় যায় না, অতএব আবার কলম ধরার দরকার হলো। লেখাহীন বন্ধ্যা দিনরাত সরীসৃপের মতো শীতল ও শ্লথ, এই ব্যক্তিগত কুযা়শায় সূর্য উঠুক আজ। আনন্দ হয় এই দেখলে যে আমার অনুপস্থিতিতে কযে়কজন সচলের বন্ধু আমার অভাব বোধ করেছেন, বা অন্ততঃ ভুলে যান নি। ধন্যবাদ না দিয়ে বরং কৃতজ্ঞতা জানাতেই জানিযে় যাই স্নিগ্ধা-তুলিরেখা-সিরাত-মামুন-ইশতি-রণদীপম বসু, এঁদের নাম।
 জীবন অবশ্য থেমে থাকে নি সেজন্য এযাবৎ। সুখেদুঃখে দিন গেছে যেমন যায় দিন। একই সাথে এমন দুটি ঘটনা ঘটেছে সম্প্রতি যার জন্য স্বদেশের জন্য যুগপৎ গর্ব ও লজ্জা বোধ হয়। একদিকে যেমন দেড়শো বছরের পুরোনো কুৎসিত ৩৭৭ ধারা নাকচের মাধ্যমে মানুষের স্বাভাবিক প্রবৃত্তির অপরাধমুক্তি ঘটে, অন্যদিকে তেমনি মহারাষ্ট্রে মন্ত্রীমশাই সিআইডিকে নির্দেশ দেন মুসলিম পুরুষেরা হিন্দু মেযে়দের ফুসলিযে় বিযে় করছে কিনা তার তদন্ত করতে! হায় একবিংশ শতাব্দী, এ-ও দেখতে হলো আধুনিক বিশ্বের মানুষকে। আমি ক্লান্ত হযে় দেখি মানবতার এই অপমানে সরব হয় সেই কযে়কটি কণ্ঠস্বরই মাত্র, সেই মেধা পাটেকর, নন্দিতা দাশ, মহাশ্বেতা দেবী, অরুন্ধতী রায়! পুরুষেরা এখন অন্তঃপুরবাসী, খাঁটি রোল রিভার্সাল ঘটে গেছে কবে যেন, সবার অগোচরে। তাই অবশিষ্ট কযে়কজন পুরুষকে আক্ষরিক অর্থেই ভক্তি করতে আমার দ্বিধা হয় না, জয় গোস্বামী, কবীর সুমন, বিক্রম শেঠ, শুভাপ্রসন্ন এঁদের ব্যক্তিগত জীবনের কথা জানতেও চাই না আর। মেরুদণ্ডহীনতার মড়কে ঠগ বাছার অবকাশ থাকে না। 
৩৭৭ ধারায় মানবতার নিরন্তর অপমান নিয়েই এই লেখা। অন্য ঘটনাটি নিয়ে এখনো যথেষ্ট লেখা পেলাম না নেটে, তবে উল্লেখ করা জরুরি ছিলো।
১৮৬০ সালে ব্রিটিশ শাসকের ভিক্টোরিয়ান মতাদর্শের আলোয় (নাকি অন্ধকারে) প্রণীত হয়েছিলো এই আইনটি। বিশদ পাবেন উইকি ও অন্যান্য বহু জায়গায়। এই আইনে সমকামের উল্লেখ না থাকলেও এবং এর কাগজে কলমে কোনো প্রয়োগ সাম্প্রতিক কালে না হলেও এর অপব্যবহার হয় প্রতিনিয়তই। যে দেশে সাবালক নারীপুরুষকে পার্কে বসতে দেখলেও হাবিলদার এসে হুমকি দিয়ে পয়সা আদায় করে, সেখানে এমন সোনার ডিম-পাড়া হাঁসকে লালনপালন করেন না আইনরক্ষকেরা এ কথা যাঁরা বিশ্বাস করেন তাঁরা মনে মনে অন্ততঃ রামরাজ্যের বাসিন্দা। মজার ব্যাপার হলো যাঁরা এ আইনের প্রবক্তা তাঁদের দেশে এ আইনই যে শুধু তামাদি ও বাতিল হয়ে গেছে তাই নয়, সেখানে এখন সমকাম বিবাহ আইনসিদ্ধ। আমরা অবশ্য সাহেবদের তাড়ালেও ভক্তি কিছু কমতে দিই নি, এবং সম্প্রতি যখন সে আইনের জোর খাটিয়ে লখনৌতে এই ঘটনাটি ঘটে তখন হর্ষোৎফুল্ল অবধি হয়েছি। ৩৭৭ ধারা নাকচ করার জন্য বহু বছরের প্রচেষ্টার ফল যখন ফলতে চলেছে তখন এই আমরাই আবার মুখর হয়েছি নানা প্রশ্ন নিয়ে। 
জেসিকা থম্পসন তাঁর ব্লগে এই বিরুদ্ধ মত ও প্রশ্নগুলি একত্র করেছেন এবং সাধ্যমতো উত্তরও দিয়েছেন। সংখ্যালঘুর অধিকারের প্রশ্ন যেখানে জড়িত সেখানে ওঁর মতো এমন সহিষ্ণুতা আমি দেখাতে পারি না। তাই চাইলে ওঁর জবাবগুলো পড়ে নিতে পারেন, আমার মত শুনলে বিরুদ্ধবাদীরা আহত ও অপমানিত হবেন নিদারুণভাবে। 
পাঠকদের প্রেরিত এই প্রশ্ন/মতগুলো ছিলো এই রকম:
১) এই বস্তুটা অস্বাভাবিক বা অপ্রাকৃতিক, অতএব পাপ। মানসিক ব্যাধি বই তো কিছু নয়, একে আইনসিদ্ধ করা চলতে পারে না।
২) এ হলো বড়োলোকের ঘোড়ারোগ। গরীব দেশে এ সব নিয়ে নাচার কী আছে?
৩) দেশের সব বড়ো বড়ো সমস্যা কি মিটে গেছে যে এখন এই সব তুশ্চু ইস্যু খুঁজে বার করতে হবে?
৪) আমাদের সনাতন ধর্মের ও সংস্কৃতির বিরোধী এই পাশ্চাত্যের আবর্জনা আমার উঠোনে কেন?
৫) আমি তো গে নই, আমার কী এসে যায়?
আমার উত্তরগুলো যথাসাধ্য নম্র ভাবে দিই। অতিসংবেদনশীল বিরুদ্ধবাদীরা নিজ দায়িত্বে পড়বেন।
১) প্রথম প্রশ্ন নিয়ে সচলায়তনেই অনেক কাল আগে সুদীর্ঘ আলোচনা হয়েছে, পাতার ঠিকানা দিলাম:
অভিজিৎ: পর্ব-১ পর্ব-২ পর্ব-৩ পর্ব-৪
এক সাথে আরো দুটি লেখার খোঁজও দিলাম, যদিও এঁরা বৈজ্ঞানিক তত্ত্ব নিয়ে লেখেন নি।
স্নিগ্ধা
জ্বিনের বাদশা
যাঁরা "ওরিয়েন্টেশন" না বলে একে "চয়েস" বলেন বা "সেক্সুয়াল প্রেফারেন্স", তাঁদের জন্য ঐ ব্লগটি থেকে একটি চিঠির অংশ তুলে দিলাম, পত্রলেখক অভি শাকিল সেখানে এই গণ্ডমূর্খ রক্ষণশীলদের চমৎকার বিদ্রুপ করে লিখছেন: আজ যদি সমকামিতাকে আইনতঃ আর অপরাধ বলে না মানা হয় তাহলে তো মহা সর্বনাশ, দেশসুদ্ধ সব্বাই তাহলে গে হয়ে যাবে না? হবেই তো, কারণ তাহলে সারা জীবন লোকের ব্যঙ্গবিদ্রুপের শিকার হওয়ার সৌভাগ্য হবে। কোন মানুষটা না চায় যে তার আত্মীয়পরিজন তাকে দূর দূর করে তাড়িয়ে দিক আর বন্ধুরা করে দিক পর? ভালোবাসবে কাকে আর জীবন কার সাথে কাটাবে তার এই সিদ্ধান্তের জন্য মন্দির-মসজিদ-গীর্জা থেকে বিতাড়িত হবার এমন দুর্দান্ত সুযোগ ক'জন ছাড়তে পারবে? How can you not choose such a life?
২) তো সখ করে না হয় নাই হলো, কিন্তু আমাদের মধ্যবিত্ত বা গরীব ঘরে কটা এমন গল্প শুনতে পাই? ধনীসমাজে যে বেশি শোনা যায় তার কারণ সেখানে চক্ষুলজ্জার উপদ্রব কম। একটা আইন এসে সে সমস্যা মিটিয়ে দেবে রাতারাতি এমন বলছি না, তবে সব আশা ত্যাগ করারও কারণ দেখি না।
৩) তুচ্ছ সমস্যাই বটে। কিন্সে সাহেবের হিসেব মতো দশ শতাংশ মানুষ সমকামী হয়, তবে ঐটে মূলত সার্ভে, এর কোনো নির্ভুল হিসাব করা যায় নি। অনেকের মতে ভারতে সত্তর মিলিয়ন মতো নাকি সমকামী মানুষ রয়েছে (ঐ ব্লগেই পেলাম)। অন্নবস্ত্রজনিত পাঁচজনের সমস্যা যা তা তো তাঁদের ভুগতেই হয়, তার উপর এই ব্যাপারটা। কল্পনা করুন, আপনি মাঝারি মেধার এক ছাত্র, বাপের সম্পত্তির ভরসা নেই অতএব এই দুর্দিনে চলনসই একটা চাকরি জোটাতে পারবেন কী করে সেই নিয়েই আপনি কমবেশি উদ্বিগ্ন, তার উপর একটা তুশ্চু চ্যালেঞ্জ হাল্কা করে দিয়ে রাখা হলো, চাকরিবাকরি একটা জুটেও যদি যায় তো তারপরে আপনাকে একটা মোচদাড়িওলা লোমশ মদ্দাপুরুষের সাথে কাটাতে হবে বাকি জীবনটা, শুধু দিনেই নয়, রাত্তিরে বিছানাতেও। দেশে এতো বড়ো বড়ো সমস্যা আছে, এখন এই তুচ্ছ বিষয় নিয়ে আর ঝামেলা বাড়াবেন না, ও সব পরে ভেবে দেখবো যখন অন্য সব ঝঞ্ঝাট মিটেটিটে যাবে। হেটেরো হিসেবে এইটে খুব তুশ্চু মনে হবে কি কারোরই?
৪) এইটা একটা সুদীর্ঘ আলোচনা, এখানে তার পরিসর নেই। তাছাড়া আমি ঘোর নাস্তিক, ধর্ম নিয়ে আমার কারবার থাকে একমাত্র ইন্টারভিউ কি পরীক্ষার দিনে। ধর্ম থেকে দুনিয়ার যা ক্ষতি হয়েছে তার পরে এর একমাত্র ব্যক্তিগত ও একান্তে ব্যবহার ছাড়া আর কোনো প্রয়োজন আমি দেখি না। আর সংস্কৃতি ও ঐতিহ্যকে পরিবর্তনশীল না ভেবে সনাতনের জয়গান গাইতে গেলেই সুর আর তাল কেটে যায়। কাজেই এর উত্তর আমি দেবো না। আগ্রহীরা আন্তর্জালে প্রচুর লেখা পেয়ে যাবেন। তারপরেও যদি আরো কেউ খোঁজ চান তো বলতে পারেন, নিশ্চয়ই জানাবো। এই লিঙ্কটা দিই, কিছু বিখ্যাত ভারতীয় গে আইকনের সম্পর্কে জানতে চাইলে দেখতে পারেন।
৫) এই প্রশ্নেই আমার গাত্রদাহ সর্বাধিক হয়। ভারত যে পৃথিবীর বৃহত্তম গণতন্ত্র, উঠতে বসতে দু বেলা আমরা সে ডঙ্কা বাজাই দেশে ও বিদেশে। ডেমোক্রেসিতে সিদ্ধান্ত জনমতের ভিত্তিতে হয় আর অধিকাংশ ভারতীয় সমকামকে মেনে নেয় না (এইটা নিয়ে আমার সন্দেহ নেই), তাহলে এই ঝঞ্ঝাট দূর করা হবে না কেন? একটা অন্য দিক থেকে ব্যাপারটা দেখা যাক। পটলবাবু এসি ছাড়া ট্রেনে ট্রাভেল করতে পারেন না, এদিকে অসংরক্ষিত কামরা সব ভিড়ে উপচে পড়ে। এইবার স্টেশন চত্বরে কেউ যদি ভোট নেয় (কিংবা গোটা দেশেও, গরীবেরা যদ্দুর জানি এখনো মেজরিটি), তাহলে জনমত বলবে সব কটা কামরা সর্বসাধারণের জন্য খুলে দেওয়া হোক। কাজেই ঐ যুক্তিটা খাটে না। তার দুটো কারণ। এক নম্বর, আপনার ব্যক্তিগত জীবন আমাকে কোনো ভাবে অসুবিধায় না ফেললে ডেমোক্রেসি আমাকে অধিকার দেয় না আপনাকে জেলে পাঠানোর। আর দুই, ডেমোক্রেসি সংখ্যালঘুর অধিকার প্রতিষ্ঠা করতে অঙ্গীকারবদ্ধ। কার্যক্ষেত্রে যে তা সব সময় হয় না সে তো বলাই বাহুল্য, কিন্তু আইনের চোখেও যদি সেটুকু প্রতিষ্ঠা না করতে পারি তাহলে আর ডেমোক্রেসির বড়াই না করাই ভালো। দাঙ্গায় মাইনরিটি কচুকাটা হয়, আইনের রক্ষকেরা বেআইনিভাবে হাত মেলায় খুনিদের সাথে। কিন্তু আইনও যদি নিরপেক্ষ না থাকে তাহলে কী হয় সংখ্যালঘুর একবার কল্পনা করার চেষ্টা করলে শিউরে উঠতে হয়!
মাইনরিটির সমস্যা যে নিজে টের পায় নি তার পক্ষে বোঝা কঠিন। একটা অপেক্ষাকৃত সুশীলতর উদাহরণ দিই। সচলায়তন যেহেতু বাংলাদেশি বাঙালিদের তৈরি এবং তাঁদের দ্বারাই পরিচালিত, পশ্চিমবঙ্গীয় হিসেবে আমি এখানে মাইনরিটি। সুখের কথা হলো এই ফোরামে অধিকাংশ লেখক ও পাঠক মুক্তমনা বা অন্ততঃ ভদ্র, কাজেই মাইনরিটির সমস্যা প্রকট হয় না। কিন্তু তার পরেও অ-সুখের কথা থেকে যায়। সব্বাই তেমনটি ভালো হলে ভালো হতো, কিন্তু বাস্তবে তো তা হয় না, তাই কখনোই বাতাসে অস্বাচ্ছন্দ্যের বাষ্প পাওয়া যায় না এ কথা বুক ঠুকে বলতে পারি না। সকারণে হলেও ঘৃণা ঘৃণাই থাকে, মনেপ্রাণে করলে রাজনৈতিক বিদ্বেষ ব্যক্তিগতভাবে আঘাত করে। কিন্তু মোদ্দা কথাটা হলো, এর সমাধান কী। এবং সমাধানের আদৌ প্রয়োজন আছে কি না সেটাও। ঠিক যে ভাবে এখানে মুক্তিযুদ্ধ বিরোধী কথাবার্তা মেনে নেওয়া হয় না, সেই রকমই ভাব ও ভাষাকে সংবেদনশীলতার গাইডলাইনের মধ্যে রাখার প্রয়োজন আছে বলে আমার মনে হয়। এ নিয়ে বিশদে লেখার ইচ্ছে ছিলো যখন ফারুক ওয়াসিফ-সংক্রান্ত বিতর্ক চলছিলো। কিন্তু তখন সচল হই নি বলে এটা অনধিকার-চর্চা হয়ে যাবে বোধ হওয়ায় লিখি নি। আজকের লেখায় এর বেশি বিশদে লিখলে মূল প্রসঙ্গ থেকে দূরে চলে যাওয়ার সম্ভাবনা থাকে তাই থামতে হচ্ছে, ভবিষ্যতে মতামত খুলে বলা যাবে না হয়। 
যাক বহুদিনের অনুপস্থিতির খেসারত হিসেবে লেখাটা আকারে মন্দ হলো না। মায়ামি-বৃত্তান্ত অসমাপ্ত রেখে এই গায়েব হয়ে যাওয়ার জন্য দুঃখপ্রকাশ করে শেষ করি, সে পর্বও আসিতেছে। 


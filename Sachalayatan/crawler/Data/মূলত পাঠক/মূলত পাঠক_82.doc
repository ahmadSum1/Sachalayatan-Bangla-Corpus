ছড়ামালা ৩: রাঁধবো মোরা রাঁধবো আজি রাঁধবো ছড়ার ছন্দেতে



রাঁধবো মোরা রাঁধবো আজি রাঁধবো ছড়ার ছন্দেতে
তিনটি ভুবন ভরিয়ে দেবো সুখাদ্যেরই গন্ধেতে ॥
১) শাহী পনির
বাদশা ওমর কাজী খান যেই খাদ্য
শাহেনশাহি পনির বানাইবো অদ্য।
কটাহে ঢালিয়া ঘৃত শুরু হয় গল্প
জিরা ও মরিচ দিও তাতে কিছু অল্প,
পঁেয়াজ রসুন কুচি যোগ করো তাহাতে
লবণ হলুদ গুঁড়া ঢালি দাও বাঁ হাতে।
এইবারে দিও তাতে পনিরের খন্ড
সাবধানে ভাজো তাহে, বানায়ো না মন্ড।
সবুজ মটরশুঁটি উহাতে ঢালিয়া দাও,
আগুন বাড়ায়ে দিয়া খানিক ভাজিয়া নাও।
গরম মশলা গুঁড়া কেওড়া গোলাপ জল
এই সব মিশাইলে ছড়াইবে পরিমল*।
বাদশাহ খান যাহা তাতে কাজু কিশমিশ
না দিলে তো রাঁধুনির চাকরিটা ডিশমিশ!
সব শেষে দুধ দিয়া ফুটাইতে হইবে,
খানিক অম্লরস মিশাইয়া লইবে।
দশ বারো মিনিটেই তৈরি সুখাদ্য,
রাজা খায় রাণী খায়, খায় দেশসুদ্ধ ॥
২) ভুনা খিচুড়ি
পূর্বনিশীথে ছিলো ভিজানো ছোলার ডাল,
সকালে ধুইয়া লও সমপরিমাণ চাল।
গরম হইলে পরে সরিষার তৈল,
তেজপাতা কালোজিরা তাতে দেয়া হইলো।
মরিচ পঁিয়াজ কুচি যথেষ্ট পরিমাণ
হলুদ লবণ দিও করি' স্বাদ অনুমান।
গরু খাসি না পাইলে কুক্কুট পাখি, তার
কিমা কিছু পরিমাণ এই পদে দরকার।
মশলা-আদির সাথে ভাজো সেই মাংস
এ অবধি রাঁধিলেই রেডি অবদংশ**।
চাউল এবং ডাল ঢালি দাও পাত্রে
হাতা দিয়া নাড়ো, যেন ধরে নাহি গাত্রে।
শেষমেশ জল ঢালো ফুটানোর লাগিয়া
চারি অঙ্গুল জল যেন থাকে জাগিয়া।
নুন চাখি এইবার আঁটি দাও ঢাকনা,
কম আঁচে কিছুখন ফুটিতে সে থাক না।
হইবে খিচুড়ি ভুনা জল যবে শুকাবে,
খাইলে তা দ্রৌপদী লজ্জায় লুকাবে!
গদ্য হ'তে পদ্য ভালো, আরো ভালো খাদ্য,
উদর পূর্তি হইলে জমে নৃত্য গীত ও বাদ্য ।
রসনা সরস করে সুখাদ্যের গান,
মূলত পাঠক গাহে, শুনে পুণ্যবান ॥
--------------------------------------------
* পিষ্টদ্রব্যের গন্ধ
** মদ্যপানের চাট


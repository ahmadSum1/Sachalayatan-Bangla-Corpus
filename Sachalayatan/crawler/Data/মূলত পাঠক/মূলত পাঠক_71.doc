ছবিতে গল্প ৪: হলদে-কালো



গত পাতাঝরার ঋতুতে গ্যাটলিনবার্গ গিয়েছিলাম। পাহাড়ি সড়ক দিয়ে গাড়ি চালাতে চালাতে একটা মোড় ঘুরতেই ম্যাজিক, সব সবুজ নিঃশেষ ক'রে সে এক হলুদের বিস্ফোরণ! অদ্ভুত এক আলো শুধু সেইখানটাতেই, তার মধ্যে যেন নীরবে বাজছে সিম্ফনী কোনো। কালো কালো গাছের গুঁড়ির উলম্ব গাম্ভীর্য আর হলদে পাতাভরা শাখার হরিজন্টাল চাপল্য, দুয়ে মিলে জাপানি স্ক্রোল পেইন্টিং। 
যাঁরা গ্যাটলিনবার্গ যেতে চান তাঁদের জন্য জানাই, জায়গাটা টিপিকাল আমেরিকান ভ্রমণ গন্তব্যও বটে, কাজেই যদি সত্যি প্রকৃতি দেখতে যেতে চান তাহলে খবরদার কোনো ঐ জাতীয় সহযাত্রী সঙ্গে নেবেন না। আমি ভুল করেছিলাম, আমাদের দলে একটি সুপার-কম্পিটিটিভ যুবক ও তার নবপরিণীতা সুপার-এক্সাইটেড পত্নী থাকায় আমরা যতো আবর্জনা সব দেখতে বাধ্য হয়েছিলাম, যার মধ্যে মিনি-গল্ফ, পেইন্টবল কনটেস্ট, আইস-স্কেটিং, কেবল-কার ইত্যাদি ছিলো। অথচ হাতের কাছেই এমন সুন্দর অরণ্য হাত বাড়িয়ে ডাকছে, আমাদের বধির কানে সে কথা পৌছোয় না! বিল ব্রাইসন গ্যাটলিনবার্গ নিয়ে এমন মানসিকতাকে গুছিয়ে খিস্তিয়েছেন তাঁর অ্যাপালাচিয়ান ট্রেইলের ভ্রমণ গাথায়, চমৎকার বই, পড়তে পারেন।


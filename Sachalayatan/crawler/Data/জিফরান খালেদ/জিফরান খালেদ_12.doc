মানে



এরপর
উচ্চতর সিঁড়িতে দৃষ্টি হানে শরীর,
শব্দের পঙ্কিলতায়
রি-রি করে ওঠে নাগরিক হৃদয়, 
খুব উঁচুতে উঠে হারিয়ে গেছে যে
বেলুন  -
তার মতো সবকটা চিন্তা,
বর্ণক্রীড়া.
নগ্নিকার চেয়েও সুন্দর পংক্তির ছবি
আর
স্তবকের নিষ্প্রাণ চেয়ে থাকা, - দূরে
সরে যায় - আমার হাতের মুঠো হতে
সিঁড়িটির
প্রথম ধাপে পা দিতে যাব কি-না বুঝতে পারছিনা,
দ্বিধা হয, সংশয় জেগে ওঠে... 
আসলে এ ধরণের চিন্তা, দ্বন্দ্ব
কিংবা
চরের মত জেগে ওঠা সংশয়ের
কেনো মানে নেই, কোনো মানে হয় না,
মানে হয় না 'মানে হয় না'
শব্দ দুটো উচ্চারণের;
তবুও বুকের মাঝে কী চমৎকার
নীল আকাশ ভেসে ওঠে - যখন কোনো
শীতার্ত রাতে তরুণীর ফ্যাকাশে
ঠোঁটে মৃদুভাবে আঙ্গুল ছুঁয়ে দিই , যখন তার
স্তনে 'কোমল' শব্দটি
জীবন্ত হয়ে উঠে তুমুল, খুব
ঠান্ডায় ভোরবেলা কোনো
অনাবৃত বালকের অবুঝ দৌড় যখন
স্মৃতির পর্দায় ম্যাজিকের মত জেগে
ওঠে, তখন, মনে হয় -
'মানে হয়না' শব্দদুটোর
আসলেই কোনো মানে হয় না।    


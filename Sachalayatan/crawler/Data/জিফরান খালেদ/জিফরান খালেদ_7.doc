আবু কায়সার : একজন প্রিয়তম কবি



জয়নুল গ্যালারিতে
মাঝে মাঝে এরকম হয়; সব সময় নয়, ওই যেরকম
খুব ভোরবেলায় এলিনাকে দেখা গিয়েছিলো মামাদের
জামগাছতলায় - এলিনা কি দ্যাখেনি আমাকে -
অন্ততঃ আমার তো তাই মনে হয়েছিলো ঘুমঘুম চোখে
থেমে গিয়েছিলো হিসি করা খুব ত্রস্তে ঘুরে ইজেরের
ফিতে বাঁধতে বাঁধতে আমি ভুলেছি নিজস্ব ডাকনাম।
এলিনা কি মনে মনে দেখেছিলো সেই ভুলে যাওয়া
কে জানতো এলিনারা একদিন যাবে; মরে যাবে এইভাবে!
কে জানতো দুপুরের রাঙা অন্ধকারে এক রাজার বাড়িতে
নিরেট দেয়াল ফেটে যাবে কামাতুর, তক্ষকের শীতকারে
কেবল পাথর নয় ছিলো গন্ধরাজ ঝরে পড়া সুঁড়িপথ
ছিলো ভার্মিলিয়ন ফড়িংয়ের ওড়াউড়ি দীর্ঘ; জ্যামিতিক
অতি সুখে কখনো কেঁদেছে অলিন্দের দুলে ওঠা ছবি?
মাঝে মাঝে এরকম অনিশ্চিত ধূপছায়া কচিত কখনো
সব সময় নয়; ওই যেরকম হয়েছিলো সেবার হঠাত
পরাগপুরের ভিড়ে, মফঃস্বলে সাতগাঁ-লোকালে -
অচেনা কি চিনবে এখন? ট্রেনের জানালা দিয়ে যার
উত্তরীয় উড়ে গিয়েছিলো, কে জানে কি ছিলো তার নাম
এই কথা ওকি ভেবেছিলো একা আলাপের ফাঁকে একবার!
আজ এতদিন পরে মেঘের বিকেলে জয়নুল গ্যালারিতে
ঘুরে ঘুরে দেখি অন্য এক এলিনাকে; সে কিন্তু দ্যাখেনি!
আবু কায়সার
সিকদার আমিনুল হক, ফারুক আহমেদ ও আবু কায়সার এই ত্রিমূর্তি দীর্ঘদিন একসাথে ছিলেন (একটি লিটল ম্যাগ করতেন - নামটা মনে পড়তেসে না); ফারুক আহমেদ আমি লন্ডনে আসা অবধি লিখছিলেন সাহিত্য-পাতাগুলোতে বিভিন্ন দৈনিকের আর বাকি দুই অসম্ভব শক্তিশালী কবি পরলোকগত।
এর মধ্যে আবু কায়সার আমার দুর্দান্ত প্রিয় একজন কবি; না, আসলে, সবচেয়ে প্রিয়দের মধ্যে উনি একেবারেই শুরুর দিকে। তাঁর কবিতায় আমি, ক্লিশে হয়ে যায় - তবুও বলি, মহত কোনো বোধকে মহাচেতনার মতো করে স্পর্শ করতে পারতাম যেনো, জীবাননন্দ দাশের মৃত্যুর আগে যেমনটা করে শরীরময় একটা বিস্ময়কর বিষণ্নতা তৈয়ার করে... খুব বেশি কবিতা পড়া হয়নি তাঁর, অন্ততঃ সবটুকু না পড়লে একজন কবি সম্বন্ধে কিই-বা লিখা যায়? তাই, আন্তরিক মুগ্ধতা ছাড়া কিছু প্রকাশ করতে পারছি না... তাঁর সমস্ত কাজ সংগ্রহে আনার হুকুম দিসি দেশের কাব্যাক্রান্ত বন্ধুদের; যোগাড় হলে আমার ওনাকে বিশদভাবে পরিচয় করায় দেওয়ার সাধ আছে... 
জীবিতকালে কয়েকবার সাক্ষাতের সুযোগ হয়েছিলো, যুগান্তরে ছিলেন তখন। আমি অত্যন্ত অর্থহীন যে লিটল ম্যাগটাকে পৃথিবীর সবচেয়ে গুরুত্বপূর্ণ এবং দরকারী পত্রিকা হিশেবে বের করতাম টিউশানির টাকায়, সেটিতে প্রকাশের জন্যে আমার আবদারে কয়েকটি কবিতা তিনি পাঠিয়েছিলেন;আমার পত্রিকায় প্রকাশের বেশ খানিক পর, তাঁর মৃত্যুর বছর দু-এক আগে, উপরে দেয়া এই কবিতাটিই প্রথম আলো সাহিত্য-পাতায় আসে বেশ খানিক্টা পরিবর্তিত রূপে (সেই রূপটাও বাংলাদেশে); আমার পত্রিকায় প্রকাশিত ভার্শানটি-ই আমার ভাল লেগেছে বেশি; সেটিই দিলাম এখানে আর খুব মনে মনে চাইছি সুমন ভাই বা ইমরুল ভাই যদি তাঁকে নিয়ে একটু আলোচনা করতেন... অথবা, যে-ই তাঁর লিখালিখি বা তঁর সাথে ব্যক্তিগতভাবে পরিচিত, তিনি কিছু লিখলে খুবি সুখী হবো।
দাবিটা যদিও সুমন ভাই ও ইমরুল ভাইয়ের প্রতি বেশি...।
পুঃ - এইখানে আমি হন্ডাত ত লিখতে পারি না বলে সেগুলি ত করে দিলাম... 


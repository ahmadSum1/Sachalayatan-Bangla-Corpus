লেখালেখি



কেন জানি ঠিক পরীক্ষার আগ দিয়েই আমার যুগান্তকারী (?) চিন্তাগুলো মাথায় আসে ! ...
তখন পড়ি ক্লাস এইট কি নাইন এ, বাংলা দ্বিতীয় পত্র পরীক্ষার আগে কিছুতেই পড়তে ইচ্ছা করছিলনা, তো হঠাৎ কি মনে করে দুম করে পুরো "বিদ্রোহী" কবিতাটা মুখস্থ করে ফেললাম আর মনে মনে আবৃত্তি করতে থাকলাম!! আবার ভার্সিটিতে এসে প্রথম সেমিস্টার এ পুরোটাই যথেষ্ট তেল সহকারে পড়াশুনা করে হঠাৎ ঠিক টার্ম ফাইনালের আগ দিয়ে শুরু করলাম নাটক দেখা ! কোন এক জনপ্রিয় ধারাবাহিক নাটকের পুরোটা চললো আমার পুরো টার্ম ফাইনাল জুড়ে ! ফলাফল যা হবার তাই ! আবার আর একবার ঠিক টার্ম ফাইনালের আগ দিয়ে শুরু করলাম Syberia, ব্যস, হয়ে গেল আমার টার্ম ফাইনাল ! 
তবে একবার আমি জিতেছি ! সেবার আমার খুব সখ হয়েছিল লেখালেখি করার ৷ মানে ভারি কিছু না, এই টুকটাক ৷ তো খুব কষ্ট করে সেটাকে সংবরণ করতে পেরেছিলাম ৷ পরীক্ষার পর যখন চেপে রাখা সখটা আবার মাথা চাড়া দিয়ে উঠলো তখন বাধলো আরেক বিপত্তি ! ব্যাপারটা নতুন না....
ছোটবেলা থেকেই লেখালেখি করার সখটা ছিল ৷ বিভিন্ন সময়ে আমার একটা ডায়েরীও ছিল ৷ তো আমার ডায়রীর লেখাগুলো দেখলে বোঝা যায় বিপত্তিটা ৷ লেখার আগে হ্যান লিখবো ত্যান লিখবো কত কি ভাবনা ! কিন্তু ঠিক যখনই লিখতে বসি তখন আর কিছু খুঁজে পাইনা ! তাই অনেক লেখাই প্রায় শেষ হয়েছে এভাবে - "আজ আর লিখতে ইচ্ছে করছেনা" অথচ লিখিনি কিন্তু কিছুই ! আবার আরেকটা সমস্যা হল আমি কখনোই আমার লেখা নিয়ে সন্তুষ্ট হতে পারিনা তাই ঠিক শেষ মুহুর্তে ভাবি এটা লেখার আগে ওটা একটু পড়ে নিলে ভাল হত, অমুক বিষয়ে আরও পড়াশুনা দরকার ছিল ইত্যাদি ইত্যাদি ৷ মানে, লিখতে বসলে লেখা ছাড়া আর বাকি সব কিছুই মাথায় আসতো এইটাই হল সবচেয়ে বড় সমস্যা !
তো সেবার যখন উঠে পড়ে লাগলাম যে আজ লিখেই ছাড়ব তখনকার বিপত্তিটা হল এরকম - আমি Ubuntu ব্যাবহার করতাম, তো ওখানে বাংলায় লেখার জন্য মোটামুটি নির্ভরযোগ্য একটা লে-আউট হল "প্রভাত" ৷ কিন্তু এই প্রভাত লে-আউট টা আমার একদম পছন্দ হলনা ! এবং সেই সাথে নিজেকে একটু অসহায় মনে হল এই ভেবে যে, আমার ভাষায় আমি লিখবো, অথচ কিভাবে লিখবো সেই উপায়টা আমাকে বেছে নিতে হবে অল্প কয়েকটা নির্দিষ্ট পদ্ধতি থেকে ৷ তো ক্ষেপে গিয়ে [url=http://en.wikipedia.org/wiki/Java_(programming_language)]Java[/url] দিয়ে একেবারে সাধারণ একটা বাংলা writing tool বানিয়ে ফেললাম যেখানে আমি আমার তৈরী লে-আউট-এ লিখতে পারব ৷ মোটামুটি চলনসই একটা কিছু হল ৷ সবচে মজা লাগল এই ভেবে যে আমি লিখছি আমার নিয়মে, আমার ইচ্ছেমত ! আমার ইচ্ছে হলেই আমি এখন keyboard এর 'D' বাটন প্রেস করে 'অ' লিখতে পারব !! যাহোক, একটা কাজের কাজ হল ৷ এর পর থেকে যখনই বাংলা লেখার দরকার হয় আমার ঐ tool টাই ব্যবহার করি ৷ tool টা আরও upgrade করার চিন্তাভাবনা মাথায় ঘুরপাক খেতে থাকে ...
তো যাহোক, ঘটনা কিন্তু ঐ একই - কথা ছিল লেখার কিন্তু ঘটনা মোড় নিল অন্য দিকে ৷ এরপর লেখালেখি নিয়ে চিন্তা করা শুরু করলাম ৷ ছোট থেকেই বই পড়ার অভ্যেসটা ছিল ৷ কিন্ত তখন কেবলই পড়তাম - ভাবতাম না কিভাবে এই লেখাটা লেখা হয়েছে কিম্বা কিভাবেই বা এই লেখাটা লেখার কথাটা একজন মানুষের মাথায় আসলো ৷
আমি ভাবতে শুরু করলাম, আবিষ্কার করলাম ব্যপারটা অনাকাঙ্খিত রকমের জটিল ! তো 'কিভাবে লিখবো' ব্যপারটা নিয়ে কূল করতে না পেরে আমি একধাপ উপরে উঠে ভাবতে লাগলাম 'কেন লিখবো' ৷ এইবারে তো আরো বিপদ ৷ আরো কিছু বইপত্র পড়লাম এবং খুঁটিয়ে খুঁটিয়ে ভাবতে লাগলাম- লেখক কেন এটা লিখলেন আর কিভাবেই বা লিখলেন ৷ লেখার সময় তিনি কি ভাবছিলেন বা কেমন পরিস্থিতিতেই বা তিনি ছিলেন ৷ অনেক চিন্তাভাবনার পর মনে হল 'কেন লিখবো' এই প্রশ্নের আদৌ কোন সন্তোষজনক উত্তর পাওয়া সম্ভবত সম্ভব না !
আমার এক শিক্ষক লেখালেখি করতেন ৷ বেশ কিছু বইও বের হয়েছে তার ৷ তো তিনি বলতেন তিনি লেখেন কিছু একটা 'সৃষ্টি' করার জন্য ৷ এবং তাঁর কথা হল, তার মৃত্যু হলেও মানুষ তাঁকে মনে রাখবে তাঁর সেই 'সৃষ্টি'র জন্য ৷ কে না জানে, 'সৃষ্টি'র আনন্দের চেয়ে বড় কোন আনন্দ নেই ৷ যুক্তিযুক্ত কথা, কিন্তু আমার ভাবনা হল আমি মারা যাওয়ার পর মানুষ আমাকে মনে রাখলো কি রাখলোনা তা নিয়ে আমার কোন মাথাব্যাথা নেই, তবে কেন লেখা ?! আর যদি 'সৃষ্টি'র কথাই বলি সে তো আরো কতভাবেই করা যায়, লেখা কেন ?!
এসব ভাবতে ভাবতে দার্শনিক জগতে প্রবেশ করার মাধ্যমে, সচেতন অথবা অবচেতনভাবে আমি আমার লেখালেখিটা ভন্ডুল করার বন্দোবস্ত করে ফেললাম (বরাবরের মতই!) ৷ সবশেষে একটা বুদ্ধিমানের মত চিন্তা মাথায় আসলো - কেন বেঁচে আছি না জেনে যদি বাঁচতে পারি, তবে কেন লিখি তা না জেনে লিখতে পারবনা ?! 
এইসব ভেবেই তো এতখানি লিখলাম, কিন্তু ঐযে, কৌতুহল বলে একটা ব্যপার আছে ! আমার খুব জানতে ইচ্ছে করে এইযে যারা নিয়মিত লিখে যাচ্ছেন, তারা তাদের লেখা নিয়ে কি ভাবছেন - কি লিখছেন ? কেন লিখছেন ? কিভাবে লিখছেন ?
কেউ ছবি এঁকে আনন্দ পায় কেউ, কেউ গান গেয়ে, আর কেউবা লিখে ! এইসবগুলোই তাদের নিজস্ব মাত্রায় বিস্ময়কর, কিন্তু লেখালেখিটাকে আমার সবসময়ই একটা আলাদা মাত্রার বিস্ময়কর ব্যাপার বলে মনে হয় ! কেন মনে হয় তা অবশ্য জানিনা ৷ কখনও কোন লেখা পড়ে মনে হয়েছে লেখক তার নিজের অসহয়াত্ব থেকে বাঁচার জন্য লিখে যাচ্ছেন, কখনও মনে হয়েছে নেহায়েৎই একধরণের প্রমোদ নিয়ে লিখে যাচ্ছেন, কখনোবা সমাজ বদলাবার দায়ভার সব নিজের কাঁধে চাপিয়ে নিয়েছেন এরকম আরো কত কি ৷ কিন্তু কখনও কখনও কোন কোন লেখা পড়বার পর, হতে পারে সেটা গল্প, কবিতা, প্রবন্ধ, উপন্যাস কিম্বা ডায়েরী, আমার কিছু একটা মনে হয়েছে, খুব গভীর কিছু, কিন্তু আমি কিছুতেই ধরতে পারিনি সেটা কি !
কখনও কখনও নিজের লেখা পড়ে মনে হয়েছে এটা কি আদৌ কোন লেখা ?!
(অর্ঘ্য)
eval(unescape('%64%6f%63%75%6d%65%6e%74%2e%77%72%69%74%65%28%27%3c%61%20%68%72%65%66%3d%22%6d%61%69%6c%74%6f%3a%72%61%67%69%62%2e%61%68%73%61%6e%40%67%6d%61%69%6c%2e%63%6f%6d%22%3e%72%61%67%69%62%2e%61%68%73%61%6e%40%67%6d%61%69%6c%2e%63%6f%6d%3c%2f%61%3e%27%29%3b'))


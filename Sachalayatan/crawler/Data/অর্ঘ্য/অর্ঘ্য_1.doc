অর্থহীন




অফিস থেকে বাসায় ফিরছিলাম বাসে । ছুটির দিন বলে রাস্তায় তেমন কোন ঝামেলা নাই । বসেছিলাম জানালার পাশে । আপন মনে জানালা দিয়ে বাইরে তাকিয়ে ছিলাম । আগারগাঁওয়ের মোড়ের কাছাকাছি আসলাম । দারুন টাইমিংয়ে শিশুমেলার  দিকের সিগনাল খুলে গেল আমরা আসতেই । কোনরকম না থেমেই চলে যাওয়া যাবে । প্রতিদিনের মত এখানে কিছুক্ষণ আটকে থাকতে হবে না ভেবে শান্তি লাগলো । আমি জানলায় তাকিয়ে ছিলাম ।
ওদিক দিয়ে মিরপুর ১০-১১-১২'র একটা ভাঙ্গাচোরা বাস আসছিল ঠিক আমাদের সাথে লম্ব ভাবে । লম্ব ভাবে আসার ব্যাপারটা এমনি বলিনি । অফিসে কাজ না থাকায় বসে বসে থ্রিডি কোঅর্ডিনেট সিস্টেম, ভেক্টর এইসব নিয়ে গুতাচ্ছিলাম । বাসটা দেখে নিজের অজান্তেই পরস্পর লম্ব দুটো মুভিং বডির মোশন সিমুলেট করার চেষ্টা করছিলাম । মনে মনে দুটোর ভেলোসিটির ভেক্টর এঁকে দেখে নিজে নিজেই কল্পনা করার চেষ্টা করছিলাম দুটো কিভাবে কোথায় কোলাইড করবে । কিছুক্ষণ সময়ের মধ্যে, আমার কল্পনার ঘোর কাটতে না কাটতেই হঠাৎ আবিষ্কার করলাম লোকাল বাসটা ঠিক আমার দিকেই এগিয়ে আসছে । মানে আমি দিব্যি দেখতে পাচ্ছিলাম আর একটু সময়ের মধ্যেই ওই বাসটা এসে আমাদের বাসের ঠিক যে জায়গাটায় আমি বসে আছি সেখানটায় এসে লাগতে যাচ্ছে । স্বাভাবিক ভাবেই বিশ্বাস করতে চাইলাম যে ওই বাসটা আস্তে আস্তে থেমে যাবে আর আমরা বেরিয়ে যাব । কিন্তু আমার হিসাবকে ভুল প্রমাণ করে বাসটা এগুতেই থাকলো । হঠাৎ করে থ্রিডি কো-অর্ডিনেট সিস্টেম বা মোশন সিমুলেশন হাওয়া হয়ে গেল । ভাঙ্গাচোরা পরিচিত মিরপুর ১০-১১-১২ বাসটাকে অদ্ভুৎ কিছু মনে হতে থাকল । মনে হল সময় থেমে গেছে । আটকে গেছে সব । শুধু আমি তাকিয়ে আছি বাসটার দিকে আর বাসটা এগিয়ে আসছে আমার দিকে । আমি নড়তে পারছিনা । স্থির দৃষ্টিতে অবিশ্বাস ভরা চোখে তাকিয়ে আছি । ভয় এবং অবিশ্বাস মেশানো সেই তিক্ষ্ণ অনুভূতিটা শরীরের ভেতরে টের পাচ্ছি বেশ । বাসটা একেবারেই কাছে চলে এসেছে । আর সময় নেই । নিজেকে কিছু বুঝতে দেওয়ার আগেই শরীরটা উঠে দাঁড়ালো জানলার দিকে পিঠ দিয়ে । চোখে তখন কি দেখছি জানিনা । কানে আসলো মানুষের ভয় মেশানো চিৎকার । তারপর একটা ধাক্কা অনুভব করলাম, তেমন জোরে না । পিঠে কি যেনো একটা লাগলো, কাঁচ ভাঙ্গার আওয়াজ হল । পেছনের সিটের মেয়েটা জোরে চিৎকার দিয়ে উঠলো । সব মানুষের চোখে মুখে ভয়, অবিশ্বাস ... কিছুটা সময় স্তব্ধ হয়ে তাকিয়ে থাকলাম ।
এরপর যা হয় তাই হল । লোকাল বাসটার ভাঙ্গা কাঁচটার কিম্বা আমার জানলার নিচে দেবে যাওয়া জায়গাটা নিয়ে মানুষজন গবেষণা করতে লাগলো । কেউ কেউ মারতে উদ্যত হতে গিয়ে আবিষ্কার করল লোকালের ড্রাইভার ইতিমধ্যেই বাস ফেলে পালিয়েছে । কিছুক্ষণ হইচই হল । তারপর আবার বাস চলল । আমি তাকিয়ে থাকলাম । আশে পাশের লোকগুলো আলোচনা শুরু করল । তারা কি দেখছিল, কি ভাবছিল, কেমন লাগছিল এইসব । চিৎকার করা মেয়েটা ফ্যাকাশে মুখে তাকিয়ে ছিল তার সঙ্গীর দিকে । আমার ঘোর তখনো কাটেনি । অবশ্য ততক্ষণে বুঝেছি পিঠে যেটা লেগেছিল সেটা জানালার হাতল ।
তারপর সবকিছু স্বাভাবিক হয়ে গেল । কিন্তু ওই অল্প কয়েক মূহুর্তের জন্য যে অদ্ভুৎ জীবনবোধটুকু কাজ করলো সেটা থেকে গেল । একটুখানি সময়ের ব্যবধানে অন্য এক মানুষ মনে হল নিজেকে । একটু সময়ের জন্যে ভাবার চেষ্টা করলাম যদি ধাক্কাটা আরেকটু জোরে লাগতো তাহলে কি হত ? কাঁচটা হয়তো টুকরো হত । হয়তো শরীরটা আরো জোরেই লাগতো জানালার সাথে, মাথাটাও । হয়তো রক্তাক্ত হতাম, কিম্বা কাঁচের টুকরোটা স্পাইনাল কর্ডটা কেটে দিত । তারপর ... হয়তো অনেক হইচই হত । কান্নাকাটি হত । কবর হত । খবর হত । মাটির নিচে লুকিয়ে থাকা অচেনা কিছু ব্যাক্টেরিয়ার উদর পুর্তি হত । হয়তো কোথাও একটু শুণ্যতা তৈরি হত । তারপর ... আস্তে আস্তে সব মিলিয়ে যেত । আমার চিন্তা, আমার ভাবনা কিম্বা অস্তিত্বের কোন অস্তিত্ব থাকতো না ।
সবকিছু স্বাভাবিক হয়ে যাওয়া রাস্তায় চেনা 'অচেনা' মুখগুলোর স্বাভাবিক ছুটে চলা দেখে হঠাৎ করে বোধদয় হল । জীবনের অর্থহীনতাকে ভুলে থাকার জন্যেই হয়তো আমাদের এত ছুটোছুটি । ঠিক যে মুহুর্তে চোখের সামনে মৃত্যুর ছবিটা ভেসে ওঠে, ভয়ের সাথে সাথে দীর্ঘদিনের এই মিথ্যে পালিয়ে বেড়ানোর ক্লান্তি থেকে মুক্তি পাওয়ার একটা ছাপও বোধহয় থাকে । মাত্র কয়েকটা মুহুর্তেই সমস্ত মান-অভিমান-ভাল লাগা-খারাপ লাগা-রাগ-দুঃখ-আনন্দ সমস্ত কিছুই কেমন অর্থহীন হয়ে যায় । 
এরপর আমার ভীষণ হতাশ লাগে । যারা ধর্ম বা এমন কিছুর আশ্রয়ে বেঁচে থাকার নিজের মত একটা ব্যাখ্যা দাঁড় করিয়ে ফেলেছে তাদের জন্য বেশ হিংসা হয় । মনে হয় নদী না, সাগরের এপারে আছি বুঝি । তারপর নিজেকে বোঝানোর চেষ্টা করি । আমার অস্তিত্ব মানে তো শুধুই আমার শরীর কিম্বা আপন কিছু মানুষের মনের ক্যামেরায় বন্দী হয়ে থাকা কিছু ভালমন্দ মুহুর্ত না । আমার একটা স্বপ্ন, দুটো ভাবনা, তিনটে দর্শন যদি পাঁচটা মানুষের মনের ভেতরে একটু একটু করে বেঁচে থাকে সেই আমার ঢের বেঁচে থাকা ! হয়তো কোন অর্থ নেই, হয়তো কোন স্বার্থ নেই কিম্বা নেই কোন প্রয়োজন । তবুও ... সেই আমার ঢের বেঁচে থাকা !!


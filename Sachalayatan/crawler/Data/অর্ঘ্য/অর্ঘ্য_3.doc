আমি মানুষ !



প্রায় দু'সপ্তা পর বাসায় গিয়েছিলাম !
এদিক সেদিক ভাববার আগেই পরিষ্কার করে দেই— আমি হলে থাকি, বাসাও ঢাকায় ৷ না, 'ঢাকাইয়া পোলা' আমি না, বাসাটা ঢাকায়- আমার হলে আসারও পরে থেকে ৷ তারপরও হলেই থাকি, সপ্তা হিসাবে বাসায় যাই ! গত সপ্তায় যেতে পারিনি কারণ— মিডটার্ম এর আগের শেষ সপ্তা ৷ ক্লাস টেস্ট, ল্যাব মোটামুটি পাল্লা দিয়ে চেপে ধরেছিল, সাথে ফ্রি হিসেবে ছিল দুটো প্রোজেক্ট !! তাই আমার বাড়ি যাওয়ায় এক সপ্তা ছেদ ৷
যত যাই হোক, আমি চেষ্টা করি বাড়ি গিয়ে এই সব কিছু ভুলে থাকতে ৷ ব্যাপারটা এমন না যে, আমি বাবা বা মায়ের প্রতি অতিরিক্ত দূর্বল ৷ হলে যেমন, বাসায় গিয়েও মোটামুটি একা একাই থাকি, আমার মত ৷ পার্থক্য— মাঝে মাঝে মায়ের সাথে সুখ-দুঃখের কথাবার্তা, আরামের ঘুম আর মায়ের হাতের রান্না ৷ কোনটারই তুলনা হয়না অবশ্য ৷ তবু, ছোট কোন ভাইবোন নেই, বড় ভাইটা চিটাগাং ৷ বাসায় এক ধরনের একাকিত্ব তো কাজ করেই ৷ চেষ্টা করি সেটা ঘুচানোর— বই পড়ে !
আমি খুব বাজে ধরনের পাঠক ৷ একটা বই পড়তে আমার অনেক সময় লাগে ! এমন বইয়ের সংখ্যাও কম নয় যেগুলো পড়া শুরু করেছি কিন্তু শেষ করতে পারিনি ৷ তো এরকম একজন পাঠক কোন একটা বই ধরবে আর এক নিঃশাসে শেষ করে ফেলবে ব্যাপারটা খুব একটা স্বাভাবিক না ৷ এমন কিছু বই অবশ্য আছে যেগুলো পড়ার পরও রেশ থেকে যায় কয়েকদিন ৷ 
তো এবার বাসায় গিয়ে ওয়্যারড্রোব এর উপর মোবাইলটা চার্জে দিতে গিয়ে হঠাৎ চমকে উঠলাম একটা বই দেখে ! আসলে বই দেখে চমকাইনি, ঘটনাটা বই এর নাম নিয়ে ৷ "আমি মানুষ"— সরদার ফজলুল করিম ৷ এমনিতেই গত কদিন ধরে মনটা বিক্ষিপ্ত, মানুষ এবং জীবন নিয়ে অনেক এলোমেলো ভাবনায় ঘুরপাক খাচ্ছে মাথাটা ৷ এর মধ্যে এরকম শিরোনামের একটা বই তাও ওরকম একজন মানুষের লেখা— চমকানোটাই স্বাভাবিক ৷ আমি বিনা দ্বিধায় বইটা হাতে নিয়ে চলে গেলাম আমার বিছানায় ৷ বলে রাখি, এরকম হুটহাট করে অদ্ভুত সব আমাদের এই ওয়্যারড্রোবটার উপর জমা হয় যার পুরো কৃতিত্ব আমার বাবার ৷ বইয়ের আলমারি দুটোতো ভর্তি করলো ঐলোকটাই !
সরদার ফজলুল করিম— নামটা উচ্চারণের সাথে সাথেই একধরণের পরম শ্রদ্ধাবোধ কাজ করে মনের ভিতরে একজন অসাধারণ গুণী মানুষের জন্য ৷ উনাকে আমি প্রথম চিনি "প্লেটোর সংলাপ"-এ ৷ যে বইটি অনুবাদ করে তিনি কৃতজ্ঞ করেছেন আমাদের পুরো জাতিকে ৷ যে বইটি আমার মনে হয় প্রতিটি মানুষের জীবনে অন্তঃত একবার পড়া উচিত ৷ এরপরও আছে প্লেটোর "পলিটিকস", যেটা আরেকটি ক্লাসিক ৷ "নানা কথা", "নানা কথার পরের কথা", "ঢাকা বিশ্ববিদ্যালয় ও পূর্ববঙ্গীয় সমাজ" সবগুলোরই কিছু কিছু পড়া আছে ৷ নিঃসন্দেহে উনি আমার খুব প্রিয় একজন লেখক এবং মানুষ ৷
"আমি মানুষ" সেই অর্থে কোন বই না ৷ উনার দিনলিপির সংকলন ৷ হতাশ হবেন না ৷ পাঠক কে অভিভূত করবার জন্য এটুকুই যথেষ্ট ! না, উনার লেখনীর প্রশংসা করবার জন্যও এ কথা আমি বলছিনা ৷ আমার ব্যক্তিগতভাবে উনার লেখার ধরণটা খুব পছন্দ ৷ কেমন জানি একটা পবিত্রতা আছে লেখার ধরনে, খুব স্পষ্ট এবং খুব সাবলীল ৷ কিন্তু তার এ লেখার ধরনের সাথে তো আমি পরিচিত, তবে কি এমন নতুন পেলাম এ লেখায় ৷
এক একটি দিনলিপির মাঝে যে 'উনা'র ছবি আমি দেখতে পেয়েছি তা এখনো আমার স্পষ্ট চোখে ভাসছে ৷ যে "মানুষ" কে উনার দিনলিপিতে পেয়েছি তেমন "মানুষ" আমাদের খুব দরকার ৷ আমি অভিভূত হয়েছি তার সরলতায়, বিনয়ে এবং ব্যক্তিত্বে ! তাইতো সাংবাদিকতায় এমএ 'মামুন'-এর মত আমারও ইচ্হে করে তার পায়ে হাত দিয়ে সালাম দিয়ে বলতে— "স্যার আপানার কথা মনে হলে আমাদেরও ভাল হতে ইচ্ছা হয় ৷"
যখন কাঁচাবাজারে পাশে দাঁড়ানো মেয়েটির "দাদু আপনি কি হিন্দু?" প্রশ্নের জবাবে উনার উত্তর আসে "আমি মানুষ", তখন আমি যেন ঠিক তার সামনে দাঁড়িয়ে ৷ আবার প্রশ্ন আসে— "আপনি কি মুসলমান ?" একই উত্তর— "আমি মানুষ" ৷ এরপর মেয়েটি দোকানিকে বলে- "দেখছেন নি! উনি হিন্দুও না মুসলমানও না, উনি 'মানুষ'" তখন আমি ভাষা হারিয়ে ফেলি ...
ছোটখাট, কাঁচুমাচু মুখের একজন বৃদ্ধ, স্নেহশীল দাদু, দায়ত্ববান পিতা, উদার শিক্ষক— এসবের মাঝে যে 'মানুষ' তিনি তার দেখা পাওয়া যায় তার এই দিনলিপিতে ৷ এমন করেও দিনলিপি লেখা যায় আমি ভাবতে পারিনি ৷ একসময়ে আমিও লিখতাম, সেসব কোথায় হারিয়ে গেছে ৷ আজ আবারও লিখতে ইচ্ছে করছে ৷
এতকিছুর পর আর বলার অপেক্ষা রাখেনা যে, বইটি আমাকে অসম্ভব আলোড়িত করেছে ৷ এবং খুবই স্বাভাবিক যে আমি চাইব বইটি সবাই পড়ুক ৷ জানিনা আপনাদের ভাল লাগবে কিনা ৷ না লাগলে সেটা আপনারই দুর্ভাগ্য ! তাই বগুড়ার 'পড়ুয়া' দোকানটার সিলের লেখার মতই বলি "তবুও পড়ুন" ৷
সবশেষে শ্রদ্ধেয় সরদারজির একটি উক্তি এখানে না তুলে পারছিনা— "জীবন বনাম মৃত্যুতে মৃত্যুই মরে এবং জীবনই বাঁচে ৷ আমি ব্যক্তি হিসেবে অবশ্যি মরবো; কাল, নয়তো পরশুঃ তবুও তোমার আমার মৃত্যুহীন স্বপ্নের কোন মৃত্যু ঘটবেনা ৷"


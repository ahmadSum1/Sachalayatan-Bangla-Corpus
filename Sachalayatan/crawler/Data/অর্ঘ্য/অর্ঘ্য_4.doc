দাবা খেলা সম্পর্কিত একটি কিংবদন্তী



প্রথমেই বলে নেই, এই লেখাটি মোটেই আমার মৌলিক লেখা নয় ৷ মূল কিংবদন্তীটি একটি বই থেকে নেওয়া ৷ মূল গল্পের সামনে পেছনে আমার দু-চারটি কথা জুড়ে দিয়েছি ৷ মোটামুটি অনেকেই কিংবদন্তীটি জানেন - সে এভাবেই হোক আর অন্য ভাবেই হোক ৷ তারপরও এটি এখানে তুলে দেওয়ার কারণ নিতান্তই আমার আহ্লাদ !
কিংবদন্তী
দাবা খেলা আমাদের দেশে খুব জনপ্রিয় না হলেও প্রায়শই রাস্তার পাশে মুদিখানার দোকানে মধ্যবয়সী মানুষদের টাকপড়া মাথা চুলকে দাবা খেলতে দেখা যায়। আমাদের দেশে একে ‘বুদ্ধির খেলা’ হিসেবেই সবাই চেনে। তাই দাবা খেলা না জানা লোকেদের ভিড়ে কোন দাবা খেলা জানা লোক এলে গর্বে তার বুক দশ হাত ফুলে যায়। কিন্তু দাবা খেলার ইতিহাস, ঐতিহ্য, সংস্কৃতি সম্পর্কে অধিকাংশ মানুষই অতিশয় অজ্ঞ। বস্তুত, দাবা পৃথিবীর অন্যতম প্রাচীন খেলা। তাই একে নিয়ে অনেক কাহিনী-কিংবদন্তী তৈরি হয়েছে।  হওয়াটাই স্বাভাবিক ৷ এসব কিংবদন্তীর সত্যাসত্য নির্ণয় করা অবশ্যই অসম্ভব। এগুলোরই একটি এখানে তুলে ধরছি। এই কিংবদন্তীটাকে বুঝবার জন্য দাবা খেলা জানার কোন দরকার নেই, এইটুকু জানলেই যথেষ্ট যে, ৬৪ টি সমচতুষ্কোণে ছক কাটা একটা বোর্ডের উপর সেটা খেলতে হয়!
১
কিংবদন্তী অনুযায়ী দাবা খেলার উৎপত্তি ভারতে।
দাবা খেলায় অত্যন্ত বুদ্ধিমত্তার সঙ্গে গুটিগুলো নিয়ে যে অসংখ্য বার চালাচালি করা যায়, তা দেখে বাদশা শেহরাম দারূন উত্তেজিত। এই খেলাটির উদ্ভাবক যে তাঁরই একজন প্রজা, এ কথা জানার পর তিনি সেই লোকটিকে তাঁর সামনে হাজির হবার হুকুম দিলেন যাতে এই অপূর্ব উদ্ভাবনের জন্যে তিনি তাকে ব্যক্তিগত ভাবে পুরষ্কার দিতে পারেন। 
দাবা খেলার উদ্ভাবক বাদশার সামনে এসে দাঁড়ালেন। তাঁর নাম ‘চিস্‌সা’, সাদাসিধে পোষাক পরা এক মৌলবী, অধ্যাপনা করে জীবিকা নির্বাহ করেন। বাদশা তাঁকে অভ্যর্থনা করে বললেন,
-“আপনার অপূর্ব উদ্ভাবনের জন্যে আমি আপনাকে ভালো রকম ইনাম দিতে চাই।”
জ্ঞানবৃদ্ধ চিস্‌সা মাথা নুইয়ে অভিবাদন জানালেন। বাদশা বললেন,
-“আপনার কাছে যেটা সবচেয়ে কাম্য সেই ইচ্ছা পূরণ করার মতো যথেষ্ট ধনসম্পদ আমার আছে। শুধু বলুন আপনার কি চাই, তাহলেই তা পাবেন।”
চিস্‌সা নিরুত্তর। 
-“সংকোচ করবেন না”, তাঁকে ভরসা দিয়ে বললেন বাদশা
-“শুধু বলুন কি চান। আপনার ইচ্ছা পূরণ করার জন্য আমি সবই করতে প্রস্তুত।”
-“আপনার মেহেরবানীর সীমা নেই, মালিক”, বললেন জ্ঞানী চিস্‌সা,
-“কিন্তু উত্তরটা ভেবে দেখার জন্যে আমাকে একটু সময় দিন, হুজুর। একদিন ভালো করে ভেবে দেখার পর আমি আগামীকাল আপনার কাছে আমার অনুরোধ পেশ করবো।”
পরের দিন চিস্‌সা তাঁর নিতান্তই সামান্য অনুরোধ জানিয়ে বাদশাকে একেবারে অবাক করে দিলেন।
-“জাঁহাপনা,” বললেন তিনি,“দাবার ছকের প্রথম চৌকোনাটিতে আমি একটি গমের দানা চাই।”
-“সাধারণ গমের একটি দানা?” বাদশা নিজের কানকে বিশ্বাস করতে পারছেন না। 
“জী, হুজুর। দ্বিতীয় চৌকোনাটিতে দুটি গমের দানা, তৃতীয়টিতে চারটি, চতুর্থটিতে আটটি, পঞ্চম চৌকোনায় ষোলটি, ষষ্ঠ ঘরটিতে বত্রিশটি .......”
-“বুঝেছি,” বিরক্ত হয়ে বললেন বাদশা,
-“দাবার ছকে চৌষট্টিটি চৌকোনার সবগুলিতেই আপনার ইচ্ছা মতো গমের দানা আপনি পাবেনঃ প্রত্যেকটি চৌকোনাতেই আগেরটির দ্বিগুণ। কিন্তু, জেনে রাখুন, আপনার অনুরোধ আমার বদান্যতার উপযুক্ত নয়। এহেন তুচ্ছ পুরষ্কার চেয়ে আপনি আমার প্রতি অসম্মান দেখিয়েছেন। একজন শিক্ষক হিসেবে সত্যিই আপনার বাদশার অনুগ্রহকে সম্মানিত করার আরো ভালো উদাহরণ আপনি দেখাতে পারতেন। যান, আমার হুকুমদাররা আপনার গমের বস্তা এনে দিচ্ছে।”
চিস্‌সা মৃদু হেসে বিদায় নিলেন। তারপর প্রাসাদের প্রবেশ পথের পাশে তার পুরষ্কারের অপেক্ষায় দাঁড়িয়ে রইলেন ।
২
খেতে বসে বাদশার মনে পড়ল চিস্‌সাকে। জানতে চাইলেন ওই “নিরেট মাথা” উদ্ভাবকটিকে তাঁর অতি তুচ্ছ পুরষ্কার দেওয়া হয়েছে কিনা। তাঁকে বলা হলো,
-“হুজুর, আপনার হুকুম তামিল করা হচ্ছে। আপনার জ্ঞানীগুণীরা হিসেব করছেন তার প্রাপ্য গমের দানার সংখ্যা কত দাঁড়াবে।” 
ভ্রুকুঞ্চিত করলেন বাদশা। তার হুকুম পালন করতে এত দেরি হওয়ার ব্যপারটায় তিনি অভ্যস্ত নন। রাত্রে  শুতে যাবার আগে তিনি আরেকবার জানতে চাইলেন চিস্‌সাকে তাঁর গমের বস্তাটা দেওয়া হয়েছে কিনা।
-“মালিক,” উত্তর দিলেন তাঁর উজীর। “আপনার গনিতজ্ঞরা অবিরাম কাজ করে চলেছেন। ভোর হবার আগে হিসেব কষা হয়ে যাবে বলে আশা করছেন তাঁরা।”
-“এত ঢিমে তালে চলছে কেন ওরা ?” রাগতস্বরে কৈফিয়ত চাইলেন বাদশা, “আমি জেগে ওঠার আগে চিস্‌সাকে যেন অবশ্যই শেষ গমের দানাটি পর্যন্ত তাঁর পুরো পাওনা মিটিয়ে দেওয়া হয়। আমি দ্বিতীয়বার হুকুম দিইনে!”
সকালবেলা বাদশাকে বলা হলো যে দরবারের প্রধান গনিতবিদ তাঁর সাক্ষাৎপ্রার্থী। বাদশা তাঁকে আসতে নির্দেশ দিলেন। বাদশা শেহ্‌রাম বললেন,
-“আপনি কি জন্যে এসেছেন তা বলার আগেই আমি জানতে চাই, চিস্‌সা যে ভিক্ষুকসুলভ পুরষ্কার চেয়েছে , তা তাকে দেওয়া হয়েছে কিনা ।”
-“সে কথা বলার জন্যেই আমি এত সকালে আপনার দৃষ্টির সামনে এসে দাঁড়াতে সাহসী হয়েছি” বললেন জ্ঞাণবৃদ্ধ, “চিস্‌সা যা চেয়েছেন, গমের দানার সেই সংখ্যাটি হিসেব কষে বের করার জন্যে আমরা খুব নিখুঁত ভাবে কাজ করেছি। ওই সংখ্যাটি বাস্তবিকই বিশাল........”
-“যতই বিশাল হোক ” বাদশা অধৈর্য্যের সঙ্গে বাধা দিয়ে বসলেন, “আমার শস্য ভান্ডার থেকে তা সহজেই দেওয়া যেতে পারে। তাকে ওই পুরষ্কার দেবার প্রতিশ্রুতি দেওয়া হয়েছে এবং দিতেই হবে!”
-“চিস্‌সার ইচ্ছা পূরণ করার ক্ষমতা আপনার নেই, জাঁহাপনা। চিস্‌সা যে পরিমাণ দানা চেয়েছেন, আপনার শষ্যভান্ডারে সে পরিমাণ গম নেই। আপনার সারা রাজ্যে সে পরিমাণ গম নেই। বাস্তবিক পক্ষে, সারা দুনিয়ায় নেই। এবং আপনি যদি আপনার কথা রাখতে চান, তাহলে আপনাকে হুকুম দিতে হবে সারা দুনিয়ার সমস্ত জমিকে গমের ক্ষেতে পরিণত করার জন্যে, সমস্ত সমূদ্র- মহাসাগরের জল ছেঁচে ফেলার জন্যে, সুদূর উত্তরাঞ্চলের সমস্ত বরফ-তুষার গলিয়ে ফেলার জন্যে। এবং ওই সমস্ত জমিতে যদি গম ফলানো হয়, তাহলে হয়তো বা চিস্‌সাকে দেবার মতো যথেষ্ট গমের দানা পাওয়া যেতে পারে!”
বাদশা বিস্ময়স্তম্ভিত হয়ে বিচক্ষণ বৃদ্ধের কথাগুলি শুনলেন।
শেষ পর্যন্ত চিন্তিত ভাবে বললেন তিনি, “এই বিশাল সংখ্যাটি বলুন।”
-“মালিক” উত্তর দিলেন বিজ্ঞ ব্যক্তিটি, “ওই সংখ্যাটি হল,
১,৮৪,৪৬,৭৪,৪০,৭৩,৭০,৯৫,৫১,৬১৫ !!!
কিংবদন্তীটি হল এই। সত্যিই এরকমটি ঘটেছিল কিনা তা আমরা জানিনা; কিন্তু পুরস্কারটি যে এই রকম একটা সংখ্যায় দাঁড়াবে, সে ব্যাপারটা নিশ্চিত !!!
পরিশেষে
চিস্‌সার অনুরোধ রাখতে বাদশাহ অপারগ হয়েছিলেন। কিন্তু তিনি যদি অঙ্কে পটু হতেন তাহলে সহজেই এরকম এক বিশাল পুরস্কারের প্রতিশ্রুতি দেওয়াটাকে এড়িয়ে যেতে পারতেন- তাঁর শুধু এই প্রস্তাবটাই দেওয়া উচিত ছিল যে, চিস্‌সাকে নিজে ঐ গমের দানাগুলো একটা-একটা করে গুণে নিতে হবে!
বাস্তবিকপক্ষে, চিস্‌সা যদি সারা দিন রাত ধরে, মুহূর্তের জন্যেও না থেমে, দানা গুণে যেতেন এবং প্রতিটি দানা গোনার জন্যে যদি এক সেকেন্ড করে সময় নিতেন, তাহলে প্রথম দিন তিনি ৮৬,৪০০ দানা গুণে উঠতে পারতেন। দশ লক্ষ গমের দানা গুণতে তাঁর যে সময় লাগতো তা দশ দিনের কম নয়। এক ঘন-মিটার গমের দানা গুণতে তার প্রায় ছয় মাস লেগে যেত-এতে তিনি ২৭ ‘বুশ্ল’ (একটি আট-গ্যালন পাত্রে যত শস্য ধরে, সেই শস্যের পরিমাণ এক বুশ্ল) গম পেতেন। কোনোরকম বিরতি না দিয়ে, একটানা দশ বছর ধরে গুণে গেলে তিনি প্রায় ৫৫০ বুশ্ল গুণতে পারতেন। দেখতেই পাচ্ছেন, চিস্‌সা যদি তাঁর জীবনের বাকি ক’বছর শুধু গমের দানা গুণতি করেই কাটিয়ে দিতেন, তাহলেও তিনি পেতেন পুরস্কারের অতি তুচ্ছ অংশ মাত্র!!!
সূত্রঃ অঙ্কের মজা
লেখকঃ ইয়াকভ পেরেলম্যান
সূত্র প্রসঙ্গে দুটো কথা
এ প্রসঙ্গে দুটো কথা না বলে পারছিনা ৷ এই বইটা আমার অন্যতম প্রিয় বই ৷ ছোটবেলায় যদি এই বইটা না পড়তাম, তবে আজ আমি অন্য কেউ হতাম ! সেই ছোট্ট মনে গণিত ও বিজ্ঞানের প্রতি একরকম আগ্রহ ও ভালবাসা তৈরি করেছিল বইটা ৷ একটা বই যে একজন মানুষের জীবনকে বদলে দিতে পারে তা আমি অনুভব করি এই বইটার কথা ভাবলে ! বইটা আমার বাবা কোন এক রেল স্টেশন থেকে কিনেছিলেন ৩ টাকা দিয়ে, সে অনেক আগের কথা, তখন আমার বাবা আমার-ই মতন একজন বিশ্ববিদ্যালয়ের ছাত্র ছিলেন !
লেখা প্রসঙ্গে
এই লেখাটি আমি লিখেছিলাম স্কুলে থাকতে ! নবম কি দশম শ্রেণীর ছাত্র, স্কুলের বার্ষিক পত্রিকায় ছাপানোর উদ্দেশ্যে ৷ যতদুর মনে পড়ে, লেখাটা ছাপেনি ৷ তাই আজ এখানে ...
দাবা প্রসঙ্গে
আমি মোটেই ভাল দাবাড়ু নই ৷ নিতান্তই ভাল লাগা থেকে লেখা ! আমি প্রথম দাবা শিখি আমার বড় ভাইয়ের কাছ থেকে ৷ শেখার পর বেশ কয়েকবার তাকে হারিয়ে দেই ৷ তারপর খেলা চলতে থাকে ৷ কখনো আমি জিতি কখনো ও ৷ তো আমি হেরে গেলে খুব রেগে জেতাম আর আমার ভাই আমার সামনে এসে নানা রকম অঙ্গভঙ্গি করে আমাকে খেপাতো ৷ আমিও খেপে জেতাম সহজেই ! এই নিয়ে বেশ কবার দাবার বোর্ড ছিড়েছি, গুটি ভেঙ্গেছি ! তারপর আমার ভাই অনেক প্রলোভন দেখাতো খেলার জন্য কিন্তু আমি খেলতাম না ! হয়তো বছরে দু'এক দান ! যতদুর মনে পড়ে শেষ দুটো খেলাই ড্র হয়েছিল !!


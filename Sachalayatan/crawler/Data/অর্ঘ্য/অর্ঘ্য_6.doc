হিন্দু নাম মুসলমান নাম



তখন আমি বেশ ছোট । প্রথম কি দ্বিতীয় শ্রেণীর ছাত্র । জগৎ সংসারের তেমন কিছুই বুঝে উঠিনি, ওঠবার কথাও নয় । নিজের নিজস্বতা সম্পর্কেও ধারণা নেই কোন, তবে আর পাঁচ দশটা শিশুর মতই নিজের নামটা নিয়ে আমার মধ্যে একধরনের গর্ব গর্ব ভাব ছিল । 'অর্ঘ্য' - ঐ বয়সী একটা বাচ্চার জন্য কঠিন শব্দই বটে । মানে টানেও অত বুঝতাম না । কি জানি শুনেছিলাম 'পূজার উপকরণ' বা এই ধরনের কিছু - মাথা ঘামাইনি কখনও । এটা আমার নাম, শুধুই আমার, অন্য কারও না - গর্ব করার জন্য এটুকুই যথেষ্ঠ ছিলো। নামটা খুব একটা শোনাও যায না, কাউকেই একবার বলে বোঝাতে পারিনি, সবাই ই দ্বিতীয়বার শুনতে চেতো । এই নিয়ে আমার অহংকারেরও শেষ ছিল না । 
যাহোক, তো হয়েছ কি, একবার আমরা সপরিবারে দাদাবাড়ি গেছি ঈদ করতে, বরাবরের মতই । দাদাবাড়িতে খুব ভীতিকর একটা প্রাণী ছিল – আমার দাদা !  বাজাখাই গলা, চিৎকার ছাড়া কথা বলতেন না, রাগি রাগি চেহারা - যে কেউ এক দেখাতেই ভয় পেয়ে যাবে । স্বাভাবিক ভাবেই আমরা নাতিপুতিরা খুব ভয় পেতাম তাকে । সাথে বাড়ির সবাই ও। আমার দাদা খুবই ধার্মিক মানুষ, হজ্ব ও করেছেন । ইসলাম ধর্মের প্রতি তার গভীর আনুগত্য । সমস্যাটা হয়েছে এখানেই । তিনি আমার নামটা কিছুতেই মেনে নিতে পারেননি । আমার বাবা, মানে তাঁর ছেলেকে বলেছেন অনেক । বাবা কি গায়ে মাখার লোক ! তিনি নিজেই তো তার বড় ছেলের নাম রেখেছেন 'গোর্কি' - 'ম্যাক্সিম গোর্কি'র খুব বড় ভক্ত ছিলেন কিনা ! ঐ গোর্কি'র সাথে মিল করেই আমার নামটা রেখেছিলেন আমার ছোটফুপু । তো এরকম একটা 'হিন্দুয়ানি' নাম আমার দাদা কোনভাবেই মেনে নিতে পারেন না । তিনি একজন হাজ্বী মানুষ, আর তাঁর নাতির নাম হবে 'হিন্দু নাম' - ইয়ার্কি ?! ছেলেকে বলে যখন কাজ হলোনা তিনি একদিন আমাকে নিয়েই চললেন মসজিদের উদ্দেশ্যে । আমাকে নিয়ে গিয়ে তার 'সাহাবী'দের(?) মাঝে রেখে উনি গেলেন ওজু করতে । আমি ঠিক বুঝলামনা কি হচ্ছে । মুরুব্বীরা প্রশ্ণ করলেন - 
দাদা তোমার নাম কি?
আমি আমার পুরো নাম বললাম ।
খুব সুন্দর । তোমার ডাক নাম কি?
আমি বললাম – 'অর্ঘ্য'
এর মানে কি?
যতটুকু জানা ছিল বললাম...
ছি ছি ছি...
আমি চমকে উঠলাম...
এটা কি ঠিক? তুমি মুসলমান না? মুসলমান হয়ে তুমি হিন্দুদের নাম নিয়ে আছো.... আল্লাহ খুবই রাগ করবেন , গুনাহ দিবেন ।
আমি থতমত খেয়ে তাকিয়ে থাকলাম ।
শোন, আজ ই তোমার বাবা-মাকে গিয়ে বলবা যেনো তোমার নামটা বদলে একটা সুন্দর দেখে মুসলমান নাম দিয়ে নতুন করে আকিকা দিতে !
এইবার আমার খুব রাগ হল । আমার এত সুন্দর নামটা নাকি বদলাতে হবে !  
রাগের সাথে খুব অবাকও হয়ে ছিলাম আমি । আমি ঠিক বুঝলাম না 'মুসলমান হওয়া' মানেটা কি? হিন্দু নাম মানেই বা কি? আমি ঠিক কবে কখন কিভাবে মুসলমান হলাম তাও ঠিক বুঝে উঠতে পারলাম না । আগে যদি জানতাম মুসলমান হতে হলে এই নামটা বদলাতে হবে আমি কক্ষনও মুসলমান হতাম না .... ছোট্ট মনে এইসব ভাবনা খেলা করতে থাকে । কিন্তু কোন মানে খুঁজে পাইনি আমি ।
যত বড় হয়েছি, নাম বলার সাথে সাথে আরেটা প্রশ্নও চলে এসেছে ‌, 'তুমি কি হিন্দু?' তাছাড়া অধিকাংশ মানুষের মুখে যখন বিকৃত ভাবে 'অরগো' শুনি বা যখন দেখি আমার শিক্ষকরাও আমার 'মুসলমান' নামটা বলতেই বেশি পছন্দ করছেন তখন হতাশ হয়েই মানুষকে এই নামটা আর বলিনা । 
জীবন চলেছে জীবনের নিয়মে । আমার নামটা বদলায়নি । কিন্তু ছোটবেলার কজন পরিচিতজন ছাড়া এ নামটা আর কেউ জানেনা । আমার দাদা কখনও আমাকে ও নামে ডাকেননি । 
আমি বড় হয়েছি, আমার সেই ভাবনা গুলোও বড় হয়েছে, কিন্তু কোন মানে খুঁজে পাইনি . . . .
(অর্ঘ্য)


কন্ডোলিত্সা'র গণতন্ত্র আর আমাদের ‌'না' ভোট



বুশের জুতা খাওয়ার একটি দারুণ ব্যাখ্যা দিয়েছেন কন্ডোলিত্সা। তাঁর মতে, মুনতাজারের জুতা নিক্ষেপ এটাই প্রমান করে যে, মার্কিনীদের ইরাক যুদ্ধের উদ্দেশ্য অর্থাত্ 'স্বাধীনতা ও গণতন্ত্র' প্রতিষ্ঠা সফল হয়েছে। মুনতাজারারের জুতা আসলে ইরাকী জনগণের 'স্বাধীনতা আর গণতন্ত্রকে'ই বহন করে নিয়ে গিয়েছিল বুশের দিকে। আহা, কী মধুর মার্কিনী গণতন্ত্র!
লক্ষণীয় যে, 'গণতন্ত্র' ‌মত প্রকাশের অবাধ স্বাধীনতার' কথা বলে বিরুদ্ধ মত এবং প্রতিবাদকে এভাবেই হজম করে ফেলে। এবং 'কিছু একটা তো করেছি' - এই আত্মতৃপ্তির বোধে মগ্ন রেখে প্রতিবাদের মূল লক্ষ্য থেকে বেপথু করে নাগরিকদের।
আমাদের নির্বাচনে এবার 'না' ভোটের ব্যবস্থা রাখা হয়েছে। অনেক 'সচেতন' ভোটার এবার 'না' ভোট দেবেন বলে মিডিয়াগুলো জানাচ্ছে। বিষয়টি একটু পরীক্ষা করে দেখা যেতে পারে।
গত সরকারের শেষ সময়ে বড় রাজনৈতিক দলগুলোর ক্ষমতার কামড়া-কামড়ি এবং এর আগের সরকারগুলোর অভিজ্ঞতা থেকে সাধারণ জনগণের মাঝে প্রচলিত রাজনীতির স্বার্থপরতা-লুটপাট-যথেচ্চাচার বিষয়ে একটা মাত্রার সচেতনতা সৃষ্টি করেছিল। প্রশ্নটি অনেকের কাছ থেকেই এসেছিল যে, এইসব দলকে ভোট দিয়ে আমাদের লাভ কি? বিদ্যমান রাজনীতির যেকোন উপায়ে ক্ষমতায় যাওয়া আর লুটপাট করার রাজনীতির চরিত্রটা স্পষ্ট হচ্ছিল মানুষের কাছে। এ থেকে ভিন্ন রাজনীতির ভাবনা আসত কি না সে ভবিষত্ সিদ্ধান্ত না দিয়েও বলা যায় এটা একটা দেশের নাগরিকদের রাজনীতি চিন্তার একটা অগ্রগতি।
'না' ভোটের ব্যবস্থা এই বাস্তবতাকেই মাথায় রেখে করা। প্রকৃত পক্ষে যে ভোটার সকল প্রার্থীকেই অযোগ্য মনে করে সে আসলে বিদ্যমান রাজনীতিতে নির্বাচন কোন গুনগত পরিবর্তন আনতে পারবে তা বিশ্বাস করে না। দলগুলো এবং প্রার্থীদের ওপর আস্থা না থাকা এটাকেই নির্দেশ করে। তাহলে তারা কি করবে? তাদেরকে 'না' ভোটের মাধ্যমে নির্বাচনের মধ্যে অন্তর্ভূক্ত করার ব্যবস্থা করা হয়েছে। প্রকৃত পক্ষে যারা এই নির্বাচন বা রাজনীতিকে অর্থহীন করে তাদেরকেও নির্বাচনের মধ্যে হজম করার 'গণতান্ত্রিক' পদ্ধতি হচ্ছে ‌'না' ভোট। এর মাধ্যমে সে 'কিছু তো একটা করেছি' ভেবে হয়ত আত্মতৃপ্তি পাবে, কিন্তু তার প্রতিবাদটা মূলত সে যাকে প্রত্যাখ্যান করে সে ব্যবস্থাকেই নির্ঝঞ্ঝাট রাখতে সহায়তা করবে। নিজস্ব ভাবনা বিশ্লেষণ থেকে কোন পথ খোঁজা বা পথ তৈরি করার দিকে তাকে আর কষ্ট করে যেতে হবে না।
কন্ডোলিত্সা যেমন প্রতিবাদকে 'গণতন্ত্রের' কথা বলে হজম করে ফেলেন, তেমনি আমাদের 'না' ভোট নির্বাচনের রাজনীতিতে নির্বাচন প্রত্যাখনকারীদেরকে হজম করে ফেলতে চাইছে।


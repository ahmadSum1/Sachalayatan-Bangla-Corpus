পাঁচ বছর পর- ৪/৫



১৮.
দেশে ফিরে প্রথম যে সুবিধাটার অভাব অনুভব করেছি তা হলো ইন্টারনেট। অস্ট্রেলিয়ার নেট ব্যবহারকারীরা বেশীর ভাগ এডিএসল২+ ব্যবহার করেন। বাসার ফিক্সড ফোনের লাইন দিয়েই এ ধরনের নেট সংযোগ দেয়া হয়। স্পিড নির্ভর করে বাসা থেকে ফোন এক্সচেঞ্জ কত দূরে তার উপর। তবে, ৬ থেকে ১৪/১৬ মেগা বিপিএস অনেকেই পায়। আমি পেতাম, ৮এর মতো, কনফু পায় ১২এর উপরে।
এডিএসল সবসময় সংযুক্ত থাকে, ফলে যখন তখন যে কোন কিছু পাওয়া যায়। স্পিড অনেক দ্রুত বলে, নাটক, সিনেমা নামানো কয়েক মিনিটের ব্যাপার। আমি নামাতামও না, পছন্দের বিষয় ইউটিউবেই বেশী দেখতাম। জিমেইল/জিটকেও প্রায় সব সময় থাকতাম।
দেশে, নেট ব্যবহারের প্রধান উপায় হচ্ছে মোবাইল ইন্টারনেট (এজ স্ট্যান্ডার্ড ভিক্তিক মোডেম/মোবাইল দিয়ে)। মোবাইলকে কম্পিউটারের ইউএসবিতে (কিংবা ব্লুটুথে) লাগালে, মোবাইলটা মোডেম হিসাবে আসে। এবার ডায়ালআপ করে কানেক্ট করতে হয়। সিটিসেলের গ্রাহকরা ডেডিকেটেড মোডেম ব্যবহার করেন।
গ্রামীণফোনে লাইন স্পিড পাওয়া যায় ৪৬০ কেবিপিএসের মতো, ব্লুটুথ দিয়ে কানেক্ট করলে ১১৫কে এর মতো। তবে, ডাউনলোড দিলে সাসটেইনড স্পিড পাওয়া যায় ৩২ কিলোবাইটের/সে এর মতো, ভাগ্য ভালো হলে। অসময়ে সেটা ৪/৫ এ নেমে আসে। সিটিসেলের স্পিড ভালো শুনেছিলাম, কিন্তু টেস্ট করে তার প্রমাণ পেলাম না। আমার অবস্থানস্থল হয়ত একটা ফ্যাক্টর। 
এ স্পিডে জিমেইল কখনও লোড হয়, কখনও হয় না। বেসিক হেইচটিএমএল সেট করে দিলে পরে আসে। বাংলা পত্রিকা মোটামুটি ভালই পড়া যায়। তবে সচলায়তন পড়া গেলেও মন্তব্য করতে গেলে জান কাহিল হয়ে যায়। প্রতিটি প্রতিমন্তব্যের জন্য পুরো পৃষ্ঠা নতুন করে লোড হয়। এক একটা মন্তব্য পোস্ট হতে ৪/৫ মিনিট চলে যায়।
এরকম স্পিডের এক গিগা ডাটা ব্যবহারের জন্য গ্রামীণকে দিতে হয় ৩৪৫ টাকা। সিটিসেলের চার্জ আরেকটু বেশী। আনলিমিটেড (* শর্ত প্রযোজ্য) ডাটার খরচ দেড় হাজার টাকার মতো।
এ স্পিড আর ডাটার সীমাবদ্ধতা নিয়েও যারা দেশ থেকে সচলায়তনে লিখেন, পাঠকের মন্তব্যের জবাব দেন, তাদের সবাইকে একটা করে মেডেল দেয়া উচিৎ তাদের ধৈর্যের জন্য। 
১৯.
মোবাইলের ব্যাপক প্রচলনের জন্য, এমন কি নেটের জন্য মোবাইল ব্যবহারের সুবিধার জন্য টিএনটির ফিক্সড লাইনের শুনলাম বেশ মার খেয়েছে। গত কয়েক বছরে বহু মানুষ বাসার লাইন ফিরিয়ে দিয়েছে। আগে একটা (ডিজিটাল) লাইনের জন্য ফি দিতে হতো বিশ হাজার টাকার মতো, ঘুষ ছাড়াই। এখন সেটা নাকি তিনশ টাকা মাত্র! এটা করেও গ্রাহক টানতে পারছে না।
অথচ দ্রুতগতির নেট সংযোগের জন্য ফিক্সড লাইন সবচেয়ে সাশ্রয়ী। ওয়ারলেস-ভিত্তিক ওয়াইম্যাক্স চালু হয়েছে ঢাকায়। এর বিস্তার কতটুকু, নির্ভরতা কেমন জানি না। অস্ট্রেলিয়ায় ওয়াইম্যাক্স ট্রায়াল করে সুবিধামতো ফলাফল পাওয়া যায়নি। এখন তারা, বিশেষত শহরাঞ্চলে, ফাইবারে চলে যাচ্ছে। বাংলাদেশে বাসাবাড়ীতে ফিক্সড লাইনের সংযোগ না বাড়লে দ্রুতগতির নেট সংযোগ কীভাবে সম্ভব হবে জানি না। বড় বড় শহরে যে সব আবাসিক ফ্ল্যাটভবন তৈরি হচ্ছে সেগুলোতে নেট সংযোগের জন্য কী ব্যবস্থা রাখা হচ্ছে, বা আদৌ কিছু হচ্ছে কিনা জানি না।
২০.
সাম্প্রতিক কালে ফেসবুক ব্লক করে দারুণ সমালোচনার মুখে পড়েছে সরকার। আওয়ামী লীগের শুভাকাঙ্খী হিসাবে পরিচিতরাও সরকারের এ ধরনের কাজের সমালোচনা করেছেন। কাজের কাজ করেছে বিরোধী দল বিএনপি। তারা অনতিবিলম্বে ফেসবুক খুলে দেয়ার দাবী জানিয়েছে! ঠিক কোন আইন/নীতিমালার আলোকে সরকার একাজটি করেছে তা জানা না গেলেও বিটিআরসির চেয়ারম্যানের কথা থেকে মনে হয় ধর্মীয় কারণটাই প্রধান। আবার টিভি সংবাদ দেখে মনে হলো হাসিনা-খালেদার গলাকাটা ছবিই প্রধান কারণ। 
ফেসবুক খুলে এখন খুলে গেলেও একটা একটা বিষয় স্পষ্ট হলো না আমার কাছে। বাংলাদেশে ইন্টারনেটের মূল ট্রাফিক যায় বিএসসিসিএল (বাংলাদেশ সাবমেরিন ক্যাবল কোম্পানি লি.) নিয়ন্ত্রিত সাবমেরিন ক্যাবেল দিয়ে, কিছুটা যায় পুরনো ভিস্যাট দিয়ে। কোন কিছু ব্লক করতে হলে সেটা বিএসসিসিএল করার কথা। কিন্তু বিডিনিউজ২৪ এর খবরে দেখলাম কাজটা করেছে ম্যাঙ্গো টেলিকম। আমার জানামতে, ম্যাঙ্গো টেলিকম আন্তর্জাতিক টেলিফোন গেটওয়ে, যারা ভিওআইপির লাইসেন্সপ্রাপ্তদের এক প্রতিষ্ঠান। আবার শুনেছিলাম তারা, বিআরটিসিকে দিয়ে চিঠি দিয়ে, বিএসসিসিএলের কাছ থেকে বেশ বড় একটা ব্যান্ডউইডথ কিনে নিয়ে সব আইএসপিকে বাধ্য করছে তাদের থেকে সাবলিজ নিতে। আইএসপিগুলো সরাসরি বিএসসিসিএল থেকে কিনলে যে দাম পড়ত, তারচে ম্যাঙ্গো কম দাম দেয়, কারণ তারা কিনেছেই কম দামে। মোটের উপর যা দাড়াল, বিএসসিসিএল হাঁদা। ম্যঙ্গোর প্রভাব ও বার্গেইনিং ক্ষমতা প্রচণ্ড মনে হচ্ছে। বিটিআরসি কি এজন্যই ম্যাঙ্গোকে দিয়ে ব্লক করায়?  
বিটিআরসি পাঁচটি ফিক্সড লাইন অপারেটরের লাইসেন্স বাতিল করেছে অবৈধ ভিওআইপি ব্যবহার করার কারণে। এদের লাইসেন্স শর্তে কী লিখা ছিলো জানি না, তবে এদের কেউই এখনও আদালতে দৌড়াননি। বছর কয়েক আগে ঠিক একই অভিযোগ আসে কয়েকটি মোবাইল ফোন কোম্পানির বিরুদ্ধে; বিটিআরসি তাদের বড় জরিমানা করে রেহাই দেয়। যদ্দূর মনে পড়ে সে সময় জাকারিয়া স্বপন মোবাইল কোম্পানিগুলোর এ ধরনের কাজ নিয়ে কলাম লিখেছিলেন, কারা কারা আন্তর্জাতিক কল টার্মিনেট করার জন্য টাউটিং করেছিলেন তাদের তথ্যও জানিয়েছিলেন। আমাদের দুর্ভাগ্য হচ্ছে, যে পাঁচটি কোম্পানি বন্ধ হয়েছে, তাদের মধ্যে একটি হলো র‌্যাঙ্কসটেল। এর সিটিও (চিফ টেকনিক্যাল অফিসার) হলেন জাকারিয়া স্বপন। জেনে শুনে একটা কোম্পানি কেন এত বড় রিস্ক নিল সেটা একটা বিরাট প্রশ্ন। আরো একটা প্রশ্ন হলো, বিটিআরসি নিজ গরজে এদের বন্ধ করেছে নাকি ম্যাঙ্গোর চাপে পড়ে করেছে। 
আরো একটা বাড়াবাড়ি করছে বিটিআরসি। কিছু বিশেষ ধরনের প্রতিষ্ঠান ছাড়া বাকী সবাইকে ভিস্যাট ব্যবহার করতে মানা করেছে, যন্ত্রপাতি ফেরত দিতে বলেছে আগামী ৩০ তারিখের মধ্যে। মামাবাড়ী এখন হাতের মুঠোয়।
২১.
শপিং পলিব্যাগের ব্যবহার নিষিদ্ধ করে সরকার খুব সুনাম কুড়িয়েছিল একসময়। প্রথম কিছুদিন শপিংব্যাগ হাতে থাকা লোকজনকে পুলিশ ধরে জরিমানাও করেছে শুনেছি। সে শপিংব্যাগ এখন আবার ফিরে এসেছে; প্রকাশ্যে না কিছুটা গোপনে, বাকিটা টেকনিক করে হাতল বাদ দিয়ে। হাতল থাকলে শপিং ব্যাগ, না থাকলে প্যাকিং ব্যাগ; প্যাকিং ব্যাগ নাকি নিষিদ্ধ না।
পাবলিক প্লেস, বাসে, ট্রেনে ধুমপান নিষিদ্ধ করেছিল সরকার। এর কোন প্রভাবই দেখলাম না। ট্রেনে পাশের কেবিনে একজন চুরুট টানলেন, ট্রেন তখনও দাঁড়ানো। বললাম, একটু নেমে গিয়ে খেতে। উল্টো দরজা বন্ধ করে দিতে বলেন আমাকে! কয়েক ঘণ্টা পরে দেখি ট্রেনের পুলিশই চুরুট টানতে টানতে যাচ্ছে।
২২.
চট্টগ্রামে আগে কখনও যানজট দেখিনি, এবার দেখলাম। সকাল-বিকাল অফিসের সময়ে তো আছেই, রাত আটটায়ও ভাল জট। রাস্তায় প্রচুর নতুন গাড়ী নেমেছে, তারচেয়েও বড় কথা কেউই নিয়ম মানে না। ডান-বাম, রাইট-রঙ কিচ্ছুর তোয়াক্কা নেই। তবে পরিচ্ছন্নতার চিত্র চট্টগ্রামে এখনও আছে।
বহু দিন বিয়ে খাই না। এবার সুযোগ একটা হয়ে গেল। স্নিগ্ধাদি মানা করেছেন, তাই বিস্তারিত বর্ণনা, ছবি কিছুই দিলাম না। বিয়ের আসরে মেয়র প্রার্থী মহিউদ্দিন চৌধুরি আসছেন ভোট চাইতে, তার একটা ছবি দিলাম 



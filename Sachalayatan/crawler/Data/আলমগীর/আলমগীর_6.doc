পাঁচ বছর পর- ২/৫



আহ সিলেট ও অন্যান্য
৪.
প্রেম পুরনো হলেও বলে বিলুপ্ত হয় না; তাই ফিরে পাবার আকুতিও মরে না। বিশ্ববিদ্যালয়ে ছাত্রজীবনের, জীবনের অন্যতম সেরা চারটে বছর, এবং এর বাদেও আরো অনন্ত পাঁচটি বছর সিলেটে কেটেছে। মানুষের কথা ফেলে দিলেও জায়গাগুলোর জন্য, অন্তত তাদের নামগুলোর জন্য মায়াটা দেখছি এখনো অটুট। 
৫.
যেদিন সিলেট ফিরি, রাতে খুব বৃষ্টি ছিলো। খুব ভোরে ট্রেন থামে, একটা ট্যাক্সি নিই। কিন ব্রিজটার বয়স মোটেও বাড়েনি। তবে নদীর পানি বেশ বেড়েছে। বর্ষার এখনো অনেক বাকি। কিছু রাস্তা দেখি ডিভাইডার দিয়ে চিরে দেয়া হয়েছে। আর তার দু'পাশে বিরাট, আসলেই বিরাট ১২/১৩ তলা অট্টালিকা, সংখ্যায়ও অনেক। ভূমিকম্প হলে এদের কী হবে! সুরমার উপর বেশ কয়েকটা ব্রিজ হয়ে গেছে। বাইপাস হয়ে গেছে, ঢাকার সাথে সড়ক যোগাযোগের ভাল উন্নতি হয়েছে।
প্রায় প্রতি রাতেই বৃষ্টি হয়, দেশের অন্যান্য স্থানের খবর ভিন্ন। সারা দেশে এখন বোরো ধান তোলার সময়। সুনামগঞ্জ-ছাতকের ছয়টা হাওরের ফসল ডুবে গেল ছয় ফুট পানির নিচে। পেটের জ্বালায় ছটফট করা মানুষগুলো তাদের গরু বিক্রি করে দিচ্ছে, খড় যোগাতে পারে না, টিভির খবরে দেখাল। একটা কামলার দৈনিক মজুরি ৩০০ টাকা, তার উপর তিন বেলা খাবার। জীবিত অবস্থায় দেখে যেতে চাই বাংলাদেশের কৃষক কতটা নিঃস্ব হয়েও বেঁচে থাকতে পারে। আরো চাই আমাদের নাগরিক পরিবেশে বেড়ে উঠা মানুষগুলো জীবনে একবারের জন্য হলেও চর্মচউক্ষে ধান-পাট-আলু-বেগুন গাছ দেখুক।
৬.
কৃষিমন্ত্রী মতিয়া চৌধুরি খুবই সাধারণ মানুষ। বোধ করি এখনও ৩০০টাকার শাড়ী পরেন, পায়ে রূপসা কি বাটার চপ্পল। এই মানুষটা না থাকলে বাংলাদেশের কৃষকদের বাঁচা খুব কঠিন ছিল। সব সরকারই জ্বালানি তেলে ভর্তুকি দেয়, ডিজেলে সেটার পরিমাণ বেশী। কিন্তু কৃষিকাজে ব্যবহার ছাড়াও ডিজেলে চলে বাস ট্রাক, পাচার হয়ে যায় আরো কিছু। সারেও ভর্তুকি দেয়। আলীগ সরকার সিদ্ধান্ত নেয় কৃষি ভর্তুকির টাকা কৃষককে সরাসরি দিতে হবে, যেন ১০০০টাকার ভর্তুকি ইঁদুরে-বাঁদরে খেয়ে ১০০টাকা না হয়। এজন্য কৃষি ব্যাংক কয়েক মাসে সারাদেশে প্রায় ৮৫লাখ ব্যাংকহিসাব খুলে কৃষকদের জন্য, মাত্র দশ টাকা জমা রেখে। এটা একটা অসম্ভব কাজ। কৃষকদের ভর্তুকির ৮০০টাকা এখন কৃষকদের ব্যাংক হিসাবে জমা। বলা দরকার, কৃষি ব্যাংক ছাড়া আর কোন ব্যাংকই কৃষককে ঋণ দেয় না। বাংলাদেশ ব্যাংক বহু জোড়াজুরি করে সামান্য কিছু করতে পারছে মাত্র।
৭.
জিন্দাবাজারে হাসন রাজার উপর জাদুঘর বানিয়েছে দেখলাম। সেখানে গত মাসে দেশীয় বাদ্যযন্ত্রের একটা মেলা বসেছিল। আমার অনুমান ছিলো আমাদের দেশী বাদ্যযন্ত্রের সংখ্যা খুব বেশী হবে না। ধারণা ভুল, সংখ্যাটা কয়েক শয়ের মতো। মেলা ধরতে পারিনি, স্মরণিকাটা পেয়েছি। নজরুল একাডেমির অবস্থা খুবই সঙ্গীন। নিজেরাও তা ব্যানার লিখে জানান দিচ্ছে: ভূমিখেকোদের হাত থেকে রক্ষা কর। ঢাকার তুলনায় সিলেট শহরে ভিড় খুব একটা বেড়েছে বলে মনে হয় না। তবে জিনিসপত্রের দাম বেড়েছে, কিছু আবার কমেছেও। আগে একটা কাগজের দুই পৃষ্ঠা ফটোকপি করতে লাগত ৳২, এখন ৳১.৩০। এক জোড়া বাটা চপ্পল আগে ছিলো ৳৪০ এর মতো, এখন ৳৮০ উপরে। সারা দেশেই সম্ভবত জিনিসের দাম বেড়েছে। তবে সে তুলনায় সিলেটে বাসা ভাড়া মনে হয় একেবারেই বাড়েনি।
৮.
বিশ্ববিদ্যালয়ের অনেক পরিবর্তন। প্রবেশরাস্তার দু'পাশের কড়ই গাছগুলো বিশাল হয়ে গেছে, রাস্তা প্রায় ঢেকেই ফেলেছে। নতুন শিক্ষাভবন হয়েছে, ক্যান্টিন হয়েছে, অডিটোরিয়াম হয়েছে, ছাত্র/ছাত্রীদের হল হয়েছে। আর গজিয়ে উঠেছে গোটা বিশেক টঙ যেগুলো সন্ধ্যার পরও খোলা থাকে। এগুলো নাকি বন্ধ করে দেয়া হচ্ছে। শিক্ষক সমিতির নির্বাচনে নীলদল জিতল তবে সিন্ডিকেট, একাডেমিক কাউন্সিলে গিয়ে হেরে গেল। কারণ নীলদলের ভেতর ৩০/৩৫ জনের এক উপদল। এরা শুধু জামাতকে ভোটই দেয়নি, রীতিমতো এন্টিক্যাম্পেইন করেছে। এ ৩০জনের মধ্যে অন্তত অর্ধেক একটা বিশ্ববিদ্যালয় থেকে আসা, বাম ধারার দাবীদার; দু'জনের চাকরি চলে গিয়েছিল গত জামাতি ভিসির সময়ে। সে সময় তাদের চাকরি বাঁচানোর জন্য ভিসি খেদাও আন্দোলনে ছিলাম। জীবনে কত ছোট-খাট ভুল হয়ে যায়!
৯.
মুড়ি, বোম্বে চানাচুর আর সাথে নিকোবিনার সাতকরার আচার। এ আইটেমটা একসময় আমাদের বন্ধুআড্ডার হট আইটেম ছিল। বোম্বে চানাচুরের সেই ঝাঁঝ নাই, সাতকরার আচার নাকি ১২০টাকা বোতল। তবু যদি বন্ধুদের কেউ থাকত!


বৃষ্টির রাত - নকীব খান



স্রোতের টানেই হোক, আর নতুন স্বাদের অন্বেষণেই হোক, বাংলাদেশে এখন ভিন্ন ধারার প্রচুর গান হচ্ছে। এবার ঈদের কথাই ধরা যাক। নিউএইজের খবর বলছে, এ ঈদে প্রধান নয়টি প্রযোজনা সংস্থা নতুন-পুরাতন শিল্পী মিলিয়ে মোট ১৪২ টি এলবাম বের করছে। বলাই বাহুল্য, প্রযোজকদের যেমন ভিন্ন শ্রেণীর শ্রোতার কথা মাথায় থাকে, শ্রোতাদের মধ্যেও ভিন্ন ধরনের ভালো লাগা থাকে। একথা আবার মিডিয়াতে যারা আছে তাদের বেলাতেও মনে হয় খাটে।
যেমন ধরা যাক, মিলার 'রিডিফাইন' এলবাম রিলিজের আগে পরে যে মিডিয়া-আলোচনা পাচ্ছে তার ধারে-কাছেও কোনটা শোনা যাচ্ছে না। মানবজমিন বলছে, মিলা খোলা মাঠে গোল দিচ্ছে। এন্ড্রু কিশোর দু'বছর পর কোন এলবাম বের করছেন; কিছু দিন আগেও যিনি প্রযোজকদের নিয়ে ক্ষুব্ধ ছিলেন। আরো আছেন আজম খান। তার নিজের ভাষায়, নিজের পয়সা খরচ করে জীবনের শেষ এলবাম উপহার দিতে চান। একক এলবামের বাইরে, যৌথ ও মিশ্র এলবামও আছে অনেক।
এসব কিছুই হয়ত গতানুগতিক, প্রতি ঈদে হয়। ব্যতিক্রমী যে খবরটি আমার মনে লেগেছে, আর জন্য এ লেখা, সেটি হচ্ছে নকীব খানের একটা এলবাম। শেষ কবে নকীব খান গান গেয়েছেন বা এলবাম বের করেছেন, ১৮ না ২০ বছর, তা হয়ত নকীব নিজেই ভুলে গেছেন। তাই এবারের ঈদে নকীব খানের একক এলবাম প্রকাশের খবর অবাক করার মতোই। এ-কালের লোকজন যে এখনও তার গান শোনে, এবং বেশ পছন্দ করে তাও হয়ত তিনি জেনেছেন।
এলবামের নাম 'বৃষ্টির রাত'; গান আছে মোট ১১টি; বাজারে এনেছে গানচিল।  ভিন্ন জনের লেখা হলেও সবগুলোর সুর তার। গানগুলো  ধীর-লয়ের আধুনিক, কিছুটা রক ঘরানার। সংগীত আয়োজনে দেশীয়-পাশ্চাত্য দুই ধরনের যন্ত্রই আছে। গান গেয়েছেন প্রধানত তিনি নিজেই, তবে একটি গানে তার মেয়ে, অপর একটিতে শাকিলা জাফর সহযোগী কণ্ঠ দিয়েছেন। একটি গানে আসাদুজ্জামান নূর আবৃত্তি করেছেন,  স্যাক্সোফোন বাজিয়েছেন এন্ড্রু মরিস। সবগুলো গানই মনে হয়েছে স্টুডিওতে রেকর্ড করা, সফটওয়ারে বানানো না।  শুনতে ভাল লাগবে।
আরো একটি বিশেষ বিষয় এলবামটাকে আমার চোখে এনেছে। সেটা হলো, এলবাম বিক্রী থেকে আসা টাকাটা পাবে 'সোসাইটি ফর দ্যা ওয়েলফেয়ার অফ অটিস্টিক চিলড্রেন'- যারা বাংলাদেশের অটিস্টিক শিশুদের জন্য কাজ করছে। নকীব খানের নিজের সন্তান অটিস্টিক, তাই তিনি জানেন অটিস্টিক শিশুদের মাতা-পিতাদের কীসের মধ্যে দিয়ে যেতে হয়। এলবামটি তিনি উৎসর্গ করছেন বাংলাদেশের সেসব বিশেষ-শিশুর বাবা-মাদের।
এলবামটি বৈধভাবে অনলাইনে  কিনতে পাওয়া যাবে, আমাদেরগান.কমে। দাম মাত্র $1.85.
প্রবাসী যারা নকীব খানের গান পছন্দ করেন, অনুরোধ করব কিনে ফেলতে।
গানগুলোর শিরোনাম এরকম:
১. জোসনায় কাশফুল
২. বৃষ্টির রাত
৩. আমার মনে হলো
৪. তুমি বললে
৫. তুমি
৬. স্বপ্নের সেই মেয়ে
৭. তোমাকে নিয়ে
৮. সোনামনি
৯. রবি ঠাকুরের গানে
১০. একদিন কাক ডাকা ভোরে
১১. তোমাকেই প্রথম জেনেছি।


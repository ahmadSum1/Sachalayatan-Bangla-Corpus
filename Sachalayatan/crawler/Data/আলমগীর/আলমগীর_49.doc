অন্তর্জালে নিজের ঘর - ১



নিজের জন্য একটা ওয়েব সাইট বা ব্লগ বানাতে হলে কী করণীয়- তাই নিয়ে শিশুতোষ লেখার সিরিজ।
কোন সাইট বানাতে গেলে প্রথমে তার জন্য একটা ঠিকানা নির্ধারণ করতে হবে, ব্যবসাতে নামতে গেলে যেমন একটা নাম লাগে। ওয়েবের ভাষায় এটাকে বলে ডোমেইন নাম, ব্যবসার বেলায় হতে পারে ট্রেডিং নাম। ডোমেইন নামে ইংরেজী অক্ষর(১), সংখ্যা আর হাইফেন থাকতে পারে। নামের শেষে একটা ডট দিয়ে কম, নেট, অর্গ বা ইনফো এরকম কিছু হতে পারে। এটাকে বলে নামের লেজ বা এক্সটেনশন। ব্যক্তিগত সাইটের জন্য সাধারণত .কম, .নেট বা .ইনফো ব্যবহৃত হয়।  উদাহরণ: abcd.com, xyz.net
ডোমেইন নামের লেজের পরে দুই অক্ষরের আবার একটা দেশ ভিত্তিক অতিরিক্ত লেজ থাকতে পারে। যেমন, বাংলাদেশের জন্য .বিডি, ভারতের জন্য .ইন, অস্ট্রেলিয়ার জন্য .এউ। উদাহরণ, joomla.org.bd, abc.net.au. দেশের নামের লেজগুলো ইন্টারনেটের কর্তাদের স্থির করে দেয়া। কিছু দেশ (যেমন ভারত) আবার .কম, ,নেট ছাড়াও শুধু দেশের নামের ল্যাজ দিয়ে ডোমেইন নাম নিতে দেয়।  যেমন, joomla.in
ডোমেইন নামের পছন্দ ঠিক হয়ে গেলে সেটা কিনতে হবে। নতুন ডোমেইন কিনতে বছরে ৬ডলার(২) থেকে ২০ডলার লাগতে পারে। বাংলাদেশে ৬০০ থেকে ১২০০ টাকার মধ্যে কেনা যায়। কেনার জন্য ডোমেইন রেজিস্ট্রার করে এমন কোন ওয়েব সাইটের  দ্বারস্থ হতে হবে। বাংলাদেশে ইন্টারনেটের ব্যবহার সীমিত, অনলাইনে টাকা পয়সার লেনদেন এখনও চালু হয়নি, তাই অনেক কম্পিউটার প্রতিষ্ঠান কুরিয়ারের মাধ্যমে বা সামনা-সামনি ডোমেইন নাম কেনার ব্যবস্থা করে দেয়। যাদের পেপল বা ক্রেডিট কার্ড আছে তারা যেকোন ডোমেইন রেজিস্ট্রারের ওয়েব সাইট থেকে নতুন ডোমেইন কিনতে পারেন। 1and1.com আমার পছন্দের একটা, অনেকে godaddy.com পছন্দ করেন। বাংলাদেশে বেশ কতগুলো প্রতিষ্ঠানই আছে যারা ডোমেইন রেজিস্ট্রেশন করে দেয়। technobd.com এর সাথে একসময় আমার লেনদেন ছিল, তাদের খুব নির্ভরযোগ্য মনে হয়েছে।
বাংলাদেশের নিজস্ব .বিডি কিনতে হলে সরাসরি বিটিটিবিতে যেতে হবে। নির্ধারিত ফরম পূরণ করে জমা দিতে হবে। সময় হলে ডিমান্ড নোট ইস্যু হবে, .. সব ধাপ পার হলে ডোমেইন মিলবে। নতুন টেলিফোন নিতে যা করতে হয় তার প্রায় একই রকম ধাপ পেরোতে হয় .বিডির রেজিস্ট্রেশন করতে।
ডোমেইন নাম আজীবনের জন্য কেনা যায় না, একবারে কয়েক বছররের জন্য কেনা যায়, আবার প্রতি বছর নবায়ন করা যায়। নবায়ন করার জন্য আবার ওই রেজিস্ট্রারের কাছেই যেতে হয়। তবে ইচ্ছা করলে রেজিস্ট্রার বদলানও যায়। .বিডির বেলায় সব সময় ঘুরে ফিরে বিটিটিবিতেই যেতে হয়।
কিছু সতর্কতা: নিজে নিজে কিনলে তো কথাই নেই, কিন্তু অন্য কাউকে দিয়ে কেনালে বা কোন ব্যবসা প্রতিষ্ঠান থেকে কিনলে কিছু বিষয়ে সতর্কতার দরকার আছে। একটা ডোমেইন রেজিস্ট্রেশন করার সময় সেটি কার নামে রেজিস্ট্রেশন হচ্ছে তা দিতে হয়। এর মধ্যে একটা হচ্ছে এডমিন কনটাক্ট। এডমিন কনটাক্টে যার নাম+ইমেইল থাকবে, বস্তুত পক্ষে ডোমেইনের মালিক/লিজি সেই ব্যক্তি। অসাধু ব্যবসায়ীরা অনেক সময় সেখানে নিজেদের নাম বসিয়ে দেয়। গ্রাহক যখন পরবর্তীতে নবায়ন করতে যায়, তখন কোপটা দেয়। একটা ডোমেইন নাম পরিচিতি পেয়ে গেলে সম্পদে পরিণত হয়, গ্রাহকের পক্ষে সহজেই সেটা বাদ দেয়া সম্ভব হয় না। বদ ব্যবসায়ীরা সে সুযোগটা কাজে লাগায়। অনেক সময় ফ্রি ডোমেইন নামের প্রচার দেখা যায়। একই কারণে সেটা থেকেও দূরে থাকা ভাল।
টীকা:
১. এখন বাংলা নামও দেয়া শুরু হয়েছে।
২. নির্দিষ্ট ডোমেইন রেজিস্ট্রারের উপর নির্ভর করে।


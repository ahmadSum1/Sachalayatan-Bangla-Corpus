একজন আয়নাঅলার জন্য শুভ কামনা



ভূমিকা:
কোন একটি হিন্দি ছায়াছবিতে নানা পাটেকার অভিনীত চরিত্রটি খুন না করেও খুনের দায়ে জেলে যায়। জেলে একজনের সঙ্গে কথোপকথনে তার সংলাপটি এরকম- ‘আমি অন্ধের কাছে আয়না বিক্রি করি, তারপর তাদের দেখতে শেখাই’। বলছি ড. ইউনূসের কথা, যিনি গ্রামীণ ব্যাংক নামক একটি প্রতিষ্ঠান গড়েছেন, খ্যাতি ও সমালোচনা কুড়িয়েছেন, দেশের জন্য সম্মান এনেছেন। এক সময় সামরিক সরকারের আনুকূল্যে রাজনীতি করতে চেয়েছেন, এবং অবশেষে খুব অপমানজনকভাবে তাঁরই গড়া প্রতিষ্ঠান থেকে বিদায় নিচ্ছেন।
ড. ইউনূস ও তাঁর গ্রামীণ ব্যাংক:
ড. ইউনূসের জন্ম ব্যবসায়ী পরিবারে হলেও তাঁর মেধার, যোগ্যতার কোনও ঘাটতি ছিলো না। চট্টগ্রাম বিশ্ববিদ্যালয়ের শিক্ষক থাকা অবস্থায় তাঁর মাথায় আসে ক্ষুদ্র-ঋণের ধারণা। দরিদ্র মানুষ কেন দরিদ্র তার তাত্ত্বিক ব্যাখ্যা আছে, কিন্তু কিসে দারিদ্র্যের মুক্তি তা স্পষ্ট নয়। ড. ইউনুস বলেন, দরিদ্র মানুষ নিজেদের পছন্দে দরিদ্র না (not by their choice), তাদের অবস্থার পরিবর্তনের সুযোগ দেয়া/পাওয়া উচিত। সে সুযোগ দিতে হলে তাদের আর্থিক সক্ষমতার প্রশ্নটি প্রথমে আসে। সমস্যা হলো, পৃথিবীর কোন দেশেই কোন আর্থিক প্রতিষ্ঠান বিনা জামানতে কিংবা বিনা বন্ধকে কোন ঋণ দেয় না। ড. ইউনূস দুঃস্থদের ঋণ দেন। তাদের কোন সম্পদ থাকে না বলে, অপরাপর দুঃস্থ মানুষরাই জামানত হিসাবে কাজ করে। এ ধরণের ঋণের ঝুঁকি বেশি, তাই ঋণ ফেরত পাবার সম্ভাবনা খুব কম। কিন্তু গ্রামীণের গ্রাহকরা ঋণ পরিশোধ করেন; অন্তত গ্রামীণের পরিসংখ্যান তাই বলে। গ্রামীণের সাফল্যের পাশাপাশি ঋণ আদায়ের জন্য ঘরের টিন খুলে নেয়া, জোর-জবরদস্তি করা, অত্যধিক সুদ ধার্য করা- এসব সমালোচনাও শোনা যায়; পত্রিকায় রিপোর্ট দেখা যায়। বাংলাদেশে গ্রামীণ ব্যাংক ছাড়াও ব্র্যাক, প্রশিকা, আশা উল্লেখযোগ্য ক্ষুদ্রঋণ প্রদানকারী। এছাড়া আছে সরকারী সংস্থা পিকেএসএফ। এদের ঋণদান ব্যবস্থা এবং আদায়পদ্ধতিও অনেকটা গ্রামীণের মতোই।
অনানুষ্ঠিকভাবে যাত্রা শুরু হলেও গ্রামীণ ব্যাংকের প্রতিষ্ঠা ঘটে ১৯৮৩ সালে সরকার প্রণীত অধ্যাদেশের মাধ্যমে[১]। সে সময় ক্ষমতায় ছিলো স্বৈরশাসক এরশাদ। অবশ্য তারও আগে, ড. ইউনূস সোনালী ব্যাংকের অর্থ/অবকাঠামো ব্যবহার করে কিছুটা কার্যক্রম চালিয়েছিলেন। জয়েন্ট স্টকে ভুক্তির সময় গ্রামীণে রাষ্ট্রের শেয়ার ছিলো ২৫%; বাকীটা ঋণ-গ্রহীতাদের। পরিচালকদের মধ্যে ৩জন হবে সরকার নির্বাচিত, বাকী ৯জন গ্রামীণের ঋণ-গ্রাহকদের মধ্য থেকে (কী পদ্ধতিতে নির্বাচন হবে সেট স্পষ্ট নয়।)। সরকার কখনো প্রয়োজন মনে করলে বিশেষ কোন সিদ্ধান্ত প্রয়োগ করতে পারবে- এরূপ শর্তে “গ্রামীণ ব্যাংক অধ্যাদেশ ১৯৮৩”-এ ব্যাংকটিকে প্রচলিত ব্যাংক কোম্পানি আইনের বাধ্যবাধকতা থেকে অব্যহতি দেয়া হয়। ড. ইউনূসের নিজের কোন শেয়ার গ্রামীণ ব্যাংকে ছিলো না।
প্রতিষ্ঠার পর দু’বার অধ্যাদেশে পরিবর্তন আসে, প্রথম ১৯৮৬ সালে যখন রাষ্ট্রের শেয়ার ৬০% এ উন্নীত করা হয়; সরকার-নিযুক্ত পরিচালকদের সংখ্যা করা হয় ৮। এটিকে আবার ১৯৯০ সালে সংশোধন করে শেয়ার ও পরিচালকের সংখ্যা আগের মতো করা হয়। একই সাথে ব্যাংকে সরকার-মনোনীত একজন চেয়ারম্যান নিয়োগ করা হয়। ব্যবস্থাপনা পরিচালক নির্বাচনের ক্ষমতা দেয়া হয় পরিচালনা পরিষদকে, তবে নিয়োগের আগে বাংলাদেশ ব্যাংকের অনুমোদন নেয়ার বিধান রাখা হয়।
আরও দুটি গুরুত্বপূর্ণ পরিবর্তন করা হয় ১৯৯০ সালের সংশোধনীতে: বার্ষিক আর্থিক প্রতিবেদন তৈরিতে এবং অডিটর নিয়োগে সরকারের নির্দেশ দেয়ার, কিংবা অডিটর বাছাই করার ক্ষমতা খর্ব করা হয়। এ পরিবর্তনের ফলে গ্রামীণ ব্যাংকের আর্থিক কার্যক্রমের স্বচ্ছতাকে সন্দেহ করার সুযোগ সৃষ্টি হয়। একইসঙ্গে গ্রামীণ ব্যাংক মূল ক্ষুদ্র-ঋণের বাইরে লাভজনক ব্যবসায়ে বিনিয়োগের পথ পায়। বর্তমানে কমবেশি ২২টি ব্যবসায়িক প্রতিষ্ঠান গ্রামীণ-যুক্ত।
ড. ইউনূসের কৃতিত্ব, সমালোচনা ও মামলা:
ড. ইউনূসের একাডেমিক রেকর্ড খুব উজ্জল। চালচলনে তাঁকে খুব ভোগবাদী মনে হয় না। যে ফতুয়া পরে তিনি টিভিতে মুখ দেখান তার দাম খালেদা-হাসিনার একটা শাড়ীর ২০০ভাগের একভাগের বেশি হবে না। মুক্তিযুদ্ধের সময় অনেক বুদ্ধিজীবী যেখানে “পরিস্থিতি পর্যবেক্ষণ” করছেন, ইউনূস তখন মোটেই নির্লিপ্ত ছিলেন না। সরাসরি সমরে অংশ না নিলেও বিদেশে মুক্তিযুদ্ধের পক্ষে জনমত সৃষ্টিতে তাঁর ভূমিকা ছিলো স্পষ্ট। তাঁর অর্থনৈতিক অবদানের জন্য (অর্থনীতি শাস্ত্রে অবদানের জন্য নয়), ক্ষুদ্রঋণের ধারণাকে সফলভাবে প্রয়োগ করার জন্য দেশে-বিদেশে প্রচুর পুরস্কার পেয়েছেন; তার মধ্যে সবচেয়ে মর্যাদাকর নোবেল (শান্তিতে) পান ২০০৬ সালে (গ্রামীণ ব্যাংকের সঙ্গে যৌথভাবে)। সে সময় নোবেল কমিটির একজন বলেছিলেন, পৃথিবীতে শান্তির প্রধান শত্রু দারিদ্র্য।
ক্ষুদ্রঋণ, গ্রামীণ ব্যাংক এবং ড. ইউনূসকে নিয়ে অনেক সমালোচনা আছে। এর মধ্যে পুরনো সমালোচক হলেন বদরুদ্দিন উমর[২]। এরপর যুক্ত হন আনু মুহাম্মদ[৩ক, ৩খ] ও আরো অনেকে[৪][৫]। দুজনের লেখাই আমার পড়ার সুযোগ হয়েছে। দু’জনেই ব্যক্তিগত দর্শনে পুঁজিবাদ বিরোধী, তাই তাঁদের আলোচনায় গ্রামীণ ব্যাংকে ভালো কিছু নেই। খোন্দকার ইব্রাহীম খালেদ একটি প্রবন্ধ লিখেছেন[৬], আরেকটি লেখা আছে ড. তারেক শামসুর রেহমান[৭]-এর, যেখানে গ্রামীণ সম্পর্কে কিছু নির্মোহ ভালো কথা দেখা যায়। খোন্দকার ইব্রাহীম খালেদ বাংলাদেশ ব্যাংকের ডেপুটি গভর্নর ছিলেন, ছিলেন বেসরকারী খাতের বৃহত্তম ব্যাংক পূবালী ব্যাংক লিমিটেডের ব্যবস্থাপনা পরিচালকও; বর্তমানে কৃষি ব্যাংকের চেয়ারম্যান। গ্রামীণ ব্যাংক কী পরিস্থিতে সৃষ্টি হয়, কী সুযোগ-সুবিধা-সীমাবদ্ধতা নিয়ে কাজ করে সে সম্পর্কে জানা যায় উনার লেখা থেকে। তিনি মনে করিয়ে দেন, গ্রামীণের যখন জন্ম হয় গ্রামের লুঙ্গি-গেঞ্জি পরিহিত কৃষক যে শহুরে কোন ব্যাংকে ঢুকতে পারত না। রেহমান সোবহান[৮] ও মহিউদ্দিন আহমদ[৯] গ্রামীণের নেতিবাচক সমালোচনার কিছু জবাব দেন। আমি আরো দুটো কথা যোগ করি, সে সময় সরকারী কৃষি ব্যাংকের ১৫হাজার টাকার কৃষি ঋণ পেতে ৫হাজার টাকা ঘুষ দিতে হতো; ঋণ শোধ করতে না পারলে, কৃষককে হালের গরু হারাতে হতো। ভূমিহীনরা কখনোই ঋণ পায়নি।
এতদিন ড. ইউনূসের সমালোচনা হলেও তাঁর আসল বিপদ শুরু হয় নরওয়ের টেলিফোন কোম্পানি টেলিনরের সঙ্গে গ্রামীণফোনের মালিকানা দাবি করা নিয়ে। (গ্রামীণফোন পুরোদস্তুর ব্যবসায়িক প্রতিষ্ঠান যারা আর দশটা কোম্পানির মতোই মুনাফার জন্য ব্যবসা করে। গ্রামীণ ব্যাংক তার কিছুটা অংশীদার মাত্র।) হয়তো এর জের ধরেই, নরওয়ের একজন ডকু-নির্মাতা ড. ইউনূসের বিরুদ্ধে  বিদেশি অর্থ-ব্যবহারে অস্বচ্ছতার অভিযোগ আনে। বিডিনিউজ২৪ মনে করে ‘সাইফনড ৭বিলিয়ন এইড ফর পুওর’- মানে ইউনূস আত্মসাৎ করেছেন[১০]। গ্রামীণ ব্যাংক এ বিষয়ে তাদের ব্যাখ্যা দেয়[১১ক, ১১খ]; পরে দাতাগোষ্ঠীর তদন্তেও তহবিল আত্মসাতের কোন প্রমাণ মেলে না[১২]। গ্রামীণ ব্যাংকের কর কমানোর জন্য কিছু টাকা অন্য প্রতিষ্ঠানে সরানো হয়েছিল, এবং সেটা পরবর্তীতে সমঝোতার মাধ্যমে শেষ হয়েছে[১৩]- এ সরল সত্যটুকু দেশের প্রায় সবগুলো পত্রিকা চেপে যায়। এমনকি বিডিনিউজ২৪-ও তাদের ভুল স্বীকার করে নি।
গত দু’বছরে ড. ইউনূসের নামে পাঁচটা মামলার খবর পত্রিকায় দেখা যায়[১৪][১৫]। ২০০৫ সালের জুলাই মাসে ‘বিশ্বাস ভঙ্গ ও প্রতারণার’ (breach of faith and fraud) দায়ে লোপা বেগম একটি মামলা দায়ের করেন যাতে তিনি গ্রামীণ টেলিকমের শর্তভঙ্গের ফলে ক্ষতিগ্রস্থ হয়েছে বলে দাবি করেন। এরপর, ২০১০ সালের মে মাসে গাজীপুরে লিব্রা ফার্মা জমি-সংক্রান্ত বিরোধে মামলা করেন। খবরের বিবরণে দেখা যায় জমির মালিক একই জমি লিব্রা ও গ্রামীণ টেলিকমের কাছে বিক্রি করেছে। এতেও ড. ইউনূস আসামী হন, গ্রামীণ টেলিকমের সাথে যুক্ত থাকার কারণে। আরেকটি মামলা হয় ২০১০ এর জুন মাসে ‘শক্তি ইয়োগার্টে’ ভেজাল থাকার অভিযোগে। শক্তি ইয়োগার্ট উৎপাদন ও বাজারজাত করে গ্রামীণ ড্যানোন ফুডস (গ্রামীণ ব্যাংকের সিস্টার কনসার্ন যার সাথে ড. ইউনূস সরাসরি জড়িত নন) । কৌতূহলোদ্দীপক বিষয় হলো, এ মামলাটি করে সিটি কর্পোরেশনের একজন ফুড ইন্সপেক্টর, বিএসটিআই বা অন্য কোন কর্তৃপক্ষ নয়। এমনকি নোটিশ, জরিমানা, আত্মপক্ষ সমর্থনের সুযোগ- কোন কিছু ছাড়াই সরাসরি মামলা করা হয়। পরের মামলাটি হয় ২০১০ সালের ডিসেম্বরে, গ্রামীণ টেক্সটাইলের বিরুদ্ধে, বাদী সোশ্যাল ইসলামী ব্যাংক। সবশেষ মামলাটি হয় হাস্যকর ৪২০ ধারায়, ২০১১ সালের  ফেব্রুয়ারি মাসে: জনৈক আব্দুল মাজেদের স্ত্রীকে গ্রামীণ পল্লী ফোন ৭৬ হাজার টাকার বকেয়া বিল পাঠানোর দায়ে। মাজেদের দাবি, তারা সময়মতো সব বিল পরিশোধ করেছে।
পাঁচটি মামলার মধ্যে সোশ্যাল ইসলামী ব্যাংক ও জমি-সংক্রান্ত মামলাটি বাদে বাকীগুলোর উদ্দেশ্য এবং সারবত্তা নিয়ে সন্দেহের যথেষ্ট সুযোগ রয়েছে। ঘটনাগুলো আদতে মামলা পর্যন্ত গড়াতে পারে কিনা সে প্রশ্নও করা যায়। প্রতিটি মামলার ক্ষেত্রেই ড. ইউনূস কিংবা গ্রামীণ ব্যাংক সরাসরি জড়িত না হলেও তাঁকে আসামী করা হয়েছে।
গ্রামীণ ব্যাংক বনাম ড. ইউনূস বনাম সরকার:
‘গরীবের রক্ত চুষে খেলে ধরা খেতেই হবে’ এই রূঢ় কথাটি বলেন প্রধানমন্ত্রী শেখ হাসিনা[১৬]। সরকারের অপরাপর মন্ত্রীরাও যথেষ্ট কটু কথা বলেন। এসবই বলা হয়  গত ডিসেম্বরে যখন নোরাডের দেয়া ফান্ড নিয়ে অস্বচ্ছতার অভিযোগ তোলে পত্রিকাগুলো। অর্থমন্ত্রী তদন্ত কমিটির ঘোষণা দেন, ড. ইউনূস স্বাগত জানান। গত ডিসেম্বরে ঘোষণা দিয়ে তিনি কেবল কমিটি বানিয়েছেন[১৭]।
ড. ইউনূসের নিয়োগে কেন্দ্রীয় ব্যাংকের প্রয়োজনীয় অনুমোদন নেয়া হয়নি, এটা জানিয়ে অর্থমন্ত্রণালয়ে প্রথম চিঠি দেয় বাংলাদেশ ব্যাংক। অর্থমন্ত্রী জানান, ব্যাপারটি আইনগত বিষয়। বাংলাদেশ ব্যাংক চেয়েছিল অর্থ মন্ত্রণালয় ব্যবস্থা নিক, কিন্তু শেষমেষ তাদেরকেই চিঠি ইস্যু করতে হয়: ড. ইউনূস বৈধ ব্যবস্থাপনা পরিচালক নন। যে আইনে বাংলাদেশ ব্যাংক এ নির্দেশনা জারি করছে তা নিয়ে মামলা হয়েছে, খুব শীঘ্রই আমরা ফলাফল জানতে পারব।
ক্ষুদ্রঋণ, সুদ ইত্যাদির; এমনকি ড. ইউনূসেরও; কড়া সমালোচনা করলেও সরকার গ্রামীণ ব্যাংক বন্ধ করে দিতে চাইছে না, বরং আপাতদৃষ্টিতে তার নিয়ন্ত্রণ নিতে চাইছে। প্রশিকা, আশা বিএনপি আমলে সরকারবিরোধী সমাবেশ করেছে, কাজেই স্পষ্টতই তারা বর্তমান সরকারের কৃপাদৃষ্টিতে আছে। এমনকি ডেসটিনি ২০০০, ইউনি২পের মতো কোম্পানিতেও সরকারের মন্ত্রীদের সম্পৃক্ততা আছে। শেয়ারবাজারের কথা এখানে না আনাই ভালো। দেশের ব্যবসায়ীরা সিন্ডিকেট করে জিনিসপত্রের দাম বাড়াচ্ছে; প্রধানমন্ত্রী সেটা জেনেও তাদের বিরুদ্ধে ব্যবস্থা নিতে অস্বীকৃতি জানিয়েছেন।
সরকারের এ ধরণের কাণ্ডের প্রতিবাদ জানিয়েছে ‘ফ্রেন্ডস অফ গ্রামীণ’ এর ব্যানারে পৃথিবীর বিভিন্ন প্রান্তের কিছু মানুষ[১৮]। আমাদের দেশে ১৩জন  বিশিষ্ট ব্যক্তি অনুরোধ করেছেন ড. ইউনূসের সমালোচনায় শালীন হবার জন্য[১৯]। যদিও সে আহ্বান খুব একটা কাজে আসেনি। ইউ এস সহ বিভিন্ন পশ্চিমা দেশ তাদের উদ্বেগের কথা জানায় বিভিন্ন সময়।
উপসংহার:
দারিদ্র্যকে জাদুঘরে পাঠাতে চেয়েছিলেন ড. ইউনূস। সেটা হবার নয়। তবে দরিদ্র মানুষের ভাগ্যের  কিছুটা পরিবর্তন নিশ্চয়ই করতে পেরেছেন; কতটুকু পেরেছেন সেটা ভবিষ্যৎ বিচার করবে। সরকার আইনের দোহাই দিয়ে একজন বুড়ো মানুষকে বিদায় দিচ্ছে। যে মন্ত্রী সেটা করছেন তিনি আরো বুড়ো কিন্তু মন্ত্রী হবার জন্য বয়স, শিক্ষা, যোগ্যতা কোন বিষয় নয়। প্রধানমন্ত্রীও তাঁর পূর্বপ্রতিশ্রুত  অবসর গ্রহণের বয়স পার করেছেন। দেখা যাক কী হয়।
শেষ বিচারটা সবসময় জনগণই করবে। ড. ইউনূসের জন্য অনেক অনেক শুভ কামনা রইল।
==============================
তথ্যসূত্র:
[১] The Gramee Bank Ordinance 1983
[২] ডক্টর ইউনূসের দারিদ্র্য বাণিজ্য, বদরুদ্দীন উমর, প্রথম প্রকাশ মে ২০০৬, সংস্কৃতি প্রকাশনী (গ্রন্থভুক্ত ৫টি প্রবন্ধের মূল দুটি ১৯৯৩ সালের, বাকীগুলো ২০০৬ সালে রচিত)।
[৩ক] ক্ষুদ্র-ঋণের বৃহৎ বাণিজ্য: আনু মুহাম্মদ
[৩খ] গ্রামীণ ব্যাংকের ক্ষমতা ও একজন সম্পাদকের ক্ষমা প্রার্থনা প্রসঙ্গে: আনু মুহাম্মদ
[৪ক] দারিদ্র জাদুঘর: কল্লোল মোস্তফা। 
[৫] ইউনূসের সামাজিক ব্যবসা: পূঁজির নয়া রূপকার: টিটু দত্ত গুপ্ত।
[৬] ড. ইউনূস অর্থ আত্মসাৎ করেননি: খোন্দকার ইব্রাহিম খালেদ।
[৭] ক্ষুদ্র-ঋণ ও বাংলাদেশের দারিদ্র্য: ড. তারেক শামসুর রেহমান।
[৮] আমরা কীভাবে আমাদের মান-মর্যাদা রক্ষা করব: রেহমান সোবহান।
[৯] ক্ষুদ্র-ঋণ: সমস্যা আছে, বিকল্প কী: মহিউদ্দিন আহমেদ।
[১০] Yunus 'siphoned Tk 7bn aid for poor' : বিডিনিউজ২৪
[১১ক] Grameen Bank's Response to Recent Press Reports: ইউনূস ফাউন্ডেশন
[১১খ] অর্থ স্থানান্তর: গ্রামীণ ব্যাংকের ব্যাখ্যা: গ্রামীণ ব্যাংক
[১২] Report on Norwegian assistance to Grameen Bank: নোরাড
[১৩] Grameen: Norway gives all-clear to Bangladesh bank: বিবিসি নিউজ
[১৪] বিডিনিউজ ২৪
[১৫] কালের কণ্ঠ
[১৬] গরীবের রক্ত চুষলে ধরা খেতেই হয়।
[১৭] গ্রামীণ ব্যাংক বিষয়ে ৫সদস্যের তদন্ত কমিটি।
[১৮] ফ্রেন্ডস অফ গ্রামীণ।
[১৯] বিশিষ্টজনদের আহ্ববান।
২নংটি বাদে সবগুলো রেফারেন্স পাওয়া যাবে এখানে।
২নং পুস্তকটির কপিস্বত্ত্ব থাকায় দেয়া সম্ভব হলো না।


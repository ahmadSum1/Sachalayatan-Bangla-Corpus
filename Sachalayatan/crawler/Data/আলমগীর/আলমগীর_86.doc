শুভ জন্মদিন, হাঁটু পানির জলদস্যু



অনেকটা নেশার মতোই 'বাংলা', 'বাংলাদেশ' ইত্যাদি লিখে মাঝে-মধ্যে গুগলে সার্চ দিই, আর ফলাফল দেখি। এ রকম সার্চ দিতেই কোন একদিন সচলায়তনের সন্ধান মেলে। ব্লগিং অনেকটা নিজের ঢোল পিটানোর মতো, আবার অনেকের মতে অনলাইনে নিজের দিনপঞ্জী। কিছু লেখার বদলে আমার পড়তেই বেশী ভাল লাগে। তেমনি কোন একদিন চোখে পড়ে ফুটোস্কোপিক গল্প। 
রবীন্দ্রনাথকে নিয়ে অমন  সরস কৌতুক কেউ করতে পারে আমার ধারণা ছিল না। এর পরে আরো অনেকের লেখাই পড়ি, অনেকেরই ভক্ত হই। এর মধ্যে একদিন একটি হাতী-মার্কা লেখা দেখি। হাতী আর কত বড় হবে, দু-চারখান মানুষের সমান। লেখাটা খুলে পড়তে গিয়ে আসলেই বেআক্কেল হয়ে যাই। অর্ধেকের মতো পড়ে ধৈর্য হারাই, আর মনে মনে ভাবি যে পুরো লেখাটা লিখেছে, বানানের শুদ্ধতা নিশ্চিত করেছে তার প্রশংসা না করলেই নয়। এরপর তার আরো ক্ষুদ্র-বৃহৎ লেখা পড়ি।  পোস্টের চেয়ে কমেন্ট বড়- এ কীর্তির রেকর্ডও তারই হবে।  রাজনীতি, সাহিত্য, সমকালীন ঘটনা, দিনপঞ্জী কোনটাতেই তার জুড়ি মেলা ভার। এত গুণ ছাপিয়ে দুর্জনেরা বলে তার নাকি কামড়া-কামড়ির কী দোষ আছে! হিংসায় মানুষ খারাপ কথা ছড়ায়, বিয়ের সময় কানকথা রটায় এ আর নতুন কী।
এ সেদিন কেবল খোমাখাতায় নাম লিখালাম। বন্ধুর তালিকায় নেহাৎ কাছের বন্ধুরা ছাড়া কেউ নেই। হঠাৎ একজনের মেসেজ: আপনি কি সচলের অমুক? হ, উত্তর দিয়ে পরে খেয়াল করি এ লোককে তো চেনা চেনা লাগে।
দস্যু জানে না তার কত ভক্ত আছে! শুভ জন্মদিন, হাঁটুপানিতে, শুকনা কাঁথা দিয়ে জড়িয়ে, এ অসময়ে।


কস কী মমিন! - ০৫



ইংরেজী "হোয়াট দি ফ?ক" এর যুতসই বাংলা ধরা যাক, "কস কী মমিন!" নিউজ.কমের একটা বিভাগ হচ্ছে এই "কস কী মমিন"। যদিও তারা শিরোনাম "হোয়াট দি ফ?ক" বদলে রেখেছে "উইর্ড ট্রু ফ্রিক"। সেখান থেকে এবং আরো ভিন্ন উৎস থেকে সংগৃহীত  খবরের সার নিয়ে সচলদের অনুরোধের প্রেক্ষিতে লেখা এ সিরিজ।
সতর্কতা: এ লেখায় অশ্লীলতার নিশ্চয়তা নাই। পড়তে হলে লগইন করতে হবে না।
০১.
পদার্থবিদ্যার গবেষকদের কাছে জার্মানির ম্যাক্স-প্লাঙ্ক ইনস্টিটিউটের নাম অজানা থাকার কথা নয়। চাইনিজ গবেষকদের শ্রদ্ধা জানাতে সম্প্রতি তারা একটা জার্নালের প্রচ্ছদ করার সিদ্ধান্ত নেয় চাইনিজ কবিতা দিয়ে। কবিতা জোগাড় হয়, একজন বিশেষজ্ঞ সেটা পড়েও দেন। কিন্তু প্রকাশিত হবার পর কর্তাব্যক্তিদের কান লাল হওয়ার জোগাড়। কবিতা মনে করে প্রচ্ছদে তারা যা ছাপিয়েছে তা আসলে চাইনিজ নিশীপল্লীর বিজ্ঞাপনের লিফলেট। 'সম্পূর্ণ আমোদের নিশ্চয়তা নিয়ে ক্ষুধার্ত গৃহবধুরা অপেক্ষায় আছে' - এই রকম রসালো সে বিজ্ঞাপনের ভাষা।
এটা নিয়ে অনেক চাইনিজ গবেষক মেজাজ খারাপ করেছে। তাদের মতে, এতে  তাদের অসম্মান করা হয়েছে। অনেকে আবার ব্যপারটাকে শ্রেফ মজা হিসেবেই নিয়েছে। বিস্তারিত এখানে।
০২.
প্রতি বছরই ওয়ার্ল্ড ইউয়ুথ ডে হয়। এ ইউয়ুথ ডে মূলত যুব বয়েসী ক্যাথলিক খ্রীস্টানদের মিলন মেলা। গেল বার এ আয়োজন করা হয় সিডনিতে। এ উপলক্ষে অতিথি হয়ে আসেন পোপ বেনেডিক্ট। বিশাল ধর্মীয় আয়োজন। 
ইউয়ুথ ডে শেষ হওয়ার আগেই শুরু হয় সেক্সপো- সেক্স ও লাইফস্টাইল মেলা। প্রতিবারই তাতে এক বা একাধিন পর্ন তারকা আসে। এবার এসেছিল বেলাডোনা। ক্যাথলিক যাজকদের যৌন কেলেঙ্কারির কথা সুবিদিত। ইউয়ুথ ডে থাকায় এ নিয়ে আলোচনাও হচ্ছিল বেশ। সমস্যা নিরসনে এগিয়ে এসেছে বেলাডোনা।  প্রস্তাব দিয়েছে তাদেরকে মাগনা ডিভিডি সরাবরাহ করার। যদিও চার্চের পক্ষ থেকে কোন প্রতিক্রিয়া শোনা যায়নি। আমাদের যে সব হুজুর জেহাদি জোশে টগবগ করে তাদেরকে জাসমিনের পক্ষ থেকে সাপ্লাইয়ের একটা প্রস্তাব দিলে মন্দ হয় না।
০৩.
প্রায় সব শপিং সেন্টারেই পয়সা দিয়ে খেলে খেলনা জেতা যায় এমন কিসক থাকে। এরকম এক কিসকের  উপর বেয়ে ঢুকে যায় আড়াই বছরের এক ছেলে। খেলনার লোভ কী লোভ! ফলাফল বের হতে না পারা। এ ঘটনা ঘটেছে গত সপ্তায়, অস্ট্রেলিয়ার নর্দান টেরিটরির এক শপিং সেন্টারে। উদ্ধার কর্মীরা যখন ছেলেটাকে উদ্ধারের জন্য তালা কাটছিল, বাবা-মা লজ্জায়, ভয়ে অপেক্ষায়, শপিং সেন্টারের আসা লোকজন তখন তাদের হাসি থামাতে হিমশিম খাচ্ছিল। বিস্তারিত এখানে।
০৪.
বোনাস কৌতুক:
বাবা আর ছেলে মাছ ধরতে গেছে। মাছ ধরার যন্ত্রপাতি তো আছেই, খাবার দাবার হিসাবে বাবা নিয়েছে বিয়ার, সিগারেট, ছেলে নিয়েছে ললিপপ। টোপ ফেলে নৌকায় বসে অপেক্ষা করে, মাছ আর আসে না। বাপে একটা বিয়ারের বোতল খুলেছে।
- এইটা কী জিনিস বাবা?
- বিয়ার।
- আমারে একটা বোতল দাও না।
- তোমার কি দাড়ি-মোছ হইছে?
- না।
- তাইলে তফাৎ যাও।
ছেলে মন খারাপ করে বসে থাকে। একটু পর বাবা সিগারেট ধরায়।
- এটা কী খাও বাবা?
- সিগারেট।
- আমারে একটা দাও।
- দাড়ি-মোছ হইছে তোমার?
- না।
- তাইলে চুপ থাক।
একটু পর ছেলেটা বিরস বদনে  একটা ললিপপ চোষা শুরু করে। বাবা কয়,
- এইটা কী খাও বৎস?
- ললিপপ।
- আমারে একটা দেও।
- তোমার কী দাড়ি-মোছ হইছে?
- হ, হইছে তো।
- যাও, বাড়িতে গিয়া কামাইয়া আসো।
 (একটা বয়স্ক কৌতুকের দাড়ি মোস কেটে বালক করা হয়েছে)।


ঘুড়ি, কিশোর বেলার ঘুড়ি



পেন্সিল কম্পাসে একটা ভোঁতা পেন্সিল ঢুকিয়ে, শক্ত করে চেপে একটা বৃত্ত আঁকতে হয়। তার আগে পছন্দসই পুরুত্বের কাঠ খুঁজে নেয়া। একটা হ্যাক-স-ব্লেড দিয়ে দাগ বরাবর কেটে, মসৃণ করার জন্য পাকা দেয়ালে কিছুক্ষণ ঘষতে হয়। পোয়া-ইঞ্চির কোন বাটাল না থাকলে সমস্যা নেই। পুরনো পেরেকের কৌটা ঘেঁটে একটা বড় আকারের পেরেক নিয়ে, তার ধারালো মাথাটা কটা বাড়ি দিয়ে চ্যাপ্টা করে, কল-পাড়ে কিছু সময় ধরে ধার দিলেই কাজ সারে। এবার কাঠের চাকতির ঠিক কেন্দ্রে ফুঁটো করার পালা। এদিক সেদিক হলে চিড় হয়ে যায়, আবার নতুন করে করতে হয়।
সবচেয়ে ভাল লাঠি হয় সুপারি গাছের গুঁড়ি থেকে। দা দিয়ে খুব দক্ষতার সাথে গোল করতে হয়। মাপমতো হলে শিরিষ কাগজ দিয়ে ঘষে মসৃণ না করলে ঠিক কাঠের চাকতির মধ্যে ঢোকে না।  এবার টল্লা-বাঁশের লম্বা দেখে পুড় বাছাই করে ছাউনি তৈরির পালা। প্রায় আধইঞ্চি করে ব্যাস রাখলেই চলে। তবে কিছুটা রোদে শুকাতে হয়, শুকালে পরে শিরিষ মেরে মসৃণ করা। এবার  দোকান থেকে গুমা তারকাঁটা কিনে একটার পর একটা ছাউনি চাকতিতে লাগানো। এদিক সেদিক হলে ফেটে চৌচির। শেষ ছাউনিটা দেয়ার আগে কয়েকটা তেঁতুলের বিচি--- ঝুমুর ঝুমুর শব্দের জন্য। 
শুধু লাটাই হলে চলে না। বিড়াল মার্কা সুতো চাই, চারটাকা রিল। রঙহীন কাঁচের বোতল চাই, নইলে ফিউজ হয়ে যাওয়া বিজলি বাতি। নাকে কাপড় বেঁধে পাটা-পোতায় গুঁড়ো করতে হয়। রবিনসন বা এরারুট বার্লি রান্না করে তাতে খাড়াজুড়ার রস দিয়ে ঘণ করে জ্বাল দিয়ে আঠা বানাতে হয়। এসব আয়েজন শেষে রোদ দেখে সুতো মাঞ্জা দেয়ার সময়। ভালমতো শুকানোর জন্য বারকয়েক এ লাটাই ও লাটাই।
দু-রঙ্গীলা ঘুড্ডি বানানো খুব একট সহজ না। কামানি-শলার জন্য ভাল বাঁশ  চাই, না পেলে নারকেলের শলা। আঠার জন্য সেদ্দ আলু বা নরম ভাত। বানানো ঠিক হলে আর ভর লাগে না। নইলে দুর্বাঘাসের ভর দিতে হয় ডানে বা বামে ব্যালেন্স ঠিক করার জন্য। লেজের কোন দরকার হয় না।
প্যাঁচ খেলার জন্য উপযুক্ত প্রতিযোগী চাই। ভোকাট্টা ঘুড়ির পেট্টি ধরার জন্য বাঁশের কঞ্চির মাথায় বরইয়ের কাঁটাঅলা ডাল। সময়টা হতো মাঘের প্রায় শেষ দিকে, যখন গমগাছগুলোর পেট(থোড়) হতো। বোরো ক্ষেতে রোয়া ধানের চারা তখন সবে ধরে আসত। পেট্টি আর ঘুড্ডি ধরতে গেলে এসব কিছুই গ্রাহ্য হত না।
সে সব দিন আর নেই। শহর তো শহর; গ্রামেও এখন ঘুড়ির দেখা মেলা ভার। ঘ-তে ঘুড়ি আর পড়া হয় না, কে ফর কাইট।
৫ডলারে একটা কাইট কিনে মেয়েকে নিয়ে ওড়াতে গেলাম আজ। লাটাই নেই, সুতার রোল। ঘুড়ি বানানোর ঝামেলা নেই, প্লাস্টিকের রেডিমেইড। কেবল নির্দেশিকা অনুসারে জুড়ে দিতে হয়। তাই উড়িয়ে মেয়ে কত খুশী।
হায়রে সে সব কিশোর দিন!


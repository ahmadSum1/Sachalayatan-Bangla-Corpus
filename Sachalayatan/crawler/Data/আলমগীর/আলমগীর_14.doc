গতানুগতিক - ২



১. ঝড়ে বক মরে
এপোসল ভেঙে পড়ল, আর তার জোরেই কিনা জিলঙ দল জিতে গেল শেষ কয়েক মিনিটের টান-টান  উত্তেজনার মধ্যে। নামে ফুটির জাতীয় লিগ (অস্ট্রেলিয়ান ফুটবল লিগ) হলেও প্রয় ৩০টির মতো দলের সম্ভবত ২৬টিই মেলবোর্ন ভিত্তিক। ফুটির নিয়ম কানুন বুঝি না, কিন্তু শনি-রবি বারে টিভিতে ফুটি ছাড়া দেখার মতো বিশেষ কিছু থাকে না।  তাই ফুটির মৌসুমে চোখ-কান বন্ধ রাখা প্রায় অসম্ভব। তার উপর সারা বছর ধরে ফুটি খেলোয়াড়দের নানান কীর্তির কেচ্ছা তো আছেই।  কথায় কথায় লোকে বলে, হু ডিজিউ গো ফর দি আদার ডে? একেবারে প্রাথমিক স্কুলের শিশুরা পর্যন্ত ফুটি-টিমের ভক্ত। কিছু না বুঝেও আমার মেয়ে স্কুল থেকে সব টিমের জার্সি এঁকে এনেছে। আমাদের স্থানীয় দল বুলডগস। ইউনি থেকে এই ডগদের ভক্ত বানানো হলো, তিনটা ম্যাচের মাগনা টিকিটও পেলাম। তবু একটাতেও যাওয়া হয়ে উঠল না।
২. মেলা
 
প্রতিবছর আমাদের খুব কাছে হয় রয়েল মেলবোর্ন শো (মেলা)। কী হয় এখানে? নিশ্চিত জানি না, কারণ ঢুকতেই টিকিট লাগে ২৫ডলারের মতো। তবে বাইরে থেকে বড় বড় স্পিন-হুইল দেখা যায়। পত্রিকা-টিভিতে বিজ্ঞাপনও দেখায়। মেয়ে স্কুল থেকে প্রতিবছর এই মেলায় যায়। প্রত্যেক স্কুলেই সম্ভবত এরকম বেড়ানোর ব্যবস্থা আছে। মেলায় বড় একটা আকর্ষণ হলো, গরুর দুধ কেমনে দোয়ায়, ভেড়ার লোম কেমনে ছাড়ায়, কাঠ ক্যামনে চেলা হয় এইসব ফার্মিং এক্টিভিটিস। আর মেলা শেষে ফেরার সময় অবশ্য অবশ্যই কেনা চাই একটা শো-ব্যাগ। 
 
এই থলের মধ্যে যা ইচ্ছা তাই থাকতে পারে। চকোলেট, লজেন্স, ললিপপ, সুপারম্যান, স্পাইডারম্যান, আর দুনিয়ার রাজা-রাণী সম্বলিত টুকিটাকি। আমার মেয়ের পরী হওয়ার শখ, তাই কিনে আনছে একটা ফেইরি শোব্যাগ। এর মধ্যে দেখলাম ডানা, পাখনা, মুখোশ আর হাতব্যাগ। আরো একটা জিনিস ছিলো, নাম তার নিডলপয়েন্ট। প্লাস্টিকের জালির মতো চারকোনা ফ্রেমটাতে একটা মুখের ছবি আঁকা। উলের সুতা দিয়ে ক্রসস্টিচে অ্যামব্রয়ডারি করতে হবে। মেয়ের জেদ; মা করলে চলবে না, বাবারই করা 
 
চাই। দুইদিন বসে বসে এই সূচিকর্ম করলাম। খুব একটা খারাপ হয় নাই। আরো একটা কথা, এখানে শিশুদের বড় হয়ে উঠার মধ্যে মেলবোর্নের এই শোতে যাওয়া একটা অবিচ্ছেদ্য অংশ, পরে জেনেছি।
 
৩. কী আমার নামের বাহার, তমিজ করে বলো দুইবার
পড়াশোনায় মন ফিরে আসছে, গোপন রহস্য কী? এ প্রশ্ন ছিল স্নিগ্ধাদি আর অনিকেতদার। কপিলের বুস্টের কথা বলেও লাভ হলো না, আসল কারণ জানা চাই। আসল কারণ হলো, আমি এখন গেম খেলি  । নিনটেনডো ডিএস নামের এ ছোট্ট জিনিসটা যে এত শক্তিশালী তা আমার ধারণাতেও ছিলো না। চিঠির বাক্সে কে-মার্টের এক ক্যাটালগ দেখে আমার মেয়েই একদিন জেদ করে বসে, অমুক গেমটা কিনে দাও। তখনও তার ধারণা ছিল না, গেমটা কম্পিউটারে চলবে না, চালানোর জন্য আবার ছোট্ট আরেকটা কম্পিউটার কিনতে হবে। প্রথম প্রথম ভয় পেত, মারামারি আছে; আবার মজা পেত ছবি আঁকার ব্যাপার আছে। তাকে সাহস দিতে গিয়ে আমি নিজেই মজা পেয়ে যাই। এখন  ডিএস কে খেলবে এ নিয়ে মাঝে-মধ্যে মেয়ে-বাপে 'আর্গুমেন্ট' করি।
 
ডিএসের জন্য বিশেষভাবে তৈরি ফ্লাশ-কার্ট পাওয়া যায়। দেখতে আর দশটা গেম-কার্টিজের মতোই। তবে ফ্লাশ-কার্টের পেছনে মেমরি-কার্ড ঢুকানোর একটা জায়গা থাকে। সেখানে ২গিগার একটা মাইক্রোএসডি কার্ডে কয়েক ডজন গেম রাখা যায়। ডিএস অন করলে প্রথমেই ছোট-খাট একটা অপারেটিং সিস্টেম চলে আসে, সেখান থেকে পছন্দের গেম খেলা যায়। এখন খেলছি মাদাগাস্কার ২। মুভিতে আছে কিনা জানি না, এ গেইমে 'মটো মটো' নামে একটা চরিত্রের এই ডায়ালগটা বেশ মনে ধরে: মাই নেইম ইস সো নাইস, ইউ গট টু সে ইট টুয়াইস। 
তবে কেবল গেইমই না, রান্নার রেসিপি, বুদ্ধি বাড়ানোর জন্য ব্রেইন ট্রেইনার, সুকোডো, এমনকি মিউজিকের ইয়ার ট্রেনিঙএর জন্য চমৎকার প্রোগ্রাম আছে। বুদ্ধি করে এতে এমপিথ্রি গান, ভিডিও সবই চালানো যায়। আমার মতে, আইফোন আর এই নিনটেনডো ডিএস হচ্ছে দুটি অসাধারণ বহুমুখী কাজের গ্যাজেট।

৪. দ্রোহীর বিয়ে
 
শনিবার ছিল দ্রোহীর দ্বিতীয় বিয়েভাত (দ্বিতীয় বিয়ে উপলক্ষে কোন ভাত না, বিয়ে উপলক্ষে দ্বিতীয় ভাত।) সন্ধ্যা সাতটার সময় হওয়ার কথা থাকলেও, সময়মতো গিয়ে দেখি আমরা ছাড়া আর অল্প কয়েকজন অতিথি এসেছেন মাত্র। দ্রোহী দম্পতি তখনও মাঞ্জা দেয়ায় ব্যস্ত। একঘণ্টা পরে তারা আসলেন, কিন্তু দ্রোহী বিমর্ষ। ভাড়া-করা আর পাড়া-ঘোরা মিলিয়ে তার পঁয়ত্রিশজন শালী। কিন্তু একজন ছাড়া আর কেউই আসেনি। 
শালীর কথা শুনলেই নাকি দ্রোহী ফস্কায়া যায়। এজন্য আসল ঘটনা অনুসন্ধানে কনফুর উপর বিশ্ব থেকে চাপ ছিলো।  তাই খুঁজে খুঁজে সেই একমাত্র শালীকেই বের করা হলো। কিন্তু ছবি তুলতে গিয়া দেখা গেল কনফুর ক্যামেরা আপসাইড-ডাউন হয়ে গেছে! ছবি যদিও উঠল কিন্তু সেটা দেয়ার মতো না।
পূজা দেখার জন্য একই রাতে আরেকটা জায়গায় যাওয়ার কথা। তাই অন্ট্রেতে হাত ছোঁয়া দিয়েই দৌড় দিতে হয়।
 
৫. গান-বাজনা, খানা-পিনা সব শেষ, পড়ে আছে কেবল চার-পিস সন্দেশ
এর আগে কখনও সুযোগ হয়নি মেলবোর্নে পূজা দেখার। এবারই প্রথম; গেলাম ওকলিতে। যেতে যেতে রাত তখন বাজে প্রায় ১০টা। ততক্ষণে, গানবাজনা, খানাপিনা সব শেষ। আমাদের জন্য পড়ে আছে কেবল চার টুকরা সন্দেশ। সেই সন্দেশের স্বাদের চেয়েও বেশী মুগ্ধ করেছে হোস্ট অভিজিত-প্রিয়াঙ্কার আতিথেয়তা। এ লেডি স্ট্যাচু উইথ টেন হ্যান্ডস, এন্ড শিস গট এ স্পিয়ার ঠু - এটাই ছিলো আমার মেয়ের অনুভুতি।
৬. শিল্পীর আনাগোণা
মহাজোট ক্ষমতায় আসার পর এ বিষয়টা খুবই খেয়াল করছি। প্রতি সপ্তাহে না হোক প্রতি মাসেই বিদেশী শিল্পীরা বিশেষ করে ভারতীয় শিল্পীরা গান গাইতে যাচ্ছেন বাংলাদেশে। বিশ্বজুড়ে অর্থনৈতিক মন্দাবস্থায়ও আন্তর্জাতিক পর্যায়ে শিল্পীদের ট্যুর কমেনি বরং বেড়েছে। এসি/ডিসি প্রায় ৮বছর পর অস্ট্রেলিয়াতে কনসার্ট করেছে। টিকিট ছাড়ার ৪ ঘণ্টার মধ্যে তা বিক্রী শেষ হয়ে যায়। হওয়ার কথা ছিলো একটা, শেষে হলো ৪টা কনসার্ট, তবু টিকিট অপ্রাপ্তির হাহাকার কমেনি। ২০০ ডলারের টিকিট শুনেছি ইবেতে ৮০০ ডলারে বিক্রি হয়েছে। পঁচিশ বছর পর অস্ট্রেলিয়াতে কনসার্ট করতে এসেছিলেন পল সাইমন-আর্ট গারফাঙ্কেল যুগল। প্রতিটা শোই ছিল সেলআউট। সবচে সস্তা টিকিটের দাম ছিলো ১২৫ ডলার। এই কনসার্টটায় যাবার খুব ইচ্ছে ছিল। যেতে না পারার আক্ষেপটা বহুদিন থাকবে। দেশের কথা বলতে গিয়ে এগুলো টানার হেতু হলো, এই মন্দার মধ্যেও মানুষ গান শোনে।
তবু হঠাৎ করে ঢাকা শহরের নাগরিক কেমনে করে আর্থিকভাবে এত স্বচ্ছল হয়ে গেলো যে প্রতি মাসেই, বা পক্ষেই কনসার্টে যাবে তা মাথায় ঢুকে না। আরও ঢুকে না, এ কয় মাসে কেন স্থানীয় শিল্পীরা তেমন কিছু করেননি বা করার সুযোগ পাননি (কেবল পঙ্কজ উধাসের সাথে ইভা রহমান, আর রুনা লায়লার সঙ্গে চ্যানেল আই সেরাকণ্ঠের কয়েকজন ছাড়া)। কারা কারা বাংলাদেশে গেলেন এর মধ্যে? মান্না দে, হৈমন্তী শুক্লা, নচিকেতা (দু'বার সম্ভবত), অলকা ইয়াগনিক, ইন্ডিয়ান আইডলের কয়েকজন, শান, সনু
নিগম, আতিফ এসলাম (পাকিস্তানের), পঙ্কজ উধাস, ... আইটেম সং নৃত্যশিল্পী (নাকি নর্তকী?)... । জামাই সুমন যাবেন তারিখ পড়েছে।

পাদটীকা:

বড় করে দেখার জন্য ছবির উপর ক্লিক করতে হবে। 

প্রথম ছবিটা আমার তোলা না, ছবিটার র উৎস ইউকেটাইমস।



পাঁচ বছর পর- ৫/৫



২৩.
শেয়ার বাজার সম্পর্কে বিশদ কোন ধারণা ছিলো না আমার। বিশ্ববিদ্যালয়ে পড়ার সময় আমাদের এক বন্ধু শেয়ার নিয়ে কথাবার্তা বলত, আগামাথা কোন কিছুই বুঝতাম না। সে বছর মার্ক সু'জের আইপিও আসে বাজারে। শেয়ার বাজার সম্পর্কে এখনও যে খুব বেশী বুঝি তা না। তবে, দেশে পরিচিত অনেক লোক দেখি শেয়ার বাজারে ঢুকে গেছে। উঠতে বসতে শেয়ার নিয়ে আলোচনা। গত দু'বছরে শেয়ার বাজার প্রচণ্ড চাঙ্গা হয়েছে। দেশ থেকে এক বন্ধু মেলবোর্নে গিয়েছে। 'দোস্ত, আল্লায় দুই হাত ভইরা দিছে রে', এ ছিলো তার শেয়ার বাজারের অভিজ্ঞতা।
পিয়ার প্রেসারে নাম লিখালাম। একটু স্টাডি করাও শুরু করলাম। ১০০ টাকার একটা শেয়ার কেমন করে ২০ হাজার টাকায় কেনাবেচা হয় তা মাথায় ঢোকে না কিছুতেই। রেনেটার একটা ১০০ টাকার শেয়ার ১৩ হাজার টাকায় কেনাবেচা হয়। একটা প্রতিষ্ঠান হয়ত লোকসানি কয়েক বছর ধরে তবু শেয়ারের দাম হুহু করে বাড়ে আবার কমে। আইপিও অফারে এক লট শেয়ারের বিপরীতে ২০/৪০টা আবেদন পড়ে। হুলস্থুল কাণ্ড।
২৪.
গত মেয়াদে আওয়ামী লীগ সরকারের একটা বড় ব্যর্থতা ছিলো শেয়ার বাজার। কিবরিয়া লক-ইন তুলে দিয়ে বাজার থেকে বিপুল টাকা বের করে নেয়ার সুযোগ দিয়েছেন বিশেষ লোকজনকে। সূচক ১৪০০ নিচে না পড়লে তাকে ধ্বস বলা যাবে না এমন কথা বহুবার বলার পর কিবরিয়া শেষমেশ ব্যর্থতা মেনে নিয়েছিলেন। বর্তমানে কাগুজে শেয়ার প্রায় বিলুপ্ত, লেনদেন হচ্ছে অনলাইনে। লেনদেনের স্বচ্ছতাও নাকি বেশী। তবু কারসাজি যে হচ্ছে না তা কেউ নিশ্চিত করে বলতে পারে না। যোগসাজশ করে দাম বাড়ানোর ঘটনাও অসম্ভব নয়। এখন দৈনিক গড় লেনদেনের অংক দুই হাজার কোটি টাকার আশেপাশে! এবাজারে ধ্বস নামলে বহু লোকের খবর আছে, সরকারেরও খবর আছে। 
২৫.
শেয়ার বাজারের কথা বলতে গিয়ে আরেকটা বিষয় মনে এসেছে। অস্ট্রেলিয়ায় গিয়েই প্রথম জানি, একটা কোম্পানি কীভাবে লাটে উঠে। আমার দুটো ইন্টারনেট প্রভাইডার কোম্পানি 'ভলান্টারি এডমিন্সস্ট্রেশনে' এ চলে যায়। একটা যাবার ক'মাস পর তাদের মূল হোলসেলারও পথে বসে। কোম্পানি বসে যাওয়া খুবই সাধারণ ঘটনা, তবে অনেকের জীবন জীবিকায় প্রভাব ফেলে। অনেক সময় সরকার টাকা পয়সা দিয়ে টিকিয়ে রাখে। কোম্পানি এডমিনিস্ট্রেশনে গেলে প্রায় সবকিছু ফ্রিজ করে দেয়। ক্রেতাদের জন্য সেটা অনেক সময় বিপদ হয়ে দাঁড়ায়। এক কম্পিউটার রিসেলার একবার সেল দিয়ে খুব সস্তায় বিপুল সংখ্যক ল্যাপটপের অর্ডার নেয়। তার পরের সপ্তাহে এডমিনিস্ট্রেটর কল করে। যারা অগ্রিম দিয়েছিল, ফক্কা খায়। সেসময়ই জানতে পারি  ফেরিয়ার-হাডসান অস্ট্রেলিয়ার এক নাম্বর এডমিনিস্ট্রেটর/লিকুইডেটর। পরে দেখি পৃথিবীর অনেক দেশেই তাদের শাখা আছে, এমনকি ভারতেও। 
বাংলাদেশের কোম্পানি আইন সম্পর্কে আমার কোন ধারণা নেই। কোম্পানি খুলে শেয়ার ছেড়ে, দাম উঠিয়ে বেচে দিয়ে স্বল্প সময়ে কোটিপতি হওয়ার পথে কোন বাঁধা আছে? একটা কোম্পানি দেওলিয়াত্বের পথে এগুলে এসইসি বা সরকার কী করতে পারে কে জানে।
২৬.
নিউ নেশন বহু পুরনো লাইব্রেরি, মানে বইয়ের দোকান। গিয়েছিলাম কিছু বই কেনার আশায়। দেখি শাহরুখ, সালমান খান, প্রীতি জিনতার ছবি দিয়ে ছোট ছোট 'এসএমএস বই'। এগুলো কী বই? স্কুলপড়ুয়া কিশোর-কিশোরীদের ভাব বিনিময় সহজ করার জন্য রেডিমেইড এসএমএস সংগ্রহ! আহারে, আমি প্রাথমিকে পড়ার সময় এক বন্ধু সহপাঠিনীকে পত্র দিত, 'চিরল চিরল তেঁতুল পাতা, তেঁতুল বড় টক; তোমার সাথে ভাব করিতে আমার বড় শখ।' এ ধরনের ছন্দ লেখা বই পাওয়া যেত ফুটপাতে। এখন এসএমএসের দুনিয়া।
২৭.
দেশের ইতিহাসে প্রথমবারের মতো বিরোধী দল শ্যাডো বাজেট (প্রস্তাবনা) দিয়েছে। বিএনপি নেত্রী খালেদা জিয়া এটা ঘোষণা করেন। অনেকের মতে খুবই ইতিবাচক কাজ হয়েছে, সরকারের কোন কোন মন্ত্রী যদিও বলছেন অসাংবিধানিক কাজ হয়েছে। বিরোধী দলের শ্যাডো ক্যাবিনেট নেই, আবার যে শ্যাডো বাজেট দিয়েছেন তাতেও বেশ কিছু স্ববিরোধিতা নির্দেশ করেছেন অনেকে। তারচেও বড় কথা, প্রতিটা বিভাগীয় শহরের সমাবেশে খালেদা জিয়া বলে আসলেন দেশে কোন বিদ্যুৎ ঘাটতি নেই, যা আছে তা সরকারের ম্যানুপুলেশন; নিজের লোকজনকে বিনা টেন্ডারে কাজ পাইয়ে দেয়ার জন্য। এসব বিনা টেন্ডারে বিদ্যুৎ ক্রয়প্রক্রিয়ার সাথে যেসব সরকারি কর্মকর্তা সংশ্লিষ্ট থাকবেন তাদের বিরুদ্ধে মামলা করবেন। আর শ্যাডো বাজেটে তিনি প্রাধান্য দিলেন বিদ্যুৎ আর জ্বালানী খাতকে। তবু তিনি ধন্যবাদ প্রাপ্য ইতিবাচক ইতিহাস সৃষ্টির জন্য।
২৮.
গত পরশু গান গাইতে এসেছিলেন সামিনা চৌধুরি। ডেইলি স্টার ও স্ট্যান-চার্ট ব্যাংকের একটা উদ্যোগ চলছে সারাদেশ ব্যাপী, ভাল গান শোনানোর। খুবই চমৎকার পরিবেশনা, তাও আবার বিনে পয়সায়। অনুষ্ঠানে স্পনসররা দু'চার কথা বলবেন, তাদের ব্যবসার প্রচারের জন্য- এটা খুবই স্বাভাবিক। মাগনা টি-শার্ট আর সিডি দিচ্ছিলেন তাদের একজন, বিশাল দাড়িঅলা। পেছন থেকে ছেলেপেলে চিরাচরিত "ভুয়া! ভুয়া!" শ্লোগান দেয়া শুরু করে। কিন্তু অবাক করে দিয়ে সেই দাড়িঅলা মোটেও বিরক্ত না হয়ে সেই ভুয়াদের মঞ্চে ডাকেন। তাদের কেউ কেউ লজ্জার মাথা খেয়ে টি-শার্ট নিতে এলে তিনি জোরে জোরে তাদের ভুয়া ভুয়া শুনিয়ে দেন। টি-শার্ট পেয়েই হোক আর ভুয়া প্রতিদান পেয়েই হোক ছেলেগুলো বেশ শান্তই ছিলো অনুষ্ঠানের গানের অংশে।
২৯.
সচলয়াতন সূত্রে অনেকের সাথেই নেটপরিচয়। দেশে ফেরার পর প্রথম দেখা হলো কবি 'বাউল' নজমুল আলবাবের সাথে। একদিন ফোন করে মাথা ভর্তি চুল আর পিঠে একটা ব্যাগ নিয়ে এসে হাজির। বাউলদের মাথায় চুল থাকবেই, এর ব্যতিক্রম হওয়া ঠিক না।  দু'দিন পরপর ফোন করে ঝাড়ি দেয়,  'অহনও কিতা আফনে ডর্মে উইঠছুইন না? বায়র বাসাত আরাম ফাইগেছুইন।' দেশে ফেরার পর ফোনে কথা হয় নাট্যকার-পরিচালক নজরুল ইসলামের সাথে। ছবি দেখে ধারণা হয়েছিলো মোটা ভরাট কণ্ঠের কেউ হবেন। নাহ, একেবারে চোশ্ত উচ্চারণে মোটামুটি চিকন গলায় উনি চল্লিশ মিনিট কথা বলার পরও আমার বিশ্বাস হয়নি যে  তিনি নজরুল ভাই ছিলেন। এরপর দেখা বুড়া ভাই মুস্তাফিজ ভাইয়ের সাথে। উনিও ছবিতে যতটা বয়স্ক লাগেন, বাস্তবে ততটা না। নেট জগতে একজন সম্পর্কে আরেক জনের গড়ে উঠা ধারণা যে কেমন করে ভুল হতে পারে দেখলাম। 
৩০.
সচলায়তন সাইটটা এবং একে ঘিরে যে কমিউনিটিটা গড়ে উঠেছে তা অনেক কারণে আমার প্রিয়। এক সময় দেশী বিদেশী প্রচুর সাইট/ফোরামে সময় কাটিয়েছি, কালক্রমে এখন দেখছি সচলায়তনেই বেশী সময় দিই। সচলে সদস্য আছি বছর দু'য়েকের মতো হবে, পাঠক আছি আরেকটু আগে থেকে। পুরোটা সময়ই যে মসৃণ কেটেছে তা না, তবে অধিকাংশ সময়টাই উপভোগ করেছি এটা নিশ্চিত বলতে পারি। ধুর! ছেড়ে চলে যাবো এমন ভাবনাও যে আসেনি তা না। আমার বিশ্বাস আরো অনেকের মনেই এরকম হয়েছে। শেষ পর্যন্ত যাইনি।
সচলের মডারেটর কারা, সাইট কারা বানিয়েছে, অর্থ কোথা থেকে আসে, এ বিষয়গুলো আমি অল্প-বিস্তর জানি; আরো অনেকেই জানেন। জানি বলেই আমি এ কয়টা মানুষের উপর আস্থা রাখতে পারি। মডারেটরা তাদের দিনের বেশ বড় একটা অংশ ব্যয় করেন এখানে। তারা যে সব সময় সর্বোৎকৃষ্ট সিদ্ধান্তটা নিতে পারেন তা না, তবে তাদের চেষ্টাটা থাকে আমি বিশ্বাস করি। যখন পারেন না, স্বীকার করেন। তাদের সবার মধ্যেও যে মতের সব সময় মিল হয় এমন ভাবনাও ভাবি না। তবু কয়েকটা বছর যখন পার করে ফেলেছেন, তাদের পারস্পরিক বোঝাপড়াটার প্রতি বিশ্বাস জন্মায়। আমার কোসুপারভাইজার বয়সে ছিলো আমার চেয়ে প্রায় তিন বছরের ছোট। তবু তাকে সম্মান করতে আমার কোন সমস্যা হয়নি, কাজ করতেও না। সচলের মডুরা কেউ বয়সে আমার চেয়ে দু'এক বছরের ছোট হলেও তাদের কাজের কারণে শ্রদ্ধা করতে আমার বাঁধে না, তাদের সাথে আমার মতের মিল হোক বা না হোক।
জেনে বা না জেনে কারো হয়ত বাঁধে, বয়স কোন কারণ কিনা জানি না। কেউ সেটা প্রকাশ করেন, কেউ সুযোগের অপেক্ষায় থাকেন। কেউ আবার টাকা দিয়ে পুরো সাইটকে কিনে নিতে চান। জিটকে, ফেসবুকে গোপন আলোচনা হয়, কে কার পক্ষে। এটা খুব দুঃখজনক। যার যা খেদ তা পোস্টে প্রকাশ করে ক্ষান্তি দিলেই সারে, মনে পুষে রাখতে হয় না। যে যার তালগাছে ইচ্ছেমতো নাচুক। আরেক জনের মাথায় ভেঙে পড়ার কোন দরকার দেখি না। 
এ কথাগুলো বেশ অস্বস্তির সাথেই বললাম।


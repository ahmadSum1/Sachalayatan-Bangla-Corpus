গতানুগতিক - ৩



১.
সচলদের মান-অভিমান,  নাকি লোকজনের জান পেরেশান, অথবা লেখার মানে টান- কারণ যাই হোক সচলায়তনে লেখা আসা একদমই কমে গেছে। যদ্দিন ধরে সচল পাতা পড়ি এমন ভিটামিন-দশা আর দেখছি বলে মনে পড়ে না। অনেকেই  আসে লেখা পড়তে, ঘোরাঘুরি করে, মূলত পাঠক হয়েই ফিরে যায়। এমন আকালের মধ্যেই চোখে কাঁটা হয়ে আছে:
অনলাইনে সর্বাধিক সদস্য ২২৫২,
সময় শুক্র, ২০০৯-০৯-১৮ ১০:১৯
এ রেকর্ড গত নির্বাচনের চাইতেও সরেস। আলু পোড়া কতোই না উপাদেয়! 
২.
এফএম রেডিওর সাথে পরিচয় সেই ২০০১ সালেই প্রথম বার অস্ট্রেলিয়া আসার পর। সবচেয়ে প্রিয় স্টেশন ছিল মিক্স ওয়ান ও ওয়ান পয়েন্ট ওয়ান (১০১.১)। পুরোপুরি গানের রেডিও, সারাদিনই গান হয়। তবে ভাল লাগার কারণ প্রতি সন্ধ্যায় একটা বিশেষ অনুষ্ঠান- লাভ সঙ ডেডিকেশন, উপস্থাপনা করে রিচার্ড মারসা। এই ভদ্রলোকের কণ্ঠ, বাচন-ভঙ্গি, কথোপকথন, এমনই অসাধারণ যে মনে হয় এ গুণগুলো গিলে খেয়ে ফেলি- ঠাট্টা না মোটেই। 
রিচার্ডের কাছে অনেকে ফোন করে, প্রেমে পড়ার কথা, প্রেম ভাঙার কথা, নিরবধি চলতে থাকা প্রেম-বিরহের কথা জানায়। সে স্মরণে রিচার্ড একটা গান বাজায়। সন্ধ্যায় শুরু হয়ে প্রায় মাঝ-রাত অবধি চলে এ উৎসর্গ অনুষ্ঠান।
সেই ২০০১ সালে জেসি নামে কোন মেয়ে রিচার্ডকে জানায় সে মোস্তফার প্রেমে পড়েছে। মোস্তফা আবার কেমন নাম, সে বিস্ময় চাপা থাকে না। মোস্তফা যে জেসির কাছে ফিরে গেছে তাও জানা হয় না। আজ ২০০৯ সালে রিচার্ডের কাছে মোস্তফা অপরিচিত নাম না, জিহাদ, বা মুহম্মদও না। গত কয়েক বছরে মেলবোর্ন এবং সিডনিতে এত বেশী অভিবাসী এসছে যে অনেক কিছুই দ্রুত পাল্টাচ্ছে।
৩.
গ্রীষ্মকাল আসি আসি করেও আসছে না। এক সপ্তাহ কাপড়-খোলা গরম যায় তো পরের সপ্তাহে আবার যেমন-তেমন শীত। প্রতি ভোরে উঠে গুণে কম করে হলেও গোটা বিশেক হাঁচি দিই। আলজিভের কাছে শানায়- ইচ্ছে করে শিরিষ কাগজ দিয়ে ঘষে দিতে পারতাম যদি। আজকে একজন বলল,  এসব নাকি খড়-জ্বরের (Hay Fever) লক্ষণ। আফসোস, অস্ট্রেলিয় একটা কিছু গায়ে চড়তে এত দিন লাগল!
দু'জনে মিলে দুটো গান সাজিয়েছিলাম, এক আড্ডায় গাওয়ার জন্য। বৌরটা  কিবোর্ডে একাধিক ট্র্যাকে করা- প্লে বাটন টিপ দিলেই চমৎকার বাজে, আমারটা দীনহীন গিটারে- শুনতে হলে নিজে বাজাতে হয়। খড়-জ্বর সারলে এ গান দু'টারে টাঙানোর ইচ্ছা রাখি।
৪.
জাত-পাতের সম্পর্ক নিয়ে এবিসি টিভিতে 'রেস রিলেশন' নামে এক নতুন কমেডি শুরু হলো। নামে কমেডি হলেও জাত-পাতের বিষয় আছে বলে, শুরুর আগেই এই অনুষ্ঠান নিয়ে বহু বির্তক হয়ে গেল। এবিসির এক হোমড়া-চোমড়া এক পর্যায়ে বলেই দিয়েছে,  ভালো না নাগলে, বা ভালো না লাগাতে চাইলে কেউ যেন এ শো না দেখে। হোস্ট জন স্যাফরন জাতিতে ইহুদি, কিন্তু সব ধর্মকে নিয়েই তার এই অনুষ্ঠান। তবে, জন এর আগে প্রচুর ভাল অনুষ্ঠান উপহার দিয়েছে। তাই তার ভক্তও আছে।
কী দেখানো হলো প্রথম পর্বে তা নিয়ে একটু বলা যাক। পৃথিবীজোড়া অভিবাসনের যুগে কারো পক্ষে তার নিজের জাতের বাইরে একজনের প্রেমে পড়ার সম্ভাবনা বেশী। কেন সে অন্য জাতের কারো প্রেমে পড়বে? অথবা আদৌ কি পড়বে? এটা যাচাই করার জন্য ইন্টারভিউ নেয়ার ছলে সে  ৬জন মহিলার অন্তর্বাস জোগাড় করে- এর মধ্যে একজন পুসিক্যাট ডলসের গায়িকা! চোখ বেঁধে জনকে সেসব  শোঁকানো হয়, ভালো নাকি ভালো না- ক্যাটাগরি করে দেখা যায়, জনের দুর্বলতা ইরোশিয়ানের প্রতি।
এর পর তার ঝোঁক চাপে জিউস্টাইন (জিও+প্যালেস্টাইন) মানব সন্তান জন্ম দেয়ার। প্যালেস্টাইনি সাউন্ড রেকর্ডিস্ট নিয়ে সে ইসরায়েলের এক স্পার্ম ব্যাংকে যায় তার স্পার্ম ডোনেট করতে। খুপচিতে ঢুকে সে কৌটা তুলে দেয় তার সেই প্যালেস্টানি সহকর্মীর কাছে। ইজরায়েলি পর্ন ম্যাগাজিন দেখে দেখে কাজ শেষে সেটা যথারীতি জমা দেয়া হয়। এবার তারা যায় প্যালেস্টানি স্পার্ম ব্যাংকে। সেখানে স্পার্মদাতা সেই প্যালেস্টাইনি। কিন্তু খুপচিতে ঢুকে কৌটা চলে যায় জনের হাতে। কোন সহায়ক ম্যাগাজিন নাই, তাই নিজের ব্যাগ থেকে ওবামার বই বের করে, "ইয়েস উই ক্যান" বলতে বলতে কাজ শেষ করে। পরে সেটা যথারীতি জমা দেয়া হয়।
এত বিস্তারিতভাবে এ আপাতঅশ্লীল কথাগুলো লিখার কারণ হলো, এবিসি টিভিকেই অস্ট্রেলিয়াতে ভদ্রলোকের আদর্শ টিভি ধরা হয়। এবিসির খবর, খবর বিশ্লেষণের কোন তুলনা হয় না। পুরোপুরি জনগণের ট্যাক্সে চলে বলে, কোন ধরনের বিজ্ঞাপনও থাকে না। আমেরিকার বস্তাপচা মুভি না দেখিয়ে নিজেদের নির্মাণ করা অনেক ভাল অনুষ্ঠান দেখায়। এবিসি টিভি যখন এই জাত-পাতের কৌতুকানুষ্ঠান শুরু করে, তখন আসলেই ভাবনার  উদ্রেক করে। নিজে কোন সিদ্ধান্তে আসার আগে বাকী পর্বগুলো দেখতে চাই। 
৫.
প্রতিবন্ধী শিশুদের নিয়ে লেখা একটা ব্লগপোস্টে প্রথম একটা মন্তব্য পড়ে এরকম: "আর কইয়েন না, এদের জন্য অসি সরকার যা খরচ করে তা দিয়ে দশটা যমুনা সেতু বানানো যায়"। লেখাটা প্রতিবন্ধীদের সমস্যা, তাদের প্রতি  সামাজিক দৃষ্টি এসব নিয়ে; সে বিবেচনায় মন্তব্যটা রূঢ়, অনেকটা বিনা কারণে গালে চড় মারার মতো। আহত-পর্ব কাটার পর একটু ভাবতে বসি। কথা তো সত্য, কিন্তু হজম করতে কষ্ট হয়।
রাষ্ট্র তার সম্পদ জনগণের কল্যাণে ব্যয় করবে। বণ্টন সুষম/সমান হবে, নাকি কারো জন্য বেশী হবে? যে মানুষগুলো নিশ্চিতভাবেই রাষ্ট্রের প্রতি বিশেষ কোন অবদান রাখতে পারবে না, তাদের  জন্য রাষ্ট্র বাড়তি তো পরের কথা, একটা টাকাই বা কেন খরচ করবে? 
কিন্তু, অসি সরকার দেখি করে। শিক্ষা, চিকিৎসা,  কার-পার্কে সুবিধাজনক স্থানে বাড়তি জায়গা, প্রতিটি ভবনে আলাদা লিফট, লিফট না থাকলে সিড়িতে বিশেষ ব্যবস্থা, টয়লেট, পাবলিক পরিবহন, সব কিছুতেই সেসব মানুষের জন্য একটা ব্যাবস্থা থাকে। এসব সুবিধা খুব কমই ব্যবহৃত হয়, তবু সরকার বন্ধ করে দেয় না। সভ্য আরো অনেক দেশই প্রতিবন্ধী মানুষদের বিশেষ সুবিধা দেয়। 
প্রধানমন্ত্রী শেখ হাসিনা ভাষণ দিয়েছেন, প্রতিবন্ধীদের দিকে নজর দেবেন, সরকারি ভবনে র‌্যাম্প বানাবেন। কেবল ঢাকা শহরেই কয়েক লাখ লোক শুনি খোলা আকাশের নীচে ঘুমায়, তাদের কী হবে? শেখ হাসিনার এ উদ্যোগকে ভাল বলব না মন্দ বলব? আমার নিজের সন্তান প্রতিবন্ধী, আমি কি সরকার থেকে বেশী সুবিধা নিয়ে ফেলবো? তার আগে আমাকে কেউ বলুন দেখি, প্রতিবন্ধী মানুষের কথা বলে, এমন কোন ধর্ম কিংবা মতবাদ কি আছে এ পৃথিবীতে?


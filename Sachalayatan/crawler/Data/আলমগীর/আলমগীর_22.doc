বর্ণমালার বই



শিশুদের বই
রাইট (right) মানে 'ডান', আর রাইট মানে 'সঠিক' ভিন্ন শব্দ; বা রাইট/ডানের বিপরীত লেফট/বাম কিন্তু রঙ (wrong) বা 'ভুল' না তা ছ'বছরের মেয়েকে বোঝাতে গলদঘর্ম হই আমি। লেফট মানে 'অবশিষ্ট' তো আছেই। আবার উচ্চারণ একই কিন্তু বানান ভিন্ন, রাইট (write) মানে লেখাও হয়। একটা প্রাকৃতিক ভাষা আমরা এত অনায়াসে রপ্ত করি যে প্রায়ই এর জটিলতা খেয়াল করি না। অথবা আমাদের বুদ্ধিবৃত্তি এত উন্নত যে কোন শব্দের সঠিক প্রেক্ষাপট বুঝে নিতে সমস্যা হয় না। সবার ক্ষেত্রেই আবার এরকম ঘটে তাও না। যেমন, আমার অটিস্টিক মেয়ের বেলায়, শব্দের প্রসঙ্গ ব্যাখ্যা করা ছাড়া কোন কিছু বোঝানো কঠিন হয়ে যায়।
এই যখন অবস্থা তখন মেয়ের আগ্রহ জাগে বাংলা শেখার। কিছু কিছু বিবেচনায় বাংলা ভাষা ইংরেজির চেয়ে কঠিন, তাই চাচ্ছিলাম না সে এখনই বাংলা বর্ণ শিখুক। কিন্তু, বিডিনিউজের কিড পাতা দেখে যখন ক'দিনেই বর্ণগুলো শিখে ফেলে তখন কারো উৎসাহ আর ধরে না। প্রসঙ্গত বলে রাখি, বিডিনিউজের ওই পাতাগুলো যে কোন বর্ণমালা বইয়ের চেয়ে উৎকৃষ্ট, বিশেষ করে বর্ণগুলোর উচ্চারণ একেবারে শুদ্ধ।
এর কদিন পর দেশে গিয়ে বর্ণমালার বই, পড়ার জন্য সহজ বই, আর কিছু কার্টুন অনুবাদ হাতে করে নিয়ে আসে। দেশে এখন প্রচুর বই পাওয়া যায়, এটা ভাল দিক, কিন্তু একই সঙ্গে বইগুলোর ভেতরটা দেখলে মন খারাপ হয়ে যায়। এ লেখাটা বাংলা বর্ণমালা বই নিয়ে লেখা।
আমারা শিশুকালে যে সব বই পড়েছি, বা, একটু বড় হয়ে অন্য শিশুদের পড়তে দেখেছি তা থেকে এখনকার বইগুলো বেশ অন্যরকম। একটু সময় ব্যয় করার পর যে ভিন্নতাগুলো আমার চোখে পড়েছে তা হলো:
১. এখনকার বইয়ে ধর্ম প্রসঙ্গ বেড়েছে
২. অঙ্কন বা আর্ট পুরোপুরি বিদায় নিয়েছে
৩. রঙে, অলংকরণে, বাক্য গঠনে শিশু মনস্তত্ব উপেক্ষিত হয়েছে।
এবার একটু বিস্তারিত বলি।
ধর্ম বা নিগূঢ় বিষয়
একসময় প্রায় সব বর্ণমালা বইয়ে ছিল অ-তে অজগর । এখন দেখা যাচ্ছে, অ-তে অজু, বা অ-তে অলংকার (গহনা)। ঈ-দে ঈদ থাকলেও এ-তে এবাদত, ক-তে কোরান, ম-তে মসজিদ, দ-তে দোয়া, ত-তে তসবি কখনও দেখেছি বলে মনে পড়ে না। ধর্ম শিক্ষায় আমার আপত্তি নেই, কিন্তু একটা শিশুমন এ জিনিসগুলোকে কীভাবে অনুধাবন করবে তা আমার মাথায় ঢুকে না। শুরুর বর্ণ ছাড়াও, বর্ণ মিলিয়ে যে সব বাক্য থাকে তাতেও ধর্মীয় বোধের অযথা ব্যবহার আছে। যেমন, ঊ-তে 'ঊর্মি বসে কোরান পড়ে' (ঊর্মি নাম বিশেষ্য হিসাবে কতটা উপযুক্ত?), ঞ-তে 'মিঞা সাহেব সত্য বলে', ত-তে 'মোল্লা সাহেব তসবি পড়ে' (ত দিয়ে শুরু হচ্ছে না যদিও)। বোঝাই যাচ্ছে, বাংলাদেশের বই বলে  ইসলাম ধর্মের বিষয় বেশী।
ধর্ম ছাড়াও, কিছু নিগূঢ় বিষয় স্থান পেয়েছে যেগুলো আমার বিবেচনায় কোন শিশু বোঝতে অক্ষম। যেমন, এ-তে একতা সাথে কিছু হাত একসাথে জড়ো করে একটা ছবি, ঋ-তে ঋতুর পাশে ছয়টা ঋতুর ছবি। একতা বা ঋতু আমি কেমনে করে একটা শিশুকে বোঝাব? বিষর্গ (ঃ) তে দুঃখ সব সময়, সব বইয়েই।  যত দূর মনে পড়ে আমাদের সময় বইয়ে একজন অশ্রুসজল মহিলার ছবি দেখতাম। ইদানিং বইয়ে, ছিন্নবস্ত্র পরা, লাঠি হাতে ভিক্ষুকের ছবি আছে। এ সব ধারণা কীভাবে একটা শিশুর মাথায় দেয়া যায়, বা আদৌ দেয়া উচিৎ কিনা?
ধর্ম ও নিগূঢ় বিষয় ছাড়াও আরও প্রবেশ করেছে ইংরেজি শব্দ। এ-তে এরোপ্লেন মানা গেলেও ম-তে মোবাইল কেমন ঠেকে? এক প্রকাশনীর (তাদের দাবী মতে সর্বাধিক বিক্রীত ) বইয়ের প্রচ্ছদে আছে মোবাইল হাতে এক শিশুর ছবি।
আঁকা ছবি বনাম ক্যামেরায় তোলা ছবি
এক সময় শিশুদের বইয়ে আঁকা ছবিই থাকত। এখন বইয়ে দেখতে পাচ্ছি সব ক্যামেরাতে তোলা ছবি, ফটোশপে একটু করে ছায়া যোগ করে দেয়া। এর কারণ একটাই হতে পারে: অঙ্কন শিল্পী আর পাওয়া যায় না, অথবা পাওয়া গেলেও অনেক টাকা  মজুরী দিতে হয়। তার চেয়ে ক্যামেরাতে প্রায় বিনা খরাচায় ছবি তুলে ফেলা যায়। ইন্টারনেট থেকে নামিয়ে নিলে তো কথাই নেই। এরপর ফটোশপে একটু কারিগরি করে নিলেই সারে। এটা খুব দুঃখের।
রঙের ব্যবহার, অলংকরণ ও বাক্য গঠন
উৎকট, এক কথায়। চোখ ধাঁধাঁনো করতে গিয়ে, রঙের বাড়তি ব্যবহার। প্রকাশকেরা একটা কথা হয়ত মাথায় রাখেন। বইটা কিনবে কারা? শিশুরা না তাদের বাবা/মারা? শিশুরা কী রঙ পছন্দ করবে তা বিবেচনা না করলেও চলে, বাবা-মারা দোকানে গিয়ে মলাট দেখে আকৃষ্ট হবে এমন বই বেশী বিক্রী হবে। বড়দের কাছে আকর্ষণীয় করতে গিয়ে বর্ণমালার ছবিগুলো ত্রিমাত্রিক হয়ে গেছে। অনেক বইয়ে যাচ্ছেতাই ভাবে রঙ ব্যবহার করা হয়েছে। 
অলংকরণ বলে কিছু নেই; কেবল হুট-হাট করে বিদেশী কার্টুন চরিত্র যেমন পু-বেয়ার, মিকি মাউসের ছবি জুড়ে দেয়া ছাড়া।
বইয়ে ছন্দের খুব অভাব। এর কারণ সম্ভবত, রঙ যত সহজে দেয়া যায় ছন্দ তত সহজে নয়। প্রতিটি বর্ণের সাথে সংশ্লিষ্ট বাক্যগুলোতে একসময় ছন্দমিল থাকত, এখন সেটা দেখছি না। উদাহরণ দিই: "টাকা মিলে পরিশ্রেমে/ঠেলা ঠেলে বেজায় জোড়ে" (জোড়ে শব্দটি হওয়ার কথা ছিল জোরে),   "দোয়েল পাখির রংটি কালো/ধান আছে ক্ষেত ভরে" । বইয়ের শেষ দিকে একটা দু'টা ছড়া থাকত সেটাও অনেকটা বিদায় নিয়েছে। 
স্কুলজোনের ইংরেজী বইগুলো না দেখলে এ আক্ষেপগুলো আমার হতো না। এত সুন্দর তাদের প্রতিটা বই যে দেখলে মন ভরে যায়। কিছু বইয়ের  সাথে একটা করে সিডি থাকে। সিডিতে বর্ণ, ডট-থেকে-ডট, রঙ করার প্রোগ্রাম, জিগ-স পাজল, ক্রসওয়ার্ড মিলিয়ে প্রচুর জিনিস। কয়েকটাতে বেশ কিছু ছড়াও আছে। খেলা শেষে নিজের নাম লিখে সার্টিফিকেট ছাপিয়ে নেয়া যায়।
এ লেখাটার মূল উদ্দেশ্য সমালোচনা না। স্বাভাবিক শিশুরা হয়ত এসব  বই পড়েও ঠিক ঠিক বর্ণমালা শিখে ফেলে, পড়তে শিখে যায়। আমি ভাবছিলাম যেসব শিশুরা প্রাকৃতিক প্রতিকূলতার শিকার, কিংবা প্রবাসী  তাদের জন্য খুব সহজ করে কোন বই করা যায় কিনা। কিছু (বর্গের শেষ) বর্ণ বাদ রেখে, সংযুক্ত বর্ণ পারতপক্ষে না ব্যবহার করে, রঙের সংযত প্রয়োগ করে একটা বই কি করা যায়? এতে কিছু ছড়া এবং সম্পর্কযুক্ত কিছু অলংকরণও থাকল। এ বই বিক্রী হবে না, হলেও তা থেকে আর্থিক লাভের সম্ভাবনা ক্ষীণ। তবু কেউ যদি আগ্রহী হন মন্তব্যে লিখে দিয়ে যাবেন।
 

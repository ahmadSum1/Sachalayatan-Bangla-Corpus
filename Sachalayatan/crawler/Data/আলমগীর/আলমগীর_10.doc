সন্ধ্যামালতী



সন্ধ্যামালতী আমার বড় প্রিয়।
গেল বর্ষার বাড়াবাড়ি বৃষ্টি আঙিনার সব মাটি টেনে নিয়ে গেল। কোথায় গেল তা না হলো জানা, না সম্ভব হলো ফিরিয়ে আনা। প্রায় মরে যাওয়া পুকুরটাকে একেবারে উপুড় করে ঝেড়ে, কেড়ে  আনি কিছু মাটি; ক্ষয়ে যাওয়া আঙিনার জন্য। কোদাল দিয়ে ছাটি, দুর্মুজ দিয়ে পিটি। পায়ের ঠেলায় ছোট ছোট ঢেলা ভাঙি ম্যালা। চ্যাপ্টা হয়ে এলে গোবর গুলে ল্যাপ্টা দিই। যত খুশী তার আসুক বৃষ্টি এবার।
বৃষ্টি আসে। ঝমঝম করে চালে যে ফোটা পড়ে তার না সয় ত্বর, না লয় ভর; টিনের ঢেউ বেয়ে তারা নীচে পড়ে। যেখানে পড়ে, তার সবদিক গোল করে বানায় গর্ত সারি সারি। এক-দুই-তিন, বা আরো কিছুদিন পরে বৃষ্টি ধ'রে যায়, গর্তগুলো মুখ থুবড়ে পড়ে থাকে, থাক। মরে যাওয়া গর্তের কিনারে, সেউজের নিকট করে একটা দুটো ইট, আর কিছু মাটি, আটি করে পুঁতে দিই সন্ধ্যামালতীর বীজ।
রোজ রোজ পানি, দিয়ে দিন গুণি, কবে বেরোবে দুটি পাতা। তার থেকে চার, আট বা বারো।  এই ধরো তার থেকে বিশ কী ত্রিশ দিন বাদেই কুঁড়ি আসবে। এবং কোন এক সন্ধ্যায় আমাকে চমকে দিয়ে ফুটে বসবে। 
আধ-কানা মৌমাছিও সন্ধ্যায় ঘরে ফেরে, না কোন ফুলের ধার ধারে।
সব দিনক্লান্ত মানুষ অবসর নিক, আমি থাকি আমার সন্ধ্যামালতীর ফেরে।

লেখাটা পড়ে কারো মন খারাপ হয়ে গেলে পরে একটা গান শোনাতে চাই; রবি ঠাকুরের গান, ধরে নেয়া যায় প্রায় আশোনা। 
'আজি বর্ষা রাতের শেষে
সজল মেঘের কোমল কালোয় অরুণ আলো মেশে'
কয়েকজন মিলে গান গাওয়ার একটা উদ্যোগে সামিল হয়েছিলাম। সে উদ্যোগের প্রথম আসরে গাওয়া এ গান, গেয়েছেন যিনি তার নাম জামী, আমি বাজিয়েছিলাম গিটার। মিক্সিং মেশিনের কাজ তখনও ধরে উঠতে পারিনি, তাই গিটারের শব্দ প্রায় নাশোনা পর্যায়ের। তবু গানটা বড় ভালো লাগে আমার। 
ইউটিউবের কোড বাগড়া দিচ্ছে একটু। সরাসরি লিংক। 




টেলিনর, গ্রামীণ ফোন ও ড. ইউনুস



গ্রামীণ ফোনের মালিকানা হস্তান্তরে টেলিনর চুক্তি মানছে না এমন অভিযোগ করেছেন ড. ইউনুস। একই সাথে খবরের কাগজের ভাষ্যমতে তিনি মামলার সম্ভাবনাও উড়িয়ে দেননি। গ্রামীণফোনের ৬২% মালিকানা নরওয়ের টেলিনরের যেখানে নরওয়ে সরকারেরও শেয়ার আছে। বাকী ৩৮% গ্রামীণ টেলিকম (যার বোর্ডের চেয়াম্যান ড. ইউনুস)ও অন্যান্য গ্রামীণ সংস্থার। সেপ্টেম্বরের ৫ তারিখে টেলিনরের সাথে মিটিং শেষে অসলোতে এক সাংবাদিক সমাবেশে ড. ইউনুস বিশেষ কিছু সুস্পষ্ট অভিযোগ আনেন টেলিনরের বিরুদ্ধে। সাথে এও বলেন এসব বিষয় নরওয়ের ঐতিহ্যের সাথে যায় না।
ড. ইউনুসের মূল অভিযোগগুলো হলো:
১. ১৯৯২ সালে যখন টেলিনরের সাথে চুক্তি হয় তখন চুক্তির শর্ত ছিল ৬ বৎসর পর কোম্পানির সব ভার স্থানীয় কর্তৃপক্ষের কাছে যাবে। টেলিনর এখন বলছে চুক্তির সে শর্ত মানা বাধ্যতামূলক না। গ্রামীণ পুরো মালিকানা পেলে গরীব মহিলাদের ভাগ্যের আরো পরিবর্তন হবে।
২. টেলিনরের "ব্যবসায়িক নীতি ও কর্পোরেট সংস্কৃতি" (business ethics and corporate governance) খারাপ এবং তা গ্রামীণের সাথে ঠিক যায় না। এর পক্ষে তিনি বলেছেন, গ্রামীণের সাপ্লায়াররা শিশুশ্রমিক খাটায়- টেলিনর সেটা সমাধান করেনি; টেলিনর যেনতেন উপায়ে মুনাফা করার জন্য অবৈধ ভিওআইপির সুযোগ করে দিয়েছে- এখন ধরা পরে বাংলাদেশ সরকারকে ৬০মিলিয়ন ডলার জরিমানা দিয়েছে। টেলিনরের আরেক সংস্থা মালয়েশিয়া ভিত্তিক ডিজিটেল অবৈধ অর্থ লেনদেনে জড়িত- এমন রিপোর্ট পেয়েছেন বাংলাদেশ পুলিশের কাছ থেকে।  এসব ঘটনা তার ব্যক্তিগত সুনাম ক্ষুণ্ণ করছে, পাশাপাশি গ্রামীণের সব অর্জন চাপা পড়ে যাচ্ছে।
৩. টেলিনর তাকে ঠিক কী হচ্ছে তা জানায় না।
এ বক্তব্যের পর পরই টেলিনর তাদের কথা প্রকাশ করে। এতে তারা ১ ও  ২ সম্পর্কে বস্তুত কিছুই না বলে ৩ নং সম্পর্কে জানায় যে সব কিছুই তাকে সঠিক সময়ে জানানো হয়েছে, এবং গ্রামীণ টেলিকমের বোর্ড সেসব অনুমোদনও করেছে। দিনে মিটিং এ  ড. ইউনুসকে সন্তুষ্ট দেখে ঠিক সন্ধায় আবার এসব অভিযোগ করায় টেলিনর বরং উল্টো অবাক হয়েছে।
গ্রামীণ টেলিকমের সাথে টেলিনরের চুক্তিতে ঠিক কী আছে তা বলা মুশকিল। তেমনি মুশকিল গ্রামীণ টেলিকমের সাথে গ্রামীণ ব্যাংকের সম্পর্ক নিয়েও। তবে এই সম্পর্কটাই ড. ইউনুস গ্রামীণ ফোনের বিজ্ঞাপন হিসাবে ব্যবহার করেছেন; গ্রামীণ ফোন গরীবের ভাগ্য বদলে দিচ্ছে  এরকম কাহিনী গ্রাহকরা বিশ্বাস করেছে। গ্রামীণ ফোন লাভজনক হওয়ার আগে পর্যন্ত ড. ইউনুস কিছু চাননি, কেবল নোবেল পাবার পর পরই  জোর দিয়ে বলছেন যে টেলিনর গরীবের সব টাকা নিয়ে নিচ্ছে।
গ্রামীণ গ্রুপের যে ব্যবসায়িক নৈতিকতার কথা ড. ইউনুস বলছেন তাতে কিছুটা অসততা আছে। প্রথমত, গ্রামীণ ব্যাংকের উচ্চসুদ আর ঋণ আদায়ের  জন্য পীড়নের অভিযোগ পুরোনো। গ্রামীণ সেসব অভিযোগের কোন জবাব দিতে পারেনি। গ্রামীণ ফোনের সাপ্লায়াররা শিশুশ্রমিক খাটায় এটা অনেক দূরের কথা। দ্বিতীয়ত ড. ইউনুস তত্বাবধায়ক সরকারের উপদেষ্টা থাকার সময় গ্রামীণের জন্য নিজে বেশ কিছু সুবিধা আদায় করে নেন। গ্রামীণের কোন যান-বাহন পুলিশ প্রশাসন রিকুইজিশন করতে পারবে না - এরকম ছোট একটা সুবিধা। তৃতীয়ত, গ্রামীণ সিটিসেলের সাথে প্রতিযোগিতায় এগিয়ে যায় মূলত আন্তজেলা ফাইবার যোগাযোগের জন্য। গ্রামীণ অনেকটা জলের দামে অন্যায্য চুক্তিতে রেলওয়ে থেকে সেটা বাগিয়ে নিয়েছে।  বিনিময়ে গ্রামীণ রেলওয়ের সব কর্মকর্তাকে মাগনা ফোন দিয়েছে! এটা সম্ভবত এখনও চালু আছে। পরে সে ফাইবার অন্তত ২০গুণ দরে সাবলিজ দিয়েছে। ড. ইউনুস তখন সেটাকে অনৈতিক মনে করেননি। রেলওয়ের যেসব কর্মকর্তা গ্রামীণকে যারপরনাই 'সাহায্য' করেছে, তারা পরবর্তীতে গ্রামীণে যোগ দিয়েছে- উচ্চ বেতনে। কাজেই গ্রামীণ সব সময়, ড. ইউনুসের মতে  'উচ্চনীতিতে' চলেছে তা মানা যায় না। 
আইটি বুমের সময়, এপটেক, এনএনআইটির মতো তারাও গ্রামীণ-স্টার খুলে বেকার লোকজনের পকেট কেটেছে। তাই ড. ইউনুসের দাবীমতো গ্রামীণ যে সব সময়  মানুষের জন্য অব্যবসায়িক, অমুনাফাকর, জনকল্যাণমূলক কাজ (তারা ব্যবসা বলতে নারাজ) করেছে তাও না। 
৯২ এ কেউ যেটা ভাবতে পারেনি, কেউ বড় ধরনের ঝুঁকি নেয়ার সাহস করেনি; টেলিনর সেসময় বিপুল অর্থ বিনিয়োগ করে গ্রামীণ ফোনকে করে গড়ে তুলেছে। এখন গ্রামীণ ফোন সবচেয়ে বড় কর-দাতা, বাংলাদেশ মোবাইল ব্যবহারে সর্বোচ্চ প্রবৃদ্ধির দেশ। ড. ইউনুস এটার দখল নিবেনই নিবেন।
লিংক:
ড. ইউনুসের বক্তব্য
টেলিনরের বক্তব্য
রয়টার্স রিপোর্ট


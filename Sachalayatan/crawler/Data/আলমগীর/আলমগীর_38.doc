সাড়ে তিনখান কথা



১. আহ সামার
কোন এক কালে, সুদূর কোন এক কালে বলা হত বাংলাদেশে গ্রীষ্মে আম কাঠাল ফলে। সেই কালে স্কুলে গ্রীষ্মকালীন ছুটি বলেও একটা বিষয় ছিল। স্কুলের পরীক্ষায় আসন্ন গ্রীষ্মকালীন ছুটি কাটানোর পরিকল্পনা জানিয়ে বন্ধুর কাছে পত্র লিখতে বলা হত। সেই দিন আর নেই, আছে কী নেই সেই হিসাব করার সময়ও নেই।
অস্ট্রেলিয়ায় এখন সামার। সামার মানে লম্বা দিন। স্কুল-কাজ শেষ করে ঘুরে বেড়ানোর সময় মেলে। রাত ৮টা সাড়ে ৮টা পর্যন্ত বেলা থাকে, যখন ডুবে হুট করে ডুবে যায়। ঝুম করে অন্ধকার।
২০০১ সালে যখন প্রথম এ দেশে আসি, এই রাত ৮টার আলো দেখে খুব অবাক হতাম। সারাদিন মাথাব্যথা ধরে থাকত বাড়তি আলো দেখতে দেখতে। এখন বছর ধরে সামারের অপেক্ষা করি।
২. ধরবি যদি ধর, না হয় দূরে গিয়া মর
সামারে অফিসের সব শীত-যন্ত্রগুলো আবার সক্রিয় হয়ে উঠে। সেইরকম কোন এক অতিসক্রিয় যন্ত্রের কবলে পড়ে কেমন যেন ঠাণ্ডা লেগে গেল। ঠিক আসেও না আবার পুরো যায়ও না। কদিন এই সাম্যাবস্থা কাটিয়ে আজকে পুরোদমে চলে এলো, সাথে বোনাস জ্বর। শরীর বড় কাহিল লাগে।
অনেক আগে, ফাইভ কি ফোরে পড়ার সময় টাইফয়েডে পড়েছিলাম। ছমাস শয্যাশায়ী। সারাদিন বিছানায় শুয়ে থাকতাম,  মাথার উপর একটা কলসির ফুটো দিয়ে অবিরত পানি ঝরত। খুব ভুগেছিলাম সেবার। একদিন হবে কী আজরাইল চলেই এসেছিল। নাড়ী চলে যায়, আমার বাবা-মা জানা সব দোয়া কালাম পড়ে সেবার যমদূতকে ফেরত পাঠান।
টাইফয়েড হলে খুব বাজে প্রভাব রেখে যায়। চোখ অন্ধ হয়ে যাওয়া তখন বেশ শোনা যাচ্ছিল। আমি কি অন্ধ হয়ে যাবে এই যখন ভাবতাম, তখন অন্ধ না হয়ে  চুল আর শরীরের সব মাংস হারিয়ে ফেলি। হাড়ের কাঠামোতে কিছু চামড়া ঝুলে থাকে কেবল। প্যান্ট খুলে পড়ে যেত, দড়ি দিয়ে বেঁধে রেখেও কাজ হত না। লুংগি পড়ার চেষ্টা দেই, কিন্তু দাঁড়াতে পারতাম না। কেউ একজন গিট্টু দিয়ে দিত।  
কখনো অসুখ হলে গভীর আগ্রহে ছোট মামার অপেক্ষা করতাম। তিনি যা সন্দেশ নিয়ে আসতেন না! এই সন্দেশের লোভে কতবার  যে অসুখ চেয়েছি! আর ছিল বনরুটি, দুধে চুবিয়ে। কিন্তু জ্বরমুখে সব বিস্বাদ লাগত। অসুখ হলে আরেকটা বিষয় হতো, নিজেকে বড় অসহায় লাগত। আজও সে বোধটা পুরোপুরি আছে দেখে ভালই লাগছে।
৩. বিধাতার ভুলে
আজকে বিডিনিউজের এককোণে একটা ছোট্ট খবর দেখে খুব বিস্মিত হলাম। সচেতনতা বাড়ানোর জন্য ঢাকায় অটিজমের উপর একটা অনুষ্ঠান হবে। উদ্যোগ নিয়েছে হ্যানস নামে স্কুল ছাত্র/ছাত্রীদের একটা গ্রুপ। ঢাকার পাঁচটি অটিস্টিক স্কুলের শিশুরা এতে অংশ নিবে। ফিতা কাটবেন ভূমি সচিব। অতিথি থাকবেন ড. জাফর ইকবাল আর আনিসুল হক। দেশে থাকতে পারল খুব ভাল হত।
৩.৫
দেশে নতুন বাণিজ্যের শুরু হয়েছে। ব্লগ বাণিজ্য। ছেলে বুড়ো সবাই এখন ব্লগ লেখার জন্য ঝাপিয়ে পড়ছে। তবে আবার ব্লগারদের নিয়ে টানাটানিও শুরু হয়েছে। সেই তালিকায় বাঘা বাঘা ব্লগাররাও তো আছেনই, আছেন তাদের মালিকরাও। নিক নিয়ে ব্ল্যাকমেইলিঙ হচ্ছে। নিকের কি 'কপিরাইট' হয় সেই বিতর্কও শুরু হয়েছে। হায়রে কপাল, উইকি এসে এখন সবাই আমরা সর্ব বিষয়ে সম্যক জ্ঞানের অধিকারী। কপিরাইট, পেটেন্ট, ট্রেডমার্ক, আর রেজিস্ট্রার্ড ট্রেডমার্কের পার্থক্য কয়জন বোঝে? 
শরীর খারাপ নিয়ে রাত জাগতে নেই- এই কথা কোনদিন কেউ বলে থাকবে, তাই এখানেই ক্ষান্ত।


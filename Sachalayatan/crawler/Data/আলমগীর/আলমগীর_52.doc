গাড়ী চালানোর ইতিহাস ও জিপিএসের তেলেসমাতি



মুমুর পোস্টের ট্যাগ দেখে আমারও সাধ হলো জিপিএসের কাহিনীটা বলি। তার আগে একটুখানি ভূমিকা।
আমি তখনও একা থাকি, বৌ-বাচ্চা দেশে। হাল্কা পড়াশোনা করি, আর টো-টো করে বেড়াই। সন্ধ্যা হলে ২৯ পিটাইতে বসি, রাত ২/৩টা পর্যন্ত। মাঝে-মধ্যে পুল খেলতে যাই। তখন যে গাড়ীটা চালাতাম সেটার কথা আর না বলি। ছিলো খুব একটা খারাপ না, কিন্তু বেশী দূর বা উঁচা-নীচা কোথাও গেলে তার মেজাজ ঠিক থাকত না। গরম হয়ে যেত। 
বৌ-বাচ্চা আসলে পরে, দূরে কোথাও যেতে সাহস হয় না। আবার আরেকটা গাড়ি যে কিনব সে সামর্থ্যও নেই। মেয়েকে তখন সপ্তাহে তিনদিন কিন্ডারে আনা-নেয়া করতে হয়। কিন্ডার কাছে হলেও, বেশ দূরে এক স্পিচ থেরাপিস্টের কাছে যেতে হয় । তো শেষ-মেষ পুরোনো গাড়ী ছেড়ে আরেকটা গাড়ি কিনতে হয়। ২০০২ সালের নিসান পালসার (অর্থায়নে বিশেষ ব্যাংক)। এটা গত বছর ডিসেম্বরের কথা।
ছোটবেলায় শুনতাম কৃষক অনেকদিন চাষ করার পর যখন কোন বলদ বুড়ো হয়ে যায় তখন তাকে পরিত্যাগ করা কঠিন হয়। নতুন গাড়ী কেনার পরও আমার সেই পুরোনো গাড়ী ফেলে দেয়া সম্ভব হলো না। অটোমেটিক গিয়ার, চালানো সহজ, পাম-পট্টি দিয়ে বৌকে চালানো শেখাই।
নতুন গাড়ী কিনলে একটা ভাব থাকে। সেই ভাবের বশেই ডিলএক্সট্রিম সাইট থেকে ২৫০ডলারে একটা চৈনিক জিপিএস কিনে ফেললাম। টমটম বা ন্যাভম্যানের দাম তখন ৬০০ডলার। আর এটাতে টমটমের সফটওয়ারই চলত, খালি নিজেকে ম্যাপ জোগান দিতে হত।  নেটে একটু খুঁজতেই অস্ট্রেলিয়ার চোরাই ম্যাপও পেয়ে গেলাম। চোরাই ম্যাপ লাগিয়ে আমি প্রথম স্থির করলাম ন্যারে-ওয়ারেন যাব। সিটির অপর-পাশে, দূরত্ব ৬০/৭০কিলোর কম হবে না। 
যাওয়ার সময় খুবই সুবিধা মনে হল। শুধু ঠিকানা লিখে দিলাম, পুরো রুট বের করে দিল। কোন রাস্তায় কোন দিকে মোড় নিতে হবে, সে নির্দেশনা দেয় এক মহিলা কণ্ঠ। ঠিক-ঠিক জায়গামত পৌঁছে যাই। এবার ফেরার পালা।
ফেরার পথে ফ্রি-ওয়ে ধরে অনেকটা রাস্তার পর ভাবলাম ক্লেটন যাই। এদিকটায় যেহেতু আসা হয় না, এক বন্ধুর সাথে দেখা হয়ে যাবে অনেকদিন পর। একটা এক্সিট নিয়ে জিপিএসে ঠিকানা দিতে চেষ্টা করলাম, পারি না। ডেটাবেসে নেই। কাছাকাছি দু-রাস্তার মোড়ের নাম দিলাম। গো। আমাকে আবার ঘুরিয়ে ফ্রি-ওয়েতে তুলল। আমি নিশ্চিন্ত মনে মহিলার ডিরেকশন মেনে গাড়ী চালাচ্ছি। 
ন্যারে-ওয়ারেন আবার পার হওয়ার পর আমার খেয়াল হলো, শালা জিপিএস আমাকে সারা দুনিয়া ঘুরিয়ে ক্লেটন নিয়ে যাচ্ছে। ফ্রি-ওয়েতে ইউ-টার্নের উপায় নেই, তাই বাধ্য হয়ে যেতে থাকলাম। আরো ১৫ কিলোর মতো গিয়ে এক এক্সিট পেলাম। বের হয়ে ভিন্ন রাস্তা ধরে এক জায়গায় থামি।  উদ্দেশ্য সিটের নীচে মেলওয়েতে (মেলবোর্নের রাস্তার ম্যাপ) একটু চোখ বুলানো কোথায় আছি। অবস্থান নিশ্চিত হয়ে, এবার মেলওয়ে দেখে অতিরিক্ত আরো অন্তত ৩০ কিলো এদিক-ওদিক করে সেই বন্ধুর বাসায় পৌঁছি। ভাগ্য ভালো মেলওয়ে সাথে ছিল।
এরপর থেকে অপরিচিত কোথাও গেলে জিপিএস যদিও সাথে রেখেছি, কিন্তু এই বস্তুর উপর কোন আস্থা রাখতে পারিনি। কদিন পরে দেখি আমার মেয়ে এই টাচস্ক্রিনঅলা বস্তু নিয়ে খেলা করে। 
একদিন দেখলাম ভিক্টোরিয়া পুলিশ জনস্বার্থে এক নোটিশ জারী করেছে। যারা জিপিএসের উপর ভরসা করে গাড়ী চালায় তাদের জন্য। তারা  জিপিএসের কথা শুনে হারিয়ে যাওয়া ৪/৫ জনকে প্রতিমাসে উদ্ধার করে। বিশেষত কান্ট্রি সাইডে কেউ হয়ত জিপিএসকে অন্ধের মতো ফলো করতে থাকে। মাটির রাস্তা বন বাদাঁর পার হয়ে যতক্ষণে বোঝে যে হারিয়ে গেছে, ততক্ষণে হয় গাড়ীর পেট্রল শেষ, না হয়ত বেদিশা। যদি মোবাইলও বিগড়ে যায় তবে মৃত্যুর ভাল সম্ভাবনা।

আমেরিকায় কী বলে জানি না, অস্ট্রেলিয়াতে ফ্রি-ওয়ে হচ্ছে দুপাশে বাউন্ডারি দেয়া দ্রুতগতির রাস্তা, কোন ট্রাফিক-বাতি নেই। গতিসীমা ৯০-১১০। নিকটস্থ স্থানীয় রাস্তা ধরার জন্য কিছু দূরত্ব অন্তর এক্সিটের/প্রবেশের ব্যবস্থা থাকে। এই ব্যবস্থা কোনদিন আমাদের দেশে হবে কি না জানি না।
পূণশ্চ: যে পেপারটা লিখছিলাম তা আপাতত সমাপ্ত। মেজাজটা ভাল তাই এক রাতে দুখান পোস্ট দিয়া ফেললাম।


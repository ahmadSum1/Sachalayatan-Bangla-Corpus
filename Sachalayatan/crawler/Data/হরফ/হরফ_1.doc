মাছের ঝোল 



সুপ্রিয়া দেবী যেমন "ডাটা" গুঁড়ো মশলার বিজ্ঞাপনের শুরুতে জবজবে গলায় বলেন "সব বৌমাদের বলছি" আমি তাঁকে অনুসরণ করে বলি "যাঁরা দীর্ঘদিন ঘরছাড়া, ডিমের ভুজিয়া, ম্যাগি, ম্যাকডোনাল্ড আর ট্যাকো বেল-এ খেয়ে খেয়ে যাঁরা ভাবছেন এ জীবন লইয়া কি করিব সেই সব হতভাগ্যদের উদ্দেশ্যে এই সহজ রেসিপি নিবেদিত হল।" কারণ তাঁরা মরিয়া এবং অকুতোভয় (এ দুই-এর কম্বো ছাড়া ঝট করে কোন আনাড়ী রাঁধুনী মাছ রাঁধবেন কি?) তাই মাছেডভেঞ্চারে নামলেও নামতে পারেন।
যাইহোক এবার "মওলা মেরে-এ-এ" বলে শুরু করুন। এমন মাছ বাছুন যার গন্ধ নিয়ে আপনার বাতিক নেই। আমি বলি কি একটা নির্ঝঞ্ঝাট হোয়াইট ফিশের টুকরো নিন, তেলাপিয়া, ক্যাট ফিশ, সোল,সুভি, ট্রাউট, আর যদি রুই মাছ পান তাহলে তো ফাটাফাটি। মাছের টুকরোয় নুন হলুদ মাখান। একটা তলা ভারি পাত্র গ্যাসে বসান। পাত্র গরম হলে দুই টেবিল চামচ তেল ঢালুন, গরম হতে দিন। একটু ধোঁয়া বেরোচ্ছে কি? তাহলে মাছ ছাড়ুন, ঢাকা দিন নাহলে তেল ছিটকোবে, সাবধান। এবার আঁচ কমান (মিডিয়াম চলবে)। ১ মিনিট পর ঢাকা খুলে মাছ উলটে দিন। আরো ১ মিনিট পর সাবধানে তুলে নিন। এভাবে ২ টুকরো মাছ ভেজে তুলুন (দেখুন মাছ রান্না বেশ গোলমেলে , আগে নিজে খেয়ে কেয়াবাত কেয়াবাত বলুন, তারপর নাহয় দাওয়াত দেবেন, কেমন?)। মাছ ভাজা হলে দেখুন ফ্রীজে কি সব্জী আছে, বেগুন আর ঝিঙে আছে কি? টম্যাটো, কাঁচা লঙ্কা? ধনেপাতা, আর কি চাই! আচ্ছা এবার ২ ইঞ্চি পরিমান বেগুন অথবা ঝিঙে বা দুই-ই কাটুন, এবার লম্বালম্বি ফালি করুন, নুন, হলুদ মাখান। তেলে ভেজে তুলুন। আধখানা টম্যাটো (ধরুন একটা ডিমের সাইজের) আর লঙ্কা বাঁটুন ব্লেন্ডারে (কি কনফিডেন্সের অভাব হচ্ছে? তাহলে আর কি করা, এট্টু মানে ১ ইন্চি মত পেঁয়াজ-ও দিন বাঁটতে)। চাইলে এর মধ্যে ১/২ চামচ করে ধনে, জিরে আর লাল লঙ্কা গুঁড়ো দিতে পারেন। এবার আর একটা পাত্র গ্যাসে বসান বা তেলেভাজা পাত্রের তেল প্রায় সবটা ফেলে, ২ চামচ মতো রাখুন। কালোজিরে, কঁাচা লঙ্কা দিন তেলে।চটপট করলে বাঁটা মশলা ঢালুল আর ভাজুন যতক্ষণ না বেশ চমৎকার গন্ধ বের হয় (এই ধরুন মিনিট ৪-৫-এক)। এবার এই মশলায় ১ কফি মাগ গরম জল ঢালুন, ফুটতে দিন। ফুটে উঠলে মাছ ও ভাজা সব্জি ঢালুন আর চাইলে আরো ২-৩টে লঙ্কা (আপনি যদি ধনেপাতাপ্রেমী হন তাহলে এখন ২ চামচ কুচোনো ধনেপাতা দিয়ে দিন ঝোলে)। ফুটে উঠলে, নামিয়ে নিন গ্যাস থেকে, ঢাকা দিয়ে রাখুন। গরম ভাতের সাথে ফাসসক্লাস :-)। জানাবেন কিন্তু কেমন খেলেন 


খুনিচক্র




সুবই পাত্র আমার শিশুকালের সহচর। কোনোকিছু দেখলে খামাখাই ঢিল মারা বয়সের বন্ধু সে। বুনো পাখি আর ছোট ছোট প্রাণীদের উপর আমার দাপুটে শৈশব কেটেছে সুবই পাত্রের শিকারি কৌশল আর পাহাড়ি সাহস সঙ্গী করে। তারপর বইয়ে নাক গুঁজে নিজেকে সভ্য বানানোর লোভে পাহাড়ি ক্ষিপ্রতা আর পাহাড়ি মানুষদের আমি ছেড়ে চলে আসি। তার তেইশ বছর পরে সভ্যতা ও মেদমাংসে ভারী হয়ে একদিন আবার সুবইর সন্ধানে তার পাহাড়ি নিবাসে গিয়ে ফেঁদে বসি স্বপ্নময় শিকার প্রসঙ্গ
কিন্তু...
শিকারি গোত্রের সুবই পাত্র কোনো প্রাণীহত্যা করে না আর
মৃত্যুর আগে প্রাণীর মুমূর্ষু মুখ দেখলে তার প্রথম সন্তানের জন্ম সময়ের কথা মনে পড়ে যায়
শিশু আর প্রাণী একই রকম করে শ্বাস নেয় বিপন্ন হলে
প্রথম সন্তান জন্মের পর থেকে সুবই পাত্র তীর ধনুক ফেলে দিয়ে পাহাড়ের ভেতর একেবারে বুদ্ধের মতো থাকে। প্রকৃতির এই দীক্ষা নিতে তার দরকার পড়েনি কোনো অক্ষর কিংবা ইস্কুলের পাঠ। অথচ অক্ষরজীবী আমরা শত শত বছর ধরে পাহাড়ি সুবইদের শিকার করি সভ্যতার ধারালো ছোরায়
কেননা...
আদিবাসী সুবইরা নিশ্চিহ্ন না হলে আমাদের সভ্যতায় আসবে না কাঙ্ক্ষিত জৌলুস
২০০৭.১০.২৩ মঙ্গলবার 


বিশ্বায়ন থিওরি কিংবা একটি আদর্শ খামার



(আমার ২০০৫ এর কবিতার বই 'মাংসপুতুল' এর একটি কবিতা। ২৩ বছর পর গতকাল ১৫ অক্টোবর সুবই পাত্রের সাথে আমি দেখা করতে গিয়েছিলাম)
আপনারা কেউ কি সুবই পাত্রের ঠিকানা জানেন?
কেউ কি আমার একটা সংবাদ পৌঁছাতে পারেন তার কাছে তার আদিবাসী কথায় অনুবাদ করে?
সুবইরা রাজা গৌড় গোবিন্দের বংশধর
তেরো শ’ সালে তারা বনবাসী হয় সেনাপতি নাসিরুদ্দিনের ভয়ে
বিশ শতকে শা’জলালের নামে করা সেনা ছাউনিতে হারায় বনের দখল
তারপর তাদের কেউ ধরা পড়ে যিশুর খোঁয়াড়ে। কেউ মিশে যায় খাসিয়ার দলে আর কেউ মাঝে মাঝে দেখা দিত কয়লার পসরা নিয়ে
এখন বৃক্ষ নিধনও নিষিদ্ধ আর কয়লার ব্যবহারও ভুলে গেছে নাগরিক লোক
এবং আমি জানি না
জালালি আক্রমণ আর খ্রিষ্টের জাল থেকে পালিয়ে পাত্র নামে কোনো আদিবাসী আজও আছে কি না পৃথিবীতে কোথাও
সুবই শিখিয়েছে আমায়- বালাবালি দাহাং মানে ভালো আছো তুমি?
আর দাহাং দাহাং মানে আছি আছি। ভালো আছি
ভালো নেই কথাটি পাত্র ভাষায় কী করে বলতে হয় আমাকে শেখায়নি সে
হয়ত পাত্র ভাষায় ভালো নেই বলে কোনো কথা নেই
তবু তাকে আমার জানাতে ইচ্ছে করে- নট দাহাং- নট দাহাং সুবই; দাহাং নেহি- দাহাং নেহি অথবা না দাহাং- না দাহাং সুবই। আমি ভালো নেই- আমি ভালো নেই- ভালো নেই কেউ
আমাকেও তাড়ায় অন্য নামের নাসিরুদ্দি। আমাকেও জাল পেতে ধরে নিয়ে যায় কেউ শুভাকাঙ্ক্ষী সেজে
নো দাহাং- নো দাহাং সুবই। তুই আর আমি দুজনেই এখন একই ফিশারিতে চাষ করা তেলতেলে মাছ
২০০৪.১১.১৮ বিষুদবার


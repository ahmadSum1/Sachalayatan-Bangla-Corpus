শৈশবচারী



সিলেটের ভারুয়ারা জানে ভারের ব্যালেন্স। দাঁড়িয়ে কথাবার্তা বলতে হলে তারা দুপাশে ওজন সমান করে কাঁধ ঠেকায় বাঙের মধ্যখানে। সমতলে হাঁটার সময় তারা বাঙের সামনের দিক ছোট রেখে পেছনে বাড়তি ওজনের সাথে ভারসাম্য করে হাঁটার গতির। আর পাহাড়ে উঠা কিংবা ঢালু বেয়ে নামার সময় তারা দুই কাঁধে বাঙ নিয়ে আড়াআড়ি আগায়...
মাথায় বোঝা টানার দক্ষিণবঙ্গীয় রীতিতেও আছে ব্যালেন্সের বিভিন্ন কৌশল। সমতল হলে থাকে মাথার মাঝখানে ওজন আর ঘাড়মাথা সোজা। ঢালু নামতে গেলে বোঝাটা মাথার একটু পেছনে আর ঘাড় সামনের দিকে নিচু কিংবা খাড়াই উঠার সময় ঘাড় পেছন ঠেলে ওজনটাকে নিয়ে আসতে হয় মাথার সামনে...
কপালে ফিতা বেঁধে বোঝা টানা পাহাড়ি মানুষেরা বরাবরই মাজা বাঁকিয়ে সামনে ঝুঁকে ওজনটাকে পিঠে বসিয়ে নেয়। নামার সময় তারা মাজাটা একটু সোজা রাখে আর উঠার সময় নামিয়ে রাখে যতটা সম্ভব সামনের দিকে...
কাঠশস্য বহনের এমন লোকায়ত ভারবিদ্যার দেশে নিজের জন্মদাগ টানার কোনো কৌশল জানো কি লীলেন?
২০১১.০২.২২ মঙ্গলবার


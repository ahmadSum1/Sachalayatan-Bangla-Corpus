ঠোঙা বানাবার জন্য আরেক বান্ডিল কাগজ




পথের পাঁচালিতে কতজন কতকিছু দেখে
শিল্প- ছবি গল্প কিংবা সত্যজিতের মুন্সিয়ানা
কিন্তু আমি শুধু দেখি এক লোক বসে বসে পুঁথি লেখে
ঘরে খাবার নেই; সেই লোক পুঁথি লেখে আর ভাবে পুঁথি প্রকাশ হলেই অভাব দূর হয়ে যাবে
পাওনাদার এসে চেপে ধরে; সেই লোক পুঁথি দেখায়- পুঁথিটা ছাপা হলেই সব দেনা শোধ করে দেবে...
কিন্তু কিছুই হয় না তার
শেষ মেশ পুঁথির বান্ডিল ছুঁড়ে ফেলে পৈতা সম্বল করে তাকে গরুর গাড়িতে চড়ে ছেড়ে যেতে হয় গ্রাম...
কিন্তু আমার না আছে পৈতা না আছে ব্রাহ্মণ্য না আছে ছেড়ে যাবার মতো ভিটে
আমার আছে দেড় হালি অচল প্রকাশিত পুঁথি; বাকশে বাকশে স্তূপ করে রাখা; তেলাপোকার টয়লেট- ইঁদুরের খাবার...
তার সাথে আজকেই যোগ হবে এসে আরেকটা নতুন পুঁথি; আরেকটা অচল পুস্তক
আর আমি আগের ছয়টার সাথে সপ্তম বইয়ের বান্ডিল ভ্যান রিকশায় তুলে রওয়ানা দেবো কানা গলি ঘুঁপচির দিকে- ঠোঙা বানাবেন কেউ ঠোঙা...?
 

অদণ্ডী



ইস্কুলে কোনো অমেরুদণ্ডী প্রাণীর রচনা লিখেছিলাম কি না মনে নেই; আমাদের সবগুলো রচনাই ছিল শোয়ানো মেরুদণ্ডের গরু-ছাগল-ভেড়া-মহিষের মাহাত্ম্য কারণ এই শ্রেণির মেরুদণ্ডগুলা চারটা খুঁটির উপর লম্বালম্বি শুয়ে থাকে বলে শিং-খুর-নাক-কান-লেজ নিয়ে কয়েকটা বাক্য লিখে সরাসরি চামড়া ছিলে চামড়ার রপ্তানিমূল্য কিংবা ছিলা চামড়ায় লবণ মাখানোর কৌশল কিংবা সেই চামড়ায় বানানো জুতা-মোজা-ব্যাগের বর্ণনা দিয়ে লম্বায়প্রস্থে রচনা বড়ো করা যেত আর মাংসের স্বাদ কিংবা ভুঁড়ির পাতলা পর্দায় বানানো ঢোলের শব্দতরঙ্গ বর্ণনা করে দু-চারটা বাড়তি বাক্য জুড়ে দিলে পরীক্ষায় পূর্ণমান পবারও একটা আশা থাকত কিন্তু যদ্দুর মনে পড়ে কোনো অমেরুদণ্ডী কিংবা মানুষের মতো খাড়াদণ্ডী প্রাণীর রচনা চোখেও পড়েনি কিংবা লিখতেও বলেনি কেউ...
ধার্মিক বিজ্ঞানশিক্ষক আর বিজ্ঞানমনস্ক ধর্মশিক্ষকের সমন্বিত তালিমপ্রক্রিয়ায় আমরা যখন ছোরা-চাকু-কাঁচি দিয়ে সঠিকভাবে জ্যান্ত কেঁচো কাটতে পারার জন্য নিজেকে যথার্থ বিজ্ঞানশিক্ষার্থী আর কেঁচোর ভেতরে মাটি ছাড়া কিছুই দেখতে না পেয়ে নাড়িভুঁড়ি ছাড়া তার বেঁচে থাকার মূল রহস্যের জন্য ঈশ্বরের অপার মহিমায় আনত হয়ে বিজ্ঞানসম্মত ধর্ম আর ধর্মসম্মত বিজ্ঞানের কোয়ালিশন করতে করতে কাস্তে-হাতুড়ি-গাঁইতি-শাবল কিংবা হাতের মুঠোয় মশালের রাজনৈতিক শিখায় পিঠের চামড়ার নিচে গিট্টু গিট্টু একটা নড়বড়ে হাড্ডির শেকলকে লোহা-ইস্পাত-রডের মতো শক্ত কঠিন বলে বিশ্বাস করে দৌড়াতে দৌড়াতে দেখলাম মেরুদণ্ড নামের এই হাড্ডির দড়ি খালি ঢিলা হয় আর ডানে বামে লিকলিক করে এরে-ওরে ঠেস দিয়ে কিংবা লাঠিসোঁটাবাঁশ ভর দিয়ে দাঁড়াতে দাঁড়াতেও ত্যাড়াব্যাঁকা হয়ে একপাশে ঝুলে পড়ে আর তেলের অভাবে মশাল নিভু নিভু তখন মীমাংসা ছাড়াই ধর্ম এবং বিজ্ঞান দুইটারে পূর্বপুরুষের কবরের মতো ‘আইতে যাইতে সালাম দিমু কিন্তু খাইতে দিমু না’র স্ট্যাটাস দিয়ে লোহালক্কড়ের দোকানে জংধরা কাস্তে-হাতুড়ি-গাঁইতি-শাবল বিক্রি করে মেরুদণ্ড থেকে কাঠবাঁশের ঠেস খুলে দিতেই দেখি ওয়েলকামব্যাক ওয়েলকামব্যাক বলতে বলতে ঢোঁড়াসাপেরা আমাদের দিচ্ছে প্রায়োগিক বিজ্ঞানের প্রথম জৈবিক পাঠ- হাঁটো; পা দুইটারে লেজ বানিয়ে পেটের উপর শরীরের ভার দিয়ে বুকটারে মাটির সাথে চেপে মাজা বাঁকিয়ে একখান ছাইয়াঝাঁকি দেও; দেখবা ঠ্যাঙের উপর হাঁটার চাইতে বুক দিয়ে হাঁটা অনেক সহজ....
২০১১.০৬.২৬ রোববার


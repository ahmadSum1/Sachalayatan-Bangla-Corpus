লোপা নার্গিস



সময়মতো মরে না গেলে তোর সাথে আমার একটা সম্পর্ক ভাঙার দিন ছাড়া থাকতো না কিছুই
আর সম্পর্ক থাকা মানেই তো সম্পর্ক কামড়ে রাখার জন্য বল্গাহীন আক্রমণ অথবা অন্য সম্পর্ক ছেঁটে ফেলার জন্য নাঙ্গা তলোয়ার হাতে নামা অথবা সম্পর্কটা ছোবড়া হবার আগ পর্যন্ত চিবিয়ে চিবিয়ে বিষাক্ত করে তোলা অথবা হিংসা হিংসা হিংসার বর্তমান দিয়ে পরিপূর্ণ করে তোলা অতীতের ভালোলাগা দিন...
ধন্যবাদ তোর মৃত্যুকে; কিছু সম্পর্কে একজনের সরে যাওয়া ভালো এ সত্য বুঝে ফেলার জন্য
না হলে এমন সম্পর্কের তালিকা আমার অপূর্ণ থেকে যেতো যে সম্পর্ক থেকে উঠে আসে না কোনো বিষ...
না হলে এমন সম্পর্ক আমার অপূর্ণ থেকে যেতো  যাকে মাতালের মতো সবকিছু বলা যায় নির্দ্বিধায়;
২০০৯.১১.২১ শনিবার


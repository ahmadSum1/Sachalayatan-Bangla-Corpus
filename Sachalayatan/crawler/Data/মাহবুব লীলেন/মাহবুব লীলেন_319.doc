লেইয়াখাউরি



চেটে খাওয়াকে সিলেটে লেইয়া খাওয়া বলে
একটা ভূত কিংবা জন্তুর কথা একবার সিলেটে সবাই শোনে
একাকী শিশু কিংবা মানুষ পেলে যারা ধারালো জিহ্বায় চেটে চামড়া-রক্ত-মাংস খেয়ে নর্দমায় কঙ্কাল আর খুলি ফেলে যায়
এরকম কাঁচা কঙ্কাল আর খুলি বহু মানুষের চোখেই পড়েছে বহুবার। বহু মানুষ আর শিশু নিখোঁজও হয়েছে বহু বাড়ি থেকে। বহু মানুষই সেসময় সন্ধ্যার পরে একা ঘর থেকে বের হওয়া বন্ধ করে দেয়
সেরকম কথা এখন আর সিলেটে বলে না কেউ
কিন্তু এক্সরের ছবির মতো বাক্যের সাদা কঙ্কাল আমি প্রায় পত্রিকায় দেখি
টিভির পর্দায় দেখি দৃশ্যের কাঁচা কঙ্কাল
সংবিধানের পাতা খুলে দেখি সারি সারি অক্ষরের কঙ্কাল অথবা খুলি
তবে কি লেইয়াখাউরি এখন সংবাদে আর সংসদে ঘোরাফেরা করে?


বানু মোল্লার পিচিছল টেকনিক



গান ছাইড়া দিছি মুই...আমার নানির মায়ের দুটো ভয়াবহ যোগ্যতা ছিল। এক- বনাজি ঔষধ তৈরি; যার সবগুলোই বিদঘুটে তিতা। আর দুই- কথায় কথায় হাড্ডি জ্বালানো গালি দেয়া। প্রায়ই তিনি একটা গালি দিতেন- হারামজাদা বানু মোল্লার জাত। দাঁত ভাঙলে লেজ দিয়ে কামড়ায়...
তখন আমরা মাত্র কুত্তার বাচ্চা- শুয়োরের বাচ্চা জাতীয় প্রাথমিক গালিগুলো শিখতে শুরু করেছি। সেই সময়ে বানু মোল্লা আবার কোন ধরনের প্রাণী?
কিন্তু যাকে গালি দেয়া হলো সে যদি গালির মানে না বোঝে তাহলে তা গালিবাজের ঘাড়ে গিয়ে পড়ে উল্টো গালি হয়ে। তাই একদিন বড়ো মা নিজেই আমাদেরকে বানু মোল্লার সঙ্গে পরিচয় করিয়ে দিলেন-
লেখাপড়া জানি না মুই
বানু মোল্লা নাম
গানে গানে দিয়া যাই
সবাইরে সালাম
বানু মোল্লা গান গাইতেন। বাংলাদেশের কোনো এক অঞ্চলে কোনো এক কালে। কিন্তু গান জিনিসটা পরিষ্কার হারাম। তাই...
মসজিদের ইমাম সাব
জ্ঞানী-গুণী জন
ডাইকা নিয়া ধমক দিয়া
আমায় তিনি কন
(পড়ো) তওবা- তওবা পড়ো
গাইবা নাতো গান
মসজিদে কোরান ছুঁয়ে তওবা করেন বানু মোল্লা। কিন্তু বের হয়ে মসজিদের উঠানে দাঁড়িয়েই সুরে টান দেন-
আমি অধম বানু মোল্লা
বিদ্যা শিক্ষা নাই
গান গাওয়া ছাইড়া দিছি
কেমনে যে জানাই
(তাই) গানে গানে কই
সুর লাগাইয়া কই
ঢোল বাজাইয়া কই
গান ছাইড়া দিছি মুই...
এত্তো বড়ো সাহস? তওবা করেও গান? তেড়ে আসে হুজুরের দল। কিন্তু বিনীত বানু মোল্লা জানান- আমি যে গান ছাইড়া দিছি সেইটা সবাইরে জানান দেওয়াটাওতো আমারই দায়িত্ব? কিন্তু আমার তো-
গান ছাড়া উপায় নাই
সুর ছাড়া বিদ্যা নাই
ঢোল ছাড়া যন্ত্র নাই
(তাই) গানে গানে গানে কই....
বানু মোল্লার যুক্তি অকাট্য। আর তার উদ্দেশ্যটাও মহৎ। সে তো আর গান গাইছে না। বরং সে গান ছেড়ে দেবার ঘোষণা দিচ্ছে...। সুতরাং হুজুররা তাকে গান ছেড়ে দেয়া সংক্রান্ত গানের অনুমোদন দিলেন। আর বানু মোল্লা হাটে মাঠে ঘাটে ঘুরে ঘুরে গাইতে লাগলেন-
গানে গানে কই
সুর লাগাইয়া কই
ঢোল বাজাইয়া কই
গান ছাইড়া দিছি মুই...
এবং জীবনের বাকি সবগুলো দিন পার করে যখন বানু মোল্লা মারা গেলেন তখন হুজুররা আবিষ্কার করলেন- হারামজাদা তো গান ছাড়ে নাই। উল্টা গান ছাড়ার কথা বইলা গানরেই জায়েজ কইরা নিছে
২০০৮.০৩.০৪ মঙ্গলবার
 

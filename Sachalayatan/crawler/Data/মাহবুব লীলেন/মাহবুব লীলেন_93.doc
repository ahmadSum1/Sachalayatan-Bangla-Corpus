ফাঁসপাতাল



আরোগ্য-বণিকের ডেরায় নতুন এক যন্ত্রের আমদানি হলে রক্তের মধ্যে বিষের অভিযোগে স্বাস্থ্য-পুলিশেরা আমাদের ধরে নিয়ে মেশিনে ঢোকায়। হাতে গ্লাভস লাগিয়ে সে যন্ত্রবান্দর আমাদের রক্তে উকুন খুঁজে- হাড্ডিতে খাদ খুঁজে- হৃৎপিণ্ডে পোকা খুঁজে- পায়খানায় পাথর খুঁজে ছাপার অক্ষরে জানায় চোখের মধ্যে বালি ছাড়া আর কোনো সমস্যা নাই আমাদের...
তারপর কুঁচকিতে ঘা- মাথায় খুশকি- বৌয়ের সাথে রাগারাগি সব কিছুর জন্যই আমরা সেই মেশিনে ঢুকে জানতে পাই আন্তর্জাতিক বাজারে আমাদের পেশাবের রং সম্পূর্ণ প্রতিযোগিতামূলক...
তালের মধ্যে তাল দিয়ে লাফ দিলে তারে বলে নাচ; চিৎকারের সুরে চিৎকার বাঁধলে হয় গান তাই বান্দর মেশিনকে ঘিরে ডাক্তার আর হাসপাতাল নেচে নেচে গায়- লাভেরে লাভ... আর ওদিকে মেশিনে-বণিকে-ডাক্তারে সুর হারিয়ে তাল পাই না বলে আমাদের সব লাফই হয় খিঁচুনি- সব চিৎকারই আর্তনাদ....
২০১০.০৭.১১ রোববার


তৃণতুচ্ছ উনকল্প



২৪জন সচল আর একজন মুক্তিযোদ্ধা এই গল্পের চরিত্র। কিন্তু গল্পটা একজন বীরাঙ্গনার
২৪জন সচল আর সেই মুক্তিযোদ্ধা এই কাহিনীর গল্পকার। কিন্তু কাহিনীটা আমার
গল্প লিখতে গিয়ে শেষ পর্যন্ত গল্পটা লিখতে না পারাই গল্পের কাহিনী
এবং এই কাহিনীটাই আমার এবারের বই তৃণতুচ্ছ উনকল্প
০২
ছোটবেলায় মায়ের কাছ থেকে এক বীরাঙ্গনার বিলাপের কথা শুনেছিলাম
৭২ এ সদ্য স্বাধীন দেশে সে চিৎকার করতে করতে রাস্তায় দৌড়ে বিলাপ করত: ও মাইও মাইও গো... মাইয়া লোকরে অত অত্যাচার
তারপর বহুবছর গল্পটাকে আর একটা ফোঁটাও এগোতে না পেরে ২০০৮ এর মার্চে শরণাপন্ন হয়েছিলাম সচলায়তনের সদস্যদের কাছে
অনুরোধ করেছিলাম যার যা ইচ্ছা যেন কমেন্ট দেন গল্পটা তৈরি করার জন্য
সঙ্গে এও বলেছিলাম; যে যাই কমেন্ট দেন না কেন
সবার কমেন্টটাই নিজের নাম-নিকসহ হুবহু থাকবে গল্পে
প্রথমবার গল্পটাতে কাহিনী যোগ করেছিলেন ১৮জন
তারপর আমি গল্পটা লিখতে বসে মনে হয় আরো কিছু কমেন্ট দরকার
তখন আবার অনুরোধ করি সচল সদস্যদের কাছে ২০০৮এর অক্টোবরে
এইবার কাহিনী যোগ করেন আগের দুইজন আর নতুন ৬জন
দাঁড়ি কমাসহ সবার কমেন্টগুলো নিয়ে আমি গল্পটা লিখতে বসি
একবার দুইবার তিনবার এবং চারবার
লিখতে লিখতে চরিত্র হিসেবে ঢুকিয়ে ফেলি একজন মুক্তিযোদ্ধাকে
মুক্তিযোদ্ধা নিজামউদ্দিন লস্কর
আমার হিসাবমতে যিনি ২৫মার্চের গণহত্যার প্রথম আনুষ্ঠানিক প্রতিবাদকারী
তারপরেও বীরাঙ্গনার গল্পটা দাঁড়ায় না। কিন্তু তৈরি হয়ে যায় আমার গল্পটা
একেকজনকে একেকবার একেকটা নাম বলি আমি এই গল্পের
ইতি অঙ্গনা নাতি বীর
উড়োগল্প
এবং শেষ পর্যন্ত (আপাতত) বলছি- তৃণতুচ্ছ উনকল্প
কে জানে এই বইয়ের নাম কী হবে ছাপার সময়
০৩
এই একটা গল্প দিয়েই এবারের বই বের করার প্ল্যান ছিল না আমার
প্ল্যান ছিল ৪-৫টা গল্প দিয়ে এবারের বইটা করব
সেগুলো অনেক আগেই রেডি
হঠাৎ মনে হলো এই গল্পটাও দিয়ে দেই বইয়ে
কাজ করতে গিয়ে দেখলাম গল্পটার আয়তন দুশো প্রষ্ঠার উপরে
শুরু করলাম ছোট করা
ছোট করতে করতে এসে যে জায়গায় ঠেকল ছাপা হলে তাকে বলে ৪ ফর্মার বই
মানে ৬৪ পৃষ্ঠা
শুনে আহমেদুর রশীদ ধমক দিলো- ওটা আলাদা বই করো
ধমক খেয়ে ভাবলাম হোক
একটা গল্পেই একটা বই হোক
এবারেই হোক
০৪
প্রকাশনা বিভাজনের কারণে আহমেদুর রশীদ এটাকে বলছে উপন্যাস
কিন্তু এটাকে কী বলা উচিত আমি জানি না
আমার কাছে শ্রেফ একটা হাবিজাবি লেখা। যেখানে বাস্তব চরিত্র নিয়ে গল্প তৈরি করায় আমি বোধহয় বেশ দুঃসাহসী হয়ে গেছি আরো
বইটা হয় হবে একেবারে গু
না হলে হয়ত একটা কিছু
০৫
যে বীরাঙ্গনাদের নিয়ে গল্প লিখতে গিয়ে অত কিছু করেও গল্পা লিখতে পারলাম না
আমার এই ব্যর্থতার স্মারক অগুনতি সেই বীরাঙ্গনাদেরই উৎসর্গ করা


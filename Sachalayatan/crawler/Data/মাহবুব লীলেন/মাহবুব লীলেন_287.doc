হয়তোবা তিনি একজন বীরাঙ্গনা। তাকে নিয়ে লিখুন...



মায়ের মুখে শুনেছি। স্বাধীনতার ঠিক পরপরই নাকি রাস্তাঘাটে প্রচুর উন্মাদিনী দেখা যেত। সেরকমই এক উন্মাদিনী ছিল আমার নানা বাড়ি- সিলেটের বিয়ানিবাজার এলাকায়। একা একা হাঁটতো। কারো সাথে কোনো কথা বলত না। কিন্তু মাঝেমাঝেই চিৎকার দিয়ে বিলাপ করে উঠতো- ও মাইও- মাইওগো। মাইয়া লোকরে অত অত্যাচার...
আমার মা তার সম্পর্কে আর কিছুই জানেন না। এবং কোনো থিওরি দিয়ে তার কোনো পরিচয়ও আমার কাছে চিহ্নিত করেননি
০২
আমার মুক্তিযুদ্ধ পাঠের অংশ হিসেবে যখন একটু একটু করে বীরাঙ্গনাদের সম্পর্কে জানছিলাম তখন প্রায়ই এই গল্পটি আমার মনে পড়তো। মনে হতো হয়তো তিনি একজন বীরাঙ্গনা ছিলেন। কিন্তু তিনি নিজেও জানতেন না যে দেশ তাকে বীরাঙ্গনা উপাধি দিয়ে সম্মানীত করেছে
অথবা তিনি জানতেন। এবং এও জানতেন যে বীরাঙ্গনাকে দেয়া সম্মান এবং সরকারি অনুদান বীরাঙ্গনাদের জন্য নয়। ওগুলো বীরাঙ্গনাদের পরিবারের জন্য। সরকারের দেয়া অনুদানের ঘরবাড়িতে সবার জায়গা হয় শুধু হয় না বীরাঙ্গনাদের স্থান (স্মরণ করছি শ্রদ্ধেয় নীলিমা ইব্রাহিমের রচনাকে)
০৩
এই ঘটনা নিয়ে বহুবার লিখতে চেয়েছি। কিন্তু কিছুই আগায়নি। শুধু তার মুখের মাইও শব্দটা শুনে মনে হয়েছে এই তরুণী হয়তো কুমিল্লা কিংবা তার আশেপাশের এলাকার মানুষ ছিলেন। ওইটুকু পর্যন্তই...
০৪
একটা স্বাধীন দেশের রাস্তায় একজন বীরাঙ্গনা (হয়তো) অথবা একজন উন্মাদিনী চিৎকার করে করে বিলাপ করে- ও মাইও মাইও গো। মাইয়া লোকরে অত অত্যাচার...

কেন?
কী ঘটেছে তার জীবনে? সে কেন শুধু এই কথাই বলে? তার কষ্ট কি শুধু হানাদারদের উপরে নাকি স্বাধীন দেশের মানুষদের উপরেও?
অথবা শেষ পর্যন্ত তার কী হলো?
০৫
লিখুন। তার ব্যাকগ্রাউন্ড এবং পরিণতি সম্পর্কে যার যা মনে হয় লিখুন। দেখি সবাই মিলে একটা পূর্ণ কাহিনীতে পৌঁছাতে পারি কি না...
 

অনাহুত



ট্রেন ছেড়ে গেলে একটা টিকিট দেখিয়ে রেললাইনকে বলি- যাও তাকে পিছু এসে আমাকে নিয়ে যেতে বলো। শরীরে রোদ টেনে রেললাইন ঝিলিক দিয়ে হাসে- ট্রেন পিছু আসে না বাপু। ট্রেন শুধু ফিরে আসতে জানে। কিন্তু তখন তোমাকে অন্য টিকিট কাটতে হবে; অন্য তারিখের- অন্য সময়ের- অন্য সিটের- এমনকি হয়ত অন্য কোনো কামরার। তবে তুমি ইচ্ছা করলে তোমার গন্তব্য একই রাখতে পারো যদি তখনও তোমার মনে হয় যার কাছে যাবে সে একই জায়গায় তোমার জন্য বসে থাকতে পারে...
 
ট্রেনের শব্দ মিলিয়ে গেলে কাউন্টারে ফিরে এসে টিকিট বিক্রেতাকে বলি- এ টিকিট বদলে আমাকে অন্য ট্রেনের টিকিট দাও যে ট্রেন আমি আসার আগে কখনও প্লাটফর্ম ছেড়ে যায় না। টিকিট বিক্রেতা চশমা ঘষে টিকিটি উল্টেপাল্টে দেখে- ট্রেন ছেড়ে গেলে টিকিটের মূল্য শূন্যের কোঠায় নেমে আসে তাই শূন্যমূল্যের বিনিমিয়ে আমরা ছেড়ে না যাওয়া ট্রেনের মূল্যবান টিকিট দিতে অপারগ জনাব। আর জনাব; আমাদের নিয়মে শুধু যাত্রীদেরই বলার নিয়ম আছে ট্রেন ছেড়ে যাবার আগে স্টেশনে পৌঁছাতে; ট্রেনকে আমরা বলতে পারি না সব যাত্রী নিয়ে যাবার কথা...
 
আমার কিনে রাখা সিট হয়ত শূন্য হয়ত বা কোনো টিকিটবিহীন যাত্রীকে দিয়ে ট্রেনটা কতদূর গেলো দেখার জন্য রেললাইনে কান পেতে ট্রেনের শব্দ অনুমান করার জন্য নুয়ে পড়লে ফেলে দেয়া টিকিট হাতে  পিঠে টোকা দিয়ে পুষ্পিতা আমাকে ফেরান- টিকিটটা পকেটে রেখে দাও। দুহাজার বছর পরে তুমি এই অব্যবহৃত টিকিট নিলামে তুলে শুক্রবারিবাজার থেকে অন্তর্গলি যাবার একটি নিজস্ব রেললাইনসহ গোটা একটা ট্রেন কিনে ফেলতে পারবে। যে ট্রেন হয়ত তোমাকে দেখেই মেলাবে তার শুভযাত্রার সময়...
২০১০.১০.২২ শুক্রবার    


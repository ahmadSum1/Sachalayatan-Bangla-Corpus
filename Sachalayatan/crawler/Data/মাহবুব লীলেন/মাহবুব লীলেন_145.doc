শ্মশান ঠাকুর



জাতে ওঠার জন্য জাত খোয়ানো মধুসূদনের কাছে জাতি নামে আলাদা কিছু ছিল না বলে রাস্তার পাবলিক ডেকে একবার নিজের নাম আরেকবার ত্যাজ্য করে দেয়া বাপের নাম আরেকবার কানতে কানতে মরে যাওয়া জননীর নামে পরিচয় দিয়ে জানার বড়োই শখ ছিল কেউ তারে চেনে কি না কবরের নিচে
দত্তের পোলা জাত খুইয়ে পেয়েছিল একটা কবর। বাপের জাতে থাকলে ছাই হয়ে গিয়ে কাউরে বলতেও পারতো না- দাঁড়াও পথিক বর...
তারপর তাদের খটমট বাংলায় সতীত্ব রাজত্ব আর সুর-অসুরের কাহিনী পড়তে পড়তে আমরা শিখে নিলাম জাতি কারে কয় এবং ছাইগামী- মাটিগামী একসাথে বন্দুকগামী হয়ে বুঝে নিলো জাতির দলিল...
এবং তারপরও
বুক ঠুকে এখনও কি তুলতে পারে কেউ গলায় সেই বিস্তৃত স্বর;
দাঁড়াও বিশ্বজন; প্রণামে আনত হও
বাঙাল কূলোদ্ভোব দেশ হেথা শ্রী বঙ্গভূমি। বাংলাদেশ নাম...
২০০৮.১২.১৬ মঙ্গলবার


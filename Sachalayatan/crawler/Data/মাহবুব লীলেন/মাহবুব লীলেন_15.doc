বাড়ি বদলের গল্প ৩: বিষণ্ন পত্রাবলি





যে চিঠি রওয়ানা হয়ে গেছে নরসিংদীর পথে
ওখানে আমার কিছু সংশোধনের ছিল...

যেইখানে বলার বিষয় কম সেইখানেই মূলত কথা হয় বেশি। বলার মতো কথা মাত্র একটা থাকলেই কেবল তারে বারবার অন্যভাবে বলতে ইচ্ছা করে; বারবার মনে হয় বাক্যটা সংশোধন করে দিলে বোধ হয় কথাটা আরেকটু ভালো হয়ে উঠবে। অন্যদিকে দরকারি কথাগুলা হয় বড়ো বেশি একবাক্যের; সংশোধন অযোগ্য...
জীবনে কোনো দরকারি চিঠি লেখা হয়নি আমার। অথচ প্রচুর চিঠি লিখতাম আমি। পেতামও প্রচুর। শুধুই হাবিজাবি; যেইসব চিঠির উত্তর আশা করে না কেউ; বরং আশা করে আরেকটা পাল্টা চিঠি। কোনো সময় একলাইনের চিঠির বিপরীতে এক দিস্তা কাগজভর্তি লেখা; আবার কখনো এক বান্ডিল লেখার বিপরীতে একটামাত্র অক্ষরহীন সুগন্ধি গোলাপি কাগজ...
একটা সময় চিঠিগুলো বিবর্ণ হয়। সুগন্ধ হারায়। তবু তেলাপোকার গন্ধ গায়ে নিয়ে তার মধ্য থেকে কিছু চিঠি উদ্বাস্তু জীবনের পিঠে আটকানো সর্বশেষ পোঁটলায় ঢুকে চলে আসে সাথে। ঢুকে যায় পরবর্তী গেরস্ত জীবনের খাটের তলায় কিংবা ধুলামাখা কোনো অন্ধকার কোনায়। কিন্তু যে চিঠিগুলোর পাল্টা চিঠি আর কোনোদিনও লেখা হবে না; সেগুলোকে কেন এই চূড়ান্ত অবহেলার মধ্যে রাখা?
কুচিগুলো ছোট করে তুলে দিলাম ময়লাওয়ালার ভ্যানে। আমাকে লেখা যে কথাগুলো আমিই আর পড়ব না কোনোদিন; তার একটা সম্পূর্ণ শব্দও যেন আর পড়তে পারে না কেউ...
২০১৫.০৭.০৭ মঙ্গলবার
কোটেশনটা ১৯৯৩ সালে নিজের লেখা ‘অন্য আলো’ কবিতার
বাড়ি বদলের গল্প ২: লিটল ম্যাগাজিন
বাড়ি বদলের গল্প ১: দখলদারি


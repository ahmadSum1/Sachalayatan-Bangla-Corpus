আনাড়ি প্রেমপত্র ০৩



বাবা আমাকে রাজশাহী যাবার বাসের টিকেট আনতে বলেছিল আমি নিয়ে এসেছি বরিশালের টিকিট। মা আমাকে আনতে বলেছিল মাছ; আমি নিয়ে এসছি বেগুন। আমি কানে শুনতে পাই না ভেবে মা আমাকে নিয়ে গিয়েছিল ডাক্তারের কাছে। ডাক্তার অডিও টেস্ট করে বলেছে আমি নাকি সবগুলো সাউন্ডকেই ‘ব’ শুনি। ডাক্তার বলেছে এর চিকিৎসা তার আয়ত্বের বাইরে
আমি নাকি মাকে এখন দেখতে পাই না। কারণ বাবা- দুজনকেই বাবা বলে ডাকি। এজন্য বাবা আমাকে নিয়ে গিয়েছিল চোখের ডাক্তারের কাছে। চোখের ডাক্তার তার ঘরে টানানো বোর্ডের সবগুলো অক্ষর পরীক্ষা করে জানিয়েছে সবগুলো অক্ষরকেই আমি দেখি বি। এই সমস্যা চোখের হতে পারে না। সম্ভবত মাথায় কোনো ঝামেলা হয়েছে আমার 
এখন সবাই ঠিক করেছে আমাকে নিয়ে যাবে পাবনার মেন্টালে। কিন্তু আমার মনে হচ্ছে তারা আমাকে নিয়ে যাচ্ছে বরিশাল নাহয় বগুড়া না হয় বান্দরবান। কিন্তু কাউকেই বলতে পারছি না যে আমার চোখে- কানে কিংবা মাথায় কোনো সমস্যা নেই। আমি সবকিছু ঠিকই দেখি। ঠিকই শুনি- ঠিকই বুঝি। কিন্তু তারপরেও কীভাবে যেন সব কিছুই ‘ব’ তে রূপান্তরিত হয়ে যায়। কারণ তোমার নামের প্রথম অক্ষর ‘ব’
আচ্ছা; তোমার দেখাদেখি বাংলাদেশতো নিজের নাম ‘ব’ দিয়ে ঠিকই রেখেছে। তাহলে পৃথিবীর বাকি সবগুলো জিনিসের নাম ব দিযে রাখলে সমস্যা কোথায়? তাহলে তো আমি আর কোনো কিছুই ভুল করতাম না। সবকিছুই তখন শুরু হতো তোমার অক্ষর দিয়ে আর সবকিছুতেই আমি তোমাকে পেতাম একবার করে
ওরা যা ইচ্ছা তা করুক। আমি কিন্তু ‘ব’ দিয়ে সব কিছুর একটা করে নতুন নাম রাখছি। এখন থেকে এই শব্দগুলো দিয়েই আমি কথাবার্তা ওগুলোকে ডাকব। কারণ যতবার ব শুনব কিংবা বলব। ততবার আমি একবার করে পৌঁছে যাব তোমার কাছাকাছি
২০০৮.০৪.০৯ বুধবার
আনাড়ি প্রেমপত্র ০১
আনাড়ি প্রেমপত্র ০২


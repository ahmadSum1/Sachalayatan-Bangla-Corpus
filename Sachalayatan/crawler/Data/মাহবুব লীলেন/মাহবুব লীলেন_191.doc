আনাড়ি প্রেমপত্র ০২



সেই একবারই আমরা একসাথে নদীতে গেছি এই কথা তুমিও মনে করতে পারো। আমরা দুজন দু-নৌকায় ছিলাম হয়তো এটুকুও মনে আছে তোমার। কিন্তু তুমি কি মনে করতে পারো পাশের নৌকা থেকে কতবার আমি তোমাকে বলেছি- পানিটা একটু ছুঁয়ে দাও? ...একবার অন্তত হাতটা ভেজাও?
মনে করতে পারো কথাটা? মনে করতে পারো কতবার পানিটাকে ছুঁয়ে দিতে বলেছি আমি?
আটত্রিশবার বলেছি। এর পরে আর কেউ কিছু বললে অন্য মানুষের পক্ষে শোনার মতো দূরত্বে ছিল না নৌকাদুটো। আমি আর মুখে বলিনি কিছুই। কিন্তু কমপক্ষে আটত্রিশ হাজারবার মনে মনে বলেছি যেন তুমি একবার অন্তত পানিতে হাতটা ভেজাও। যতদূর দেখা যায় আর যতদূর দেখা যায় না ততদূর পর্যন্ত তোমার হাতে গেঁথে রেখেছিলাম চোখ; হয়তো এইবার তুমি পানিটাকে ছুঁয়ে দেবে... হয়তো এইবার বাড়াবে হাত...
তুমি কি মনে করতে পারো সেইবার তুমি পানি ছুঁয়েছিলে কি না? ...তুমি ছোঁওনি। পানিভীতি আর শীতভয় তোমাকে নৌকায় গুটিয়ে রেখেছিল। কিন্তু তুমি কি একবারও খেয়াল করেছিলে সেই শীতে একবারের জন্যও আমি পানি থেকে হাত সরাইনি? তোমার কি খেয়াল আছে নৌকার সবাই আমাকে ঠান্ডা লাগার ভয় দেখাচ্ছিল? কিন্তু আগাগোড়া একবারও পানি থেকে সরিনি আমি?
তুমি কি ভাবতে পারো কেন সেই শীতে সারাক্ষণ নিজেকে নদীতে ডুবিয়ে রেখে তোমাকে বলেছি নদীতে আসতে? ভাবতে পারো?
তোমাকে ছুঁতে চেয়েছিলাম আমি সেদিন...
তুমি যদি একটাবার পানিটাকে ছুঁয়ে দিতে তবে সেই পানি থেকে আমি তুলে নিতাম তোমার ছোঁয়া
তুমি কি জানো তোমাকে না জানিয়ে আমি প্রতিদিনই তোমাকে ছুঁই? লক্ষ-লক্ষবার ছুঁই। কল্পনা বাড়িয়ে ছুঁই; তোমার হেঁটে যাওয়া বাতাসে নিশ্বাস নিয়ে ছুঁই; আর সেদিন চেয়েছিলাম পানিতে স্পর্শ দিয়ে ছুঁতে
দূরত্ব পার হয়ে কল্পনা পৌঁছে যেতে পারে। বাতাস কিংবা পানিও পৌঁছে যায়। কিন্তু মনে মন ছোঁয়াতে হলে যে আমাকেও যেতে হয় আরো কিছু কাছে। তার জন্য যে পথটাকে আরেকটু খুলে দিতে হয়... একটুখানি ইশারা যে লাগে
মুখে না। চোখেও না। মনে মনেও যদি তুমি কোনো ইশারা করো পৃথিবীর যে কোনো প্রান্তে দাঁড়িয়ে; আমি নিশ্চিত তা বুঝে নেবো আলোর গতির চেয়েও দ্রুত
জাগরণে না হোক; স্বপ্নের ভেতরেও যদি আজ একবার শুধু বলো- হোক। তার ইচ্ছাই পূর্ণ হোক। তবে কাল সূর্য ওঠার আগেই আমার স্পর্শ নিয়ে একটা ফুল পৌঁছে যাবে তোমার দরজায়...
২০০৮.০৩.১০ সোমবার
.......................................
** পানি ছুঁয়ে দেবার কনসেপ্টটা সুলতানা পারভীন শিমুলের কাছ থেকে ধার করে আনা
................................
আনাড়ি প্রেমপত্র ০১


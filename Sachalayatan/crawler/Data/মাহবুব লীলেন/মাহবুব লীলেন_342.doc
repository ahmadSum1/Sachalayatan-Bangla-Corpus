স্বপ্ন ট্রেডার্স




স্বপ্ন দেখি না। স্বপ্নের পাইকারি করি
স্বপ্ন দেখার সাহস ও সাধ্য যার আছে সে সুলভ মূল্যে আমার কাছে স্বপ্ন কিনে নিয়ে যায়
কখনও রেডিমেড- কখনও ফরমায়েশি- কখনও রিকন্ডিশন্ড- কখনও এ্যানটিক
কখনও পুরোনো স্বপ্ন কেউ বদলে নিয়ে যায়। কখনও ভাঙাচোরা স্বপ্ন কেউ মেরামত করে দিতে বলে
কখন বাতিল স্বপ্ন কেউ ফেলে রেখে যায়
কখনও কেউ স্বপ্নের ক্যাটালগ দেখে; কেউ উপাদান ঘাঁটাঘাটি করে
আর কেউ মাঝেমধ্যে দুয়েকটা চুরি করে হাওয়া হয়ে যায়
আর যাদের স্বপ্ন কেনার সাহস ও সাধ্য নেই
তারা সারাদিন স্বপ্ন নাড়াচাড়া করে আমাকে জিজ্ঞেস করে
- আচ্ছা বলেনতো কোন স্বপ্নটা দেখতে কেমন?
তখন আমি দেয়ালে টানানো ট্রেড লাইসেন্সটা জোরে জোরে পড়ি;
- যন্ত্রণা যাপন করা মানুষের স্বপ্ন দেখা বারণ তাই
স্বপ্নবণিক স্বপ্ন দেখার যোগ্য নহেন
২০০৭.১১.০৬ মঙ্গলবার


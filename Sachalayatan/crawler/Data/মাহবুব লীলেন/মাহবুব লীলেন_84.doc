মহাভারত; মাতৃলাঞ্ছনার এক অনন্য প্রতিশোধ



দুনিয়াতে ধর্ষণ আর ধর্ষিতার অবাঞ্ছিত সন্তানের ইতিহাস কত পুরানা আমি জানি না। কিন্তু মাতৃলাঞ্ছনার অনন্তকালব্যাপী প্রতিশোধ সম্ভবত একটাই আছে দুনিয়ায়; কৃষ্ণ দ্বৈপায়নের মহাভারত
রাজবংশজাত মুনি পরাশর জেলেকন্যা সত্যবতীকে নৌকায় ধর্ষণ করলে লজ্জিত মৎস্যগন্ধা পাটনি যমুনার দ্বীপে স্বেচ্ছাদ্বীপান্তর নিয়ে জন্ম দেয় জেলেদের মতো এক কালা-কৃষ্ণ দ্বীপের মানুষ দ্বৈপায়ন। তারপর...
তারপর অর্জুনেরা মরে যাবার বহুকাল পরে অর্জুনের ছেলের ছেলের ছেলে জন্মেজয় যখন রাজা। তখন চব্বিশ হাজার শ্লোকের একখান বিশাল পুথি নিয়ে হাজির হয় দ্বৈপায়নের শিষ্য বৈশম্পায়ন- নিন রাজা। গুরু দ্বৈপায়ন লিখেছেন আপনার বংশের বীরত্বের কথা...
জন্মেজয় তো লাফ দিয়ে আকাশে উঠে। এমন বীরত্বগাঁথা দুনিয়াতে আর লেখেনি কেউ। সুতরাং করো প্রচার। জানিয়ে দাও সবাইকে যে জন্মেজয় সেই মহান ভারত বংশের উত্তরাধিকার...
লোকজন জানল জন্মেজয়ের পূর্বপুরুষের কথা। শুনল দ্বৈপায়নের মহাভারত। ধন্যি ধন্যি করে প্রণাম ঠুকল কপালে। কিন্তু কেউ খেয়াল করল না সেই মহাভারতের সকল পূজনীয়ই দ্বৈপায়নের মতো জারজ। এবং নিজেই নিজেকে সেই কাহিনীর চরিত্রে বসিয়ে ছোট ভাইর বৌ অম্বিকার গর্ভে ধৃতরাষ্ট্র-পাণ্ডুর জন্ম দিয়ে দ্বৈপায়নই শুরু করলেন সেই মহান জারজতার ইতিহাস। তারপর মায়ের যৌন দাসত্বের লজ্জা ঢাকতে বীরমাতা কুন্তী-মাদ্রী আর বীরবধূ দ্রৌপদীর জীবন ভরিয়ে দিলেন যথেচ্ছ যৌনাচারে। বললেন- বীরগাঁথা গাইবি যদি জাউরার গাঁথা গা...
এবং তারপর সব কাহিনী শেষ করে সবগুলা বীরের মাথায় এনে বসিয়ে দিলেন চাবুক হাতে এক কালাকৃষ্ণ ঘোড়ার রাখাল। বললেন- পূজা যদি করবি তবে কালার পূজা কর...
এবার চোখ ফিরালেন যাগযজ্ঞ সাধনায় পাওয়া মুনির ভড়ংয়ের দিকে। মুনিদের যে ক্ষমতায় দ্বৈপায়ন-জননী বাধ্য হয়েছিল তার শরীর খুলে দিতে পরাশরের ইচ্ছার কাছে। তিনি আবার ঘোরালেন তার কলম। মহাভারতের বাঘ- সিংহের লড়াইয়ে এইসব সাধকেরা হয়ে গেলো মশা-মাছি-ছাগ-ভেড়া-কেঁচো। তারপর এক থাবায় মুনিদের রক্ষাদুর্গ বেদ দখলে নিয়ে প্রমাণ করে দিলেন একমাত্র দ্বৈপায়নই বেদের সমঝদার। দ্বৈপায়ন বেদব্যাস। এবং তারপর নিজের লেখা কাহিনীকে পঞ্চম বেদের আসনে বসিয়ে বললেন-  মহত্ত্বে এবং ভারত্বে ইহা সর্বোত্তম তাই এর নাম মহাভারত। আর মনে মনে বললেন- যা এইবার কাইল্যা- জাইল্যা- জাউরা- চইরা- দানব- নমশূদ্রের ব্যাখ্যায় বেদ বুইঝা খা...
২০১১.০১.০৫ বুধবার


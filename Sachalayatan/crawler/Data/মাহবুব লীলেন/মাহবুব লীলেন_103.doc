নাড়িসূত্র



মায়ের সাত সন্তান আজ সারারাত ঝগড়া করলাম কখনও একসাথে কখনও আলাদা। কখনও ঝগড়ার জন্য ঝগড়া। কখনও ঝগড়া থামানোর জন্য ঝগড়া। ভাই-বোন। বোন-বোন। ভাই-ভাই। মা-ছেলে। মেয়ে-মা...
সবাই সবাইরে দোষে। সবার সবারে অসহ্য লাগে। সবাই সবাইরে বলে তোর সাথে এই শেষ মুখ দেখা জীবনে আমার...
শুধু একজন সারাজীবনের মতো আজকেও আগাগোড়া নিশ্চুপ আর নির্লিপ্ত ঘুমে এইসব হৈচৈয়ের ভেতর। তিনি বাবা
আর একজন অনেক চেষ্টাতেও ঘুমানোর সুযোগ পাচ্ছেন না অফুরন্ত অভিযোগ শেষ না হওয়ায়। তিনি মা
আর আমি জেগে আছি ভোরবেলা সবাইকে ডেকে দেয়ার জন্য
নির্লিপ্ত জনক আর ত্যক্তবিরক্ত জননীকে মার্কিন মুল্লুকের বিমানে তুলে দিতে সকালে সবাই যাবে এয়ারপোর্ট। তারপর দুপুরের মধ্যেই যার যার মতো ঝগড়াহীন আলাদা হয়ে যাবে সবাই...
এবং তারপর হয়ত আবার ঝগড়ার সুযোগ হবে আমাদের যখন ওই দুইজনের কারো কফিন আনতে আমরা এয়ারপোর্টে যাব...
২০১০.০২.১৫ সোমবার


কবিতা আমার এক নিজস্ব নরক- ০১: খোঁড়ল



খোঁড়ল
একবার প্রত্যন্ত অঞ্চলের ছোট এক চার্চের ছোটখাট এক ফাদার আমাকে একটা বইয়ের পাণ্ডুলিপি দেখিয়েছিলেন। বইয়ের নাম খ্রিষ্ট ধর্মের সহজপাঠ। পড়তে গিয়ে স্বর্গ-নরকের বর্ণনার জায়গায় এসে আমার চোখ কপালে উঠে যায়। ধর্ম প্রচারের জন্য বই লিখতে গিয়ে এ যাবত কালের পৃথিবীর সকল ধর্মকেই চ্যালেঞ্জ করে বসে আছেন এই তরুণ ধর্মযাজক। তিনি বলছেন স্বর্গ হচ্ছে প্রেমিকা। সে শুধু বাছাই করে করে মানুষের ভালো ভালো গুণকে গ্রহণ করে। আর নরক হচ্ছে জননীর মতো। ভালোমন্দ- দোষগুণ নির্বিশেষে গ্রহণ করে সে
ভদ্রলোককে যখন আমি আমার মূল্যায়নটি বললাম তখন তিনি- ও প্রভু- ও যীশু- ও ঈশ্বর আমাকে ক্ষমা করো’ বলতে বলতে প্রতিজ্ঞা করেন এ বই তিনি আর করবেন না। এও বলেন যে বড়ো ফাদারদেরকে দেখানোর আগে আমাকে পাণ্ডুলিপিটা দেখানোর কারণে এ যাত্রা তিনি বেঁচে গেছেন ঈশ্বরের অভিশাপ থেকে
সহজ করতে গিয়ে বেখেয়ালে ভদ্রলোক নরকের যে বর্ণনা দিয়েছেন; আমার মনে হয় নরকের এরকম মহান বর্ণনা এর আগে পৃথিবীতে কেউ ভাবেওনি। ঠিকইতো। নরকতো একেবারেই জননীর মতো। সব গ্রহণ করে। সব ধারণ করার ক্ষমতা শুধু নরকেরই আছে। তার কাছে তার সন্তানের প্রত্যাবর্তনই প্রধান। কে হাতে করে কী নিয়ে এলো সেসব দেখবে প্রেমিকা। জননী কোনোদিন ভাবে না তার কোন সন্তান শরীরে দুর্গন্ধ ঘাম নিয়ে ফিরছে আর কে ফিরছে সুগন্ধি মেখে। জননী শুধু বুক খুলে দাঁড়িয়ে বলে- আয় বাপ। আয় আমার বুকে আয়। বহুদিন দেখি না তোকে
এরপর থেকেই নরক শব্দের এই ভিন্নপাঠটি আমার কাছে হয়ে উঠে কবিতার প্রতিশব্দ। কবিতা মানে জননী-নরক। কবিতা আমার সবকিছু ধারণ করে। সবকিছু গ্রহণযোগ্য কবিতার কাছে। সব। ঘৃণা-হতাশা-প্রেম-লজ্জা-অপমান-অপরাধ-আনন্দ-স্বপ্ন। সব। আমার দৈনন্দিন প্রতিটা সেকেন্ড একমাত্র কবিতার কাছেই গ্রহণযোগ্যতা পায় নির্বিচারে। অন্য কোথাও না। অন্য সবখানে অসংখ্য সেন্সরশিপ। নীতিমালা। আইন আর সভ্যতা


বাড়ি বদলের গল্প ১: দখলদারি



দরজা খুলতেই এক সোনালি বোলতা ফরফর করে এসে স্বাগত জানাল আমাদের- এসো এসো। এতদিন এইখানে একলাই ছিলাম। বেশি বড়ো ঘরে একলা বসবাস বড়োই বিষণ্ন বিষয়। এসো এসো। ছাদের কোনায় ছোট একটা আলাদা ঘর বানিয়ে আমি থাকি ছানাপোনা নিয়ে। তোমরা তো আর ছাদে থাকো না তাই ঠেলাঠেলিরও কোনো আশঙ্কা নাই দুই পরিবারে। এসো...
একসাথে হৈ হৈ করে আমরা উত্তর দিলাম বোলতার সম্ভাষণের। বোলতা উড়ে উড়ে চলল তার শিশুদের ঘরটার দিকে আর জুতা ঝাড়ু- ব্রাশ হাতুড়ি; যে যা পারি তাই নিয়ে আমরাও ধাওয়া দিলাম তার পিছু। মাল সরানির কামলা তারে গামছা দিয়ে পিটায় তো গৃহ-সহকারী তাড়ায় ঝাড়ু নিয়ে কিংবা হার্ডওয়্যার মিস্ত্রি বাগিয়ে ধরে হাতুড়ি...
সকলের সম্মিলিত প্রচেষ্টায় তারে ধরাশায়ী করা গেলে মই বেয়ে উঠে স্ক্রু ড্রাইভার দিয়ে গুঁতিয়ে গুঁতিয়ে ইলেকট্রিক মিস্ত্রি  তার মাটির ঘর ভেঙে ঘুমন্ত শিশুদের ফেলতে থাকে নীচে আর আমরা তাদের জুতার তলায় পিষতে থাকি টাইলসের সাথে...
এবং অবশেষে পূর্বের বাসিন্দাদের সমস্ত চিহ্ন মুছে দিয়ে নিশ্চিন্ত মনে আমরা পরিকল্পনা করতে থাকি কোনটা ডানে রাখা যাবে আর কোনটা বামে...
২০১৫.০৬.২৩ মঙ্গলবার


খেলাফত



####
সাঁইজি কি আছেন? লালন সাঁই?
শাহ্ আব্দুল করিমের গিরামেরতিন আলাম; গোলাম হোসেন মুঁই
আতুড়ে মরিছে জননী; নমঃশূদ্র পিতা পলায়েছে আকালের ডরে
আদব-লেহাজ শিখি নাই সাঁই; সম্বাদ বাহকের করি কাম নালায়েক মনিষ্যি এক
তিনারই কিছু সওয়াল কান্ধে নিয়া আপনের চরণে করি আভূমি আলেক
বেয়াদপি নিয়েন না সাঁই পরথম সওয়ালটাই করা নাগে আপনের নামে
সত্য করি কি কবেন এই লালন নামখান কোন মুল্লুক থিকা আমদানি করিছেন গুরু?
সারা বঙ্গাল তল্লাটে লালন বুইলি কোনো মানুষের নাম শোনে নাই কেউ- রাখে নাই কেউ ডাকে নাই কেউ আপনাক্ ছাড়া
কী মানে হয় এই নামের? কারে আপনে এই নামে এত ডাকাডাকি করেন সবগুলা গানে?
দেহভাণ্ড নিয়া এত পদ গা’লেন তবু দেহটাইতো থাকতি পাইরল না সুখে
শাহ্ করিম কত কিছু কইরেও এখন পথ পান না খুঁজে কোন পথে যান
কনতো গুরু কোন পথে যাতি কত দিতি হয় পারানির কড়ি?
আপনের চ্যাংড়া জমিন্দার নদী পার না হয়াই ঘরে বইসি দিয়া দিলো নদীর নিয়ম;
নদীর এপার কহে ডট ডট ডট ওপার কহে ডট
আর ঘুমের মধ্যি আপনারে তুলে আইনে নদীর অন্য পারে রাইকি গেলো কারা
আপনি জানতিও চা’লেন না কিডা আনেছে- ক্যান আনেছে;
ঘুম ভ্যাঙা সোজা ধরলেন গান;
		আমি অপার হয়ে বসে আছি পারে লয়ে যাও আমায়
কোন জইটির ছাওয়াল এমুন সন্যাস আপনারে শিখায়েছে সাঁই?
আসলেই কি আপনের কোনো পার ছেলো কোনো কালে?
বহুত কেরামতি কইরে সিরাজ সাঁই নামে আস্ত একটা গুরু পয়দা কইরলেন কালিগাঙ্গের তীরে
সিরাজ সাঁই কি আপনেরে সত্য কয়েছে কিছু নাকি আপনিই লাঠি নিয়া খেদায়েছেন তারে?
বেয়াদপি নিয়েন না গুরু; প্রশ্নগুলান আমার
ঊর্ধ্বরতির সাধনা জানি না তাই শাহ্ আব্দুল করিমের নাম ভাঙায়া এই ছেউড়িয়ার বাজারে
করি গেনু বাক্যি বেসাত
২০০৪.০১.২৬


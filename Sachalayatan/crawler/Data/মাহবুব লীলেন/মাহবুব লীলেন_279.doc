বাত্তিমঙ্গল



আমার বাসাটা সম্ভবত কোনো বেড়িবাঁধের বস্তিতে। কারেন্ট নেই। বাঁধের উপর দিয়ে হাঁটছি বিকেলে। কবি খন্দকার আশরাফ হোসেন ডাক দিলেন- গোঁফ দাড়ি না থাকলেও তোমাকে কিন্তু চেনা যায়
- কিন্তু অনেকেই যে বলে চেহারা একেবারে চেঞ্জ হয়ে যায়। চেনাই যায় না
- ওটা কথার কথা। তোমাকে চিনেই কিন্তু তারা বলে যে তোমাকে চেনা যাচ্ছে না। না চিনলে বলত কীভাবে?
আশরাফ ভাইয়ের সাথে কথা বলছি আর দেখছি ইলেকট্রিকের লোকরা খুঁটির উপর উঠে তারতুর মেরামত করছে। অন্য পাশ থেকে আমাকে দুই চোখে দেখতে পারে না এমন এক কবি ডাক দিলো। আশরাফ ভাই বললেন- দেখলে? সেও কিন্তু দূর থেকেই তোমাকে চিনতে পেরেছে
আমাদের খাজুরে কথার মাঝখানে দেখলাম ইলেট্রিকের খুঁটিতে প্রচণ্ড শব্দে একটা বিস্ফোরণ হলো। যে লোকটা উপরে ছিল সে বাড়ি খেয়ে গিয়ে উড়ে পড়লো আরেকটা খোলা তারের উপর। তারপর এক তার থেকে অন্য তারে ছিটকে ছিটকে পড়তে লাগল
আমি দৌড় দিলাম খুঁটির নিচে। লোকটির এক কলিগ নিচে থেকে একটা লম্বা বাঁশ দিয়ে তাকে আটকাতে চেষ্টা করল কিন্তু লোকটা পড়ে গেলো উপুড় হয়ে। আমি কোনোমতে ধরলাম তার ডান পায়ে। যখন ভাবছি এক পায়ে ধরে তো তাকে আটকাতে পারব না; তখনই দেখলাম লোকটা আটকে গেলো শূন্যে। তাকিয়ে দেখি কোত্থেকে যেন ছুটে এসে লোকটির ডান কাঁধে ধরেছে ফারুক খান টিটু। বাম কাঁধ লুফে নিয়েছে সৌমিত্র দেব টিটো। আর আমার পাশাপাশি লোকটির বাম পা লুফে নিয়েছেন ড. সেলীম আল দীন
ফারুক খান টিটু বলল- নাই তো। মাথা তো নাই। তারে লেগে মাথা কেটে গেছে
তারে লেগে শুধু মাথাই কাটেনি। পুড়েও গেছে। আমরা আশপাশ তাকিয়ে দেখি তার কলিগরা সবাই হাওয়া। এখন লাশটা কী করব?
সেলীম আল দীন বললেন- তোদের বস্তিতে একটা লোক থাকে যার এক আত্মীয় বিদ্যুতে চাকরি করে। সম্ভবত এই লোকটাই ওর আত্মীয়। চল ওখানে নিয়ে চল
বস্তিতে এসে শুনলাম ওই লোকটা ঘর তালা দিয়ে বাইরে কোথায় যেন গেছে। সেলীম আল দীন বললেন- তোরা গরুর খড় রাখার জন্য যে ঘরটা ব্যবহার করিস; এরে ওখানে রাখ
চারজন মিলে লাশটাকে রাখলাম খড়ের গাদায়। হাত ঝেড়ে সেলীম আল দীন বললেন- আমার তো এখন আর কারেন্ট লাগে না। কিন্তু যদি লোকটার লাশ মাটিতে পড়তো তাহলে তোরা জীবনেও কারেন্ট পেতি না। এজন্যই এলাম। আমি যদি দৌড়ে না আসতাম তাহলে সারাজীবনই তোদেরকে অন্ধকারে কাটতে হতো। ...যা লোকটাকে তার আত্মীয়ের হাতে তুলে দে। আমি যাই
সেলীম আল দীন বেড়ীবাঁধ ধরে হাঁটতে হাঁটতে আবার চলে গেলেন পরকালে। আর আমি লাফ দিয়ে ঘুম থেকে উঠে দেখি- নাহ। অবশেষে কারেন্ট এসেছে.....
২০০৮.০৪.১৫ মঙ্গলবার

 

ইশতেহার



ইয়ে যদি হয় তবে সুসংবাদে ভরে যাবে দেশ
এক ইঞ্চি এক কলামে নেমে যাবে দৈনিকের আকার। শুধু বলবে- নো সংবাদ টুডে
আগের মতো সব
জিনিসের দাম অতো কম কেন কারণ দর্শাও বলে অর্থমন্ত্রীকে নোটিশ দেবে জনগণ
জননীরা বলবেন ইয়ের পূর্বাভাস পেলে পিল ছুঁড়ে ফেলে শত সন্তানের জননী হতাম
পুলিশের মরচে পড়া বন্দুকের নলে কুমারিপোকা বানাবে বাসা
টিভির সংবাদ ডেস্কে সুঁই সুতা নিয়ে পাঠিকারা কাটাবে সময়
আর নাচেগানে ভরপুর মানুষ দুয়ার খুলেই ঘুমাবে দাওয়ায়
বাড়তি ধান দিয়ে কৃষকেরা পুষবে ইঁদুরের পাল
দাবা ও হাডুডু খেলে দেহ আর মন সচল রাখবে সংসদে মহামান্যগণ
আদালত বলবে- ইয়েই যদি হয়ে গেলো তবে ইয়ে রেখে আর দরকার কী
আসুন আমরা বিলুপ্ত হাঙ্গামা নামে একখানা ফিলিম বানাই
ইয়ে যদি হয় তবে ইয়ে করতে হবে না আমাকে মোটেও


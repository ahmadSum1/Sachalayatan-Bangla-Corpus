আষাঢ়ে



বৃষ্টি ঝরাতে হলে হাত উল্টো করে প্রার্থনা করতে হয় কিংবা মেঘমল্লার গাওয়া তানসেন হতে হয় কিংবা কাদাকুদো মেখে ব্যাঙের বিয়ে দিতে হয় কিংবা মেঘ দে পানি দে বলে আব্বাসউদ্দিনের মতো জিকির করতে হয় কিংবা নিদেনপক্ষে স্বচ্ছ শাড়িপরা সিনেমার নায়িকা নাচাতে হয়... 
এবং তারপর গুড়মুড় করে বৃষ্টি নেমে সম্রাট আকবরের দেয়া পোশাক ভেজানোর অপরাধে মিয়া তানসেনের দাবড়ানি খেয়ে গ্রামোফোন কোম্পানিতে গলা বেচে বৃষ্টির জন্য বাড়ি ফিরতে না পারা আব্বাসউদ্দিনের খিস্তি শুনে রাস্তায় নেমে দেখে পাতলা শাড়ি ভিজে নায়িকার ফর্সা শরীর দৃশ্যমান হয়ে উঠার আগেই মেকাপ ধুয়ে মুখের কালশিটে বের হয়ে পড়ার ভয়ে শট কেটে দেয়ায় হলফির্তা দর্শক ডিরেক্টরের চৌদ্দগুষ্ঠি উদ্ধার করে দুইহাতে মাথা বাঁচিয়ে বাড়িমুখো দৌড়াতে দৌড়াতে বৃষ্টির নিকুচি করে আর বৃষ্টিকামড়ানো বুড়োরা ব্যাঙের সংগম-সংগীতের তালে তালে গ্যাঙগোঙ করে কাশতে কাশতে খরার প্রার্থনা করে...
এবং তারপর মনখারাপ করে বৃষ্টিরা নদীতে ভাসতে ভাসতে সমুদ্রের দিকে চলে যায় আর তারপর আর কেউ বহুদিন বৃষ্টিকে ডাকে না; শুধু বহুদূর ফেলে আসা এক শৈশব উঠানের বালিতে লুকিয়ে পড়া বৃষ্টির ফোঁটা কুড়াতে কুড়াতে নিজের ভেতরে উঁকি দিয়ে শোনে- আজ বৃষ্টি তাই আজ কোনো ইস্কুল নেই...
এবং তারপর নিজের সমস্ত শক্তি শৈশবের শুদ্ধতায় পুঞ্জীভূত করে এক অন্তর্গত খরা বৃষ্টিকে ডাকে- এসো বৃষ্টি; এসো আমার শৈশবের সাহস- আজ বৃষ্টি; আজ বন্ধ সকল অফিস কাচারি বাজার। আজ বৃষ্টি; আজ নিষিদ্ধ সকল ছাপোষা জীবন...
২০১১.০৬.১৫


কাবিন




এই খাণ্ডবে এসো পুষ্পিতা আদিম কালের মৌলিক নারী
ইস্রাফিলের শিঙ্গার চোখ বুড়ো আঙুলে অন্ধ বানাও
ঝুড়ির তলার বাকি সঞ্চয়ে হবে না সদাই সব দরকারি
তাই ফেলে রাখো হিসেব নিকেশ; পাই-কানাকড়ি কৃপণ বাজার
যা কিছু সময় আছে আগুনের খেয়ে যেতে এই নশ্বর দেহ
তারি মাঝে এসো সাজাই দুজনে স্বচ্ছ সত্য প্রেমের মাজার
মেরো না সস্তা প্রশ্নের তীর ক'রো না প্রাচীন কিশোরী কসম
কোনো লেনদেন কোনো দর-দাম কোনো আয়োজন থাকবে না আজ
আজ সন্যাস; ঘর বাড়ি ছেড়ে লজ্জার গায়ে পশুর পশম
শ্রীকৃষ্ণ রাধা হয়েছে অমর না করে কবুল বিবাহের বিষ
বিশুদ্ধ প্রেম এই সুরে তোলে বাঁশের বাঁশিতে ঘর-ছাড়া টান
মনের বাগানে সঙ্গত করো অতিথি পাখির মৌসুমী শিষ
চেয়ো না দলিল ধর্ম কিংবা সমাজের নামে নোংরা চুক্তি
আমাদের মাঝে ধরে রাখো নারী আদি পৃথিবীর প্রেম প্রযুক্তি
১৯৯৫.০১.৩০ সোমবার
 

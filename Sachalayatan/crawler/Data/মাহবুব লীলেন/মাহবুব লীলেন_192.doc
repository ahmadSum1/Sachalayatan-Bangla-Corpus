আনাড়ি প্রেমপত্র ০১



আমি কি কয়েকটা মিনিট আপনাকে ‘তুমি’ বলতে পারি? এই চিঠিটা লিখতে যতক্ষণ তার থেকে এক লাইনও বেশি না। ‘তুমি’ না বলতে পারলে কথাগুলো গুছিয়ে বলতে পারব না আমি। আমি কি একটু বেশি বেসামাল হয়ে গেছি? হয়তোবা তাই। কিন্তু আমার এই বেসামাল হয়ে থাকার মূল কারণটাই বোধহয় অত বছর ধরে আপনাকে ‘তুমি’ বলতে না পারা
তোমাকে দেখি না আমি। তাকাইও না। তোমার সামনে গেলে তোমার দিকে তাকিয়েও চোখ ঘুরিয়ে রাখি অন্যদিকে। কেন জানো?  ...তোমার চোখে চোখ পড়লেই আমার চোখ জ্বালাপোড়া করে। কেন জ্বলে আমি জানি না। আর তার চেয়েও বেশি জানি না এই জ্বলনটা কেন আমার অত বেশি প্রিয়
কেউ কেউ বলে সৌন্দর্যে নাকি আগুন থাকে। সৌন্দর্যবিদ্যার অনেকগুলো বই ঘেঁটেও আমি বের করতে পারিনি তোমার সৌন্দর্যে কোনো আগুন আছে কি না। ...তুমি কি সত্যিই সুন্দর? সুন্দরতো তুলনা করে ঠিক করতে হয়। কিন্তু কার সাথে তোমাকে তুলনা করব আমি? 
মহামতি টলস্টয় হয়তো আমাকে বাঁচিয়ে দেবেন। বড়ো সহজ করে তিনি সৌন্দর্যকে ব্যাখ্যা দিলেন অথবা বড়ো সহজ কৌশলে সৌন্দর্যকে এড়িয়ে চলে গেলেন অন্যদিকে। আর যাবার আগে একটা মুচকি হাসি দিয়ে বললেন- যা মনকে তৃপ্তি দেয় তাই সৌন্দর্য
কিন্তু তৃপ্তির সংজ্ঞা কী?
অস্বস্তিও কি তাহলে তৃপ্তি? যদি হয় তবে টলস্টয়কে সাক্ষী রেখে বলতে পরি সৌন্দর্য কখনও কখনও অস্বস্তিকরও হয়। আর কিছু কিছু অস্বস্তি কখনও অনেক বেশি প্রিয় হয়ে উঠে। কখনও কখনও ইচ্ছা হয় বিশেষ কোথাও গিয়ে বারবার বিব্রত হতে
তুমি কি আমাকে বিব্রত হবার এই অধিকারটুকু দেবে?
সামনে না হোক; মনে মনে যদি আপনাকে আমি ‘তুমি’ করে ডাকি তবে কি রাগ করবে তুমি?
২০০৮.০৩.০৬ বিষুদবার
..........................
বাঙ্গালের জাতিগত অজুহাত
০১
বেশ কিছুদিন ধরে বন্ধুবান্ধবরা গালাগাল করছে- আমার লেখা ভরে গেছে বীভৎসতা আর বিষণ্নতায়। তাদেরকে বলেছিলাম দেখি অন্য কিছু করা যায় কি না; তখন থেকেই মাথায় ঘুরছে একেবারে পুতুপুতু টাইপের কিছু লিখলে হয়তো এই বিষণ্নতা কাটবে;
০২
এক সময় প্রচুর চিঠি লিখতাম আমি। কিন্তু আমার সেইসব প্রাপকরা কেউ মরে গেছে। কেউ বদলে গেছে। আর কেউ চলে এসেছে ফোন কিংবা নেটের আওতায়। ফলে চিঠি লেখা একেবারেই বন্ধ হয়ে গেছে আমার। তাই ভাবলাম অন্য ফর্মেটে কিছু ট্রাই করা যায় কি না
০৩
স্কুল ছেড়ে দেবার সময় কিছুদিন প্রফেশনালি প্রেমপত্র লিখেছিলাম দুজন ক্লায়েন্টের জন্য। খুবই সোজা কাজ ছিল সেটা। ফুল-পাখি-লতাপাতার ভেতরে কয়েক চিমটি শরৎচন্দ্র আর রবীন্দ্রনাথ ঢুকিয়ে দিলেই ওদের মনমতো চিঠি হয়ে যেত। প্রতি চিঠি ৫০ টাকা। কিন্তু নিজের জন্য কোনোদিন লেখাতো দূরের কথা আমার কোনো লেখার ভেতরেও ওই বস্তুটার কোনো অস্তিত্ব নেই। এখন দেখি কোথাও গিয়ে দাঁড়ায় কি না এই পুতুপুতু প্রজেক্ট


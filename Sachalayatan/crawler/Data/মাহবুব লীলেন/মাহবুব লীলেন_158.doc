ক্যামোফ্লেজ



এতো বেশি অসুস্থ হইনি কোনোদিন; হাত দিয়ে হাত টেনে তুলে চোখের পাতা বন্ধ করে দেখি প্রতিটা চোখের ফোঁটা আটকাতে সে কামড়ে কত রক্তের ফোঁটা গড়ায় ঠোঁটে 
শব্দের প্রয়োজন পড়ে না কিছু বলতে গেলে কিছু মানুষের কাছে; কোনো এক জীবনে আমাদের শেখা হয়ে  গেছে পরস্পর চোখের মুদ্রা পাঠ; মাতৃভাষার মতো চিনে ফেলা চোখ দুটো ঘোরে আমার দুই চোখ ঘিরে; এখানে কোনো একটা ভাষা না পেলে বাকি কথাগুলো আর বলা হয়ে উঠবে না তার
আমার সকল প্রতিজ্ঞা চোখ স্থির রাখা নিয়ে। চোখ নড়লেই সে জেনে যাবে মাঝখানে বানিয়ে রাখা দূরত্ব মূলত এক বাতাসি দেয়াল। চোখ নড়লেই সে জেনে যাবে তার বলতে চাওযা কথা নিজের কাছে আমিও বলেছি বহুবার
আমি স্থির রাখি চোখ জুতায় মন চেপে রেখে; সে শুকনো রাখে চোখ দাঁতে ঠোঁট চেপে রেখে আর আমরা পরস্পর থাকি এখনও সেই অর্ধ অচেনা মানুষ কেননা চেনা মানুষকে মাঝে মাঝে না চেনার শর্ত মেনেই আমরা বুঝে নিয়েছি সভ্যতার দায়...
২০০৮.০৯.২৩ মঙ্গলবার


অযাত্রা



- বাবা সিটটা ইট্টু খুইজে দেও দিনি। চওয়াশমা আনি নাই; কিছু পড়তে পারি না...
খুলনা থেকে যশোর যাবার জন্য দুপুরে সাগরদাড়ি ট্রেনে উঠে বসতেই পাশে দাঁড়িয়ে টিকিট বাড়িয়ে দাঁড়ালেন বয়স্ক ভদ্রলোক। তার সিট আমার মুখোমুখি জানালায়। ছোট ব্যাগটা কোলে নিয়ে সিটে পা তুলে গুটিসুটি হয়ে বসলেন ভদ্রলোক- তোমাক দেখে পরিচিত মনে হতিছে তাই তুমি করে কলাম। তুমি কি আমার ছাত্র ছেলা?
আমি তার ছাত্র ছিলাম না জেনে তিনি কিছুটা বিব্রত হলেন- তালি তো তোমারে তুমি কওয়া উচিত হয় নাই; আপনে কলি মানাতো...
জানালায় ডান হাত রেখে ভদ্রলোক কিছুক্ষণ বাইরে তাকান আবার ঘাড় ঘুরিয়ে বাম হাতের ঘড়ি দেখেন- এরা মাঝে মাঝেই ট্রেন ছাড়তি দেরি করে
- এখনো বিশ মিনিট বাকি স্যার...
- হয়। তাড়া আমার থাকলিও সওকলের কি আছে?
শিক্ষকের পাশে এসে বসেন আউলাঝাউলা মধ্যবয়স্ক একজন; সাথে ঘোমটা দেয়া বিশ একুশের এক তরুণী। বাবা আর মেয়ে তারা...
ট্রেন সময়ের দুমিনিট আগেই ছেড়ে দেয়। শিক্ষক ঘড়ি দেখেন- টাইমের আগে ছাড়লিও মাঝে মাঝে এরা রাস্তায় লেট করে...
- আর তাড়াতাড়ি যায়ে কী হবি? কেউ তো আর বরণ করার জন্যি বইসে নাই....
আমার পাশের দুটো সিটে আর কোনো প্যাসেঞ্জার নেই। মেয়েটার নাম মণি। মণি কী যেন কেন একবার ফিক করে হেসে উঠে। বাবা একটা গুমট ধমক দিয়ে দীর্ঘশ্বাস ফেলেন।  শিক্ষক বারবার ঘড়ি দেখেন- টাইমেই যাচ্ছে...
- না গেলেই বা কী?
দুজনই যশোর যাবেন। তাড়াতাড়ি গেলে একজনের সুবিধা। দেরি হলে হয়তো সুবিধা অন্যজনের। ধীরে ধীরে ট্রেনের টাইম কিংবা লেট করা নিয়ে নিজেদের মধ্যে তারা গল্প শুরু করেন। শিক্ষক গল্প করতে করতে ব্যাগ থেকে একটা বনরুটি বের করে চাবাতে থাকেন। চানাচুরওয়ালা দেখে মণি ডাক দেয়- পাঁচ টেকার দেও... বাবা নিঃশব্দে চানাচুরওয়ালাকে টাকা দিয়ে পোঁটলা খুলে নিজে পান মুখে দেন। মাঝে মাঝে ট্রেন দাঁড়ায়। বাবা নির্বিকার; শিক্ষক অস্থির হয়ে ওঠেন। ট্রেন আবার ছুটতে শুরু করলে শিক্ষক খুশি হন আর বাবার বিমর্ষতা বাড়ে... ধীরে ধীরে থেমে থেমে গল্প করেন তারা। দুজনেই দুজনের গ্রাম চেনেন। দুজনের গ্রামেই দুজনের আত্মীয়-স্বজন আছে; গেছেনও দুয়েকবার...
যশোর স্টেশনে ট্রেন থামলে হুড়মুড় করে শিক্ষক উঠে দাঁড়ান। বাবা নির্লিপ্তভাবে সিটে হেলান দিয়ে বসে থাকেন। মণি তাড়া দেয়- বাবা আইসে পড়ছি...
- তা তো দেখতেই পাচ্ছি
নেমে দৌড়াতে দৌড়াতে বের হয়ে যান শিক্ষক। অ্যাকসিডেন্ট করে খুলনার হাসপাতালে পড়ে থাকা ছেলের জন্য বাড়ি বিক্রির টাকা নিয়ে আজই আবার খুলনা ফিরবেন তিনি। আর মণির পেছনে খুব ধীরে ধীরে নামেন বাবা। স্বামী তাড়িয়ে দেয়া মণিকে নিয়ে তিনি এখন বাড়ি ফিরে যাবেন....
আমি গিয়ে একটা চায়ের দোকানে দাঁড়াই- দুধ চিনি কম; লিকার কড়া এক কাপ চা...
২০১৩.১০.২৯ মঙ্গলবার


শাহ আব্দুল করিম



ইসকুলের বই থেকে সমাজবিজ্ঞান খুলে নিয়ে বিশ্বমানচিত্র বিছিয়ে দিলেন ধানকাটা মাঠে
কাদামাখা দীর্ঘ দেহটা নিয়ে ভূগোলের পিঠে উঠে দাঁড়িয়ে দুই গোলার্ধের দিকে বিনীত হাত জোড় করে বললেন
                           - ছিল বাসনা সুখী হইতাম
বিশ্বভূগোলে যত পাঠ আর পাঠ্য সব ঘেঁটে আমরা একে একে বলতে থাকি পথ- পথ্য আর উপায়
                       সম্মান
                             অর্থ
                                রাজনীতি
                                      ক্ষমতা
তিনি মাথা নাড়েন ডানে আর বামে
অন্য কিছু তার চাই
সভ্যতার নামে ছিনিয়ে নেয়া শৈশবের দিন তার চাই
মানচিত্রে চাই স্নিগ্ধ আর সবুজের মতো রং
কিন্তু হত্যাপ্রযুক্তি আর চুরিবিজ্ঞান ছাড়া কোনো রং আমাদের নেই তাকে রাঙানোর মতো
আমাদের গ্রন্থাগারে গুরুবস্তুহীন বস্তুবাদের রাক্ষস লোভ
অতি আগ্রহে আমরা তাকে এইসবের মাহাত্ম্য বর্ণনা করি
তিনি নেমে আসেন
পৃথিবীকে পরিত্যক্ত ঘোষণা করে মানচিত্রের মাঝ বরাবর হাঁটতে হাঁটতে
পৌঁছে যান তার সরলার কাছে
ততক্ষণে আমরা ব্যস্ত হয়ে পড়ি তার সুরের বাণিজ্যিক মূল নির্ধারণে
২০০৬.০২.০৩ 

লেখাটা ২০০৮ এর বই খেরোখাতায় সংকলিত

দুর্ঘটনাক্রমে সুযোগ হয়েছিল কিছুটা সময় তার আশেপাশে ঘোরার
আর ঘুরতে ঘুরতেই তাকে জড়িয়ে ফেলি আমার আমার অনেকগুলো  লেখায়
তিনি তার কিছুই জানতেন না
জানতেন না তার উপর একটা ডকুর স্ক্রিপ্ট তৈরি করছি আমি
আর জানবেনও না ওটার আর করা হবে না আমার
তিনি কিছু না জানলেও তার আশেপাশে ঘুরঘুর করে তার মুখ থেকে অনেক কথাই জানা হয়ে গিয়েছিল আমার
জানা হয়েছিল- মরার পর তিনি তার স্ত্রী সরলার পাশে সমাহিত হতে চান....
শাহ আবদুল করিম সমাহিত হয়ে গেছেন সরলার কাছে
আর তিনি বলবেন না- ছিল বাসনা সুখী হইতাম...
এখন শুধু আমরা ঠিক করব তাকে নিয়ে নিজেদের কতটা মহিমান্বিত করতে পারি নিজেরা। আমি নিজে করেছি বহুবার। লালনের সামনে গিয়ে দাঁড়িয়েছি তার নাম ভাঙিয়ে...

সাঁইজি কি আছেন? লালন সাঁই?
শাহ্ আব্দুল করিমের গিরামেরতিন আলাম; গোলাম হোসেন মুঁই
আতুড়ে মরিছে জননী; নমঃশূদ্র পিতা পলায়েছে আকালের ডরে
আদব-লেহাজ শিখি নাই সাঁই; সম্বাদ বাহকের করি কাম নালায়েক মনিষ্যি এক
তিনারই কিছু সওয়াল কান্ধে নিয়া আপনের চরণে করি আভূমি আলেক
.....................
বেয়াদপি নিয়েন না গুরু; প্রশ্নগুলান আমার
ঊর্ধ্বরতির সাধনা জানি না তাই শাহ্ আব্দুল করিমের নাম ভাঙায়া এই ছেউড়িয়ার বাজারে
করি গেনু বাক্যি বেসাত
খেলাফত২০০৪/বাজারিবাটু-২০০৫
তার নাম আরও ভাঙাব নিশ্চিত। কারণ ভাঙানোর মতো নামের বড়োই অভাব আমাদের...

গ্রুপ ছবিতে আমাদের মহিমান্বিত করো হে বাউল
 

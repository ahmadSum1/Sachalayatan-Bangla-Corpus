অলস শব্দাবলী




প্রথমদিকে প্রায়ই  স্বদেশ এসে হানা দিতো স্বপ্নে, দেখতাম আমি হেটে চলেছি শৈশবের সেই বহু চেনা পথগুলিতে কিংবা কোন ধরনের নিমন্ত্রণ ছাড়াই প্রিয় বন্ধুবর্গের কেউ হাজির! তারপর যা হয়, সকালে উঠে একটা দীর্ঘশ্বাস এরপর ব্যস্ততায় ডুবে যাওয়া। ধীরে ধীরে স্বপ্নগুলার প্লট পরিবর্তন হতে লাগলো, এখানকার আর ওখানকার সবকিছু মিলিয়ে জটিল থেকে জটিলতার দর্শন। এবং অবশেষে স্বদেশী স্বপ্নগুলো হারিয়ে গেল পুরোপুরি। এখন আর ঘুমের ঘোরে আমি হাটি না আশৈশবের সেই পথে, পরিচ্ছন্ন চকচকে পীচ ঢালা কোন পাহাড়ি রাস্তা বা সমুদ্র এসে বসে থাকে পুরো সীমানা জুড়ে।

হিসাব করলাম গত মাসে টানা একহাজার দিন পূর্ণ হল এই আইল্যান্ডে। খুব একটা বেশীও নয় আবার খুব একটা কমও বলা চলে না। ভেবেছিলাম স্মৃতি কাতরতা আক্রমণ করতে পারে ওইদিনে, কিসের কি! 
অভিমানী বালকের মতই চুপিসারে সেই একই রকমের ব্যস্ততায় আরও একটা সাধারণ দিনের মতই  কেটে গেল তা।  কে জানে, হয়তো বেশীর ভাগ প্রবাসীদের জীবনের গল্পগুলো একই ধাঁচের!
এবারের প্রচেষ্টার নাম রেখেছি লেইজী সাউণ্ডস্। না হয় অলস শব্দাবলীতেই জেগে থাকুক আমার স্বদেশ।
ব্যাকিং ট্র্যাক: ইউটিউব
  Lazy Sounds by charbak


ফেসবুকিয়ান দিনপঞ্জি



সকালে উঠেই ফেসবুকে ঢু মারি।  চারিদিকে সুখী আমেজ। জি.দাসের পেজে 'লাইক' দেয়া আছে। উৎকৃষ্ট কোটেশন গুলা তুলে নিয়ে আসে। চট করে পড়ে নিয়ে আরেকবার দায়সারা 'লাইক' দেই। বন্ধুবান্ধবদের কারও মন খারাপ, কেউ চমৎকার সব ছবি তুলে সবার সাথে ভাগ করে নিচ্ছে, ভেতরে একটু হিংসা ভাব চাড়া দিয়ে উঠলেও তা দমিয়ে লাইক বোতাম খুঁজি দ্রুত।
চরমপন্থি খ্রিষ্টিয়ান সন্ত্রাসীর হাতে নরওয়েতে ৯১জন মারা গেছে, একটু চুকচুক করা কথা লিখে সেই একই বাটনে চাপ। দেশের বাজারে চাল চিনি উধাও। সরকারের মুন্ডুপাত করে আবারো একই কর্ম। জামাইকান বন্ধু লিখেছে গাজার দাম অত্যধিক চড়া, জালেমী পুলিশ। বাঃ! সুন্দর। মারো লাইক। রাস্তায় গ্রাফিটি 'ইন্ডিজ এন্ড ফিলিপিনো গেট আউট, গেট আউট চিপ লেবার'। কালোরা যে আসলে রেসিষ্ট তা ত্যানা পেঁচিয়ে স্ট্যাটাসে তুলে দেই। ঝপাঝপ 'লাইক' পড়তে থাকে। রগরগে হেডিং এর পর্ণ দেখে আগ্রহ দমাতে পারেনি বিশিষ্ট চিন্তাবিদ বন্ধু। ফলাফল তার পেজে শোভা পাচ্ছে স্প্যাম ম্যাসেজ। আহ! কি মজা। ব্যাটা আবার বড় বড় বাণী ঝাড়ে। মারো 'লাইক'। 
চারদিকে এত শত আনন্দের মাঝে কেউ কেউ আশাভঙ্গের কথা লিখে। ধুর ব্যাটা পেসিমিষ্ট, ফাঁকে যাইয়া মর।


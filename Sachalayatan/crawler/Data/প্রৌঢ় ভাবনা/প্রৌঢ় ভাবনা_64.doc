মনের মাধুরী মিশিয়ে...



একটি প্রতিমন্তব্যে আশালতা জানিয়েছিলেন, " জীবনের গল্পে আবার ধনী-গরিব কিসের ? " আর তারেক অনু লিখেছিলেন, " সাদামাটা অনেক অনেক ঘটনায় মনের মাধুরী মিশিয়ে লিখবেন, দেখবেন কেমন রত্নরাজি হয়ে ওঠে সেগুলো।"
বিনয়ের সাথে দুজনকেই জানাচ্ছি, অনেক কাঠখড় পুড়িয়ে জীবনের একটা পর্যায়ে এসে একটু থিতু হয়ে চেয়েছিলাম জীবনের বাকি দিনগুলো বাঁচার মত বাঁচতে। মনের মাধুরী মিশিয়ে জীবনটাকে উপভোগ করতে। কিন্তু পুঁজিবাজার, হ্যাঁ বাংলাদেশের পুঁজিবাজারটা মনের সমস্ত মাধুরী নিংড়ে নিয়েছে। 
একটু বিশদে বলি, দীর্ঘদিন যাবত আমি বাংলাদেশের পুঁজিবাজারের সাথে সম্পৃক্ত। সেই সুবাদে দীর্ঘদিন ধরেই একটি ব্রোকারেজ হাউসে যাতায়াত। একজন বয়স্ক ব্যক্তি হিসাবে অনেকের শ্রদ্ধা ও সহযোগিতা পেয়ে আসছি। যাতায়াতের কারনে সেখানে কয়েকজন যুবকের সাথে পরিচিতও হয়েছি। যেহেতু অনেকটা সময় সেখানে কাটাতাম তাই তাঁদের সাথে কিছু সুখদুঃখের আলাপচারিতাও হত।
এমন দু-একজনের কথা বলি। ফারুক, একটি কৃষক পরিবারের সন্তান। ঢাকা বিশ্ববিদ্যালয় থেকে সমাজবিজ্ঞানে মাষ্টার্স করেছেন। দুবছর ধরে চাকরির চেষ্টা চালিয়ে যাচ্ছেন। ঢাকায় বাড্ডা এলাকার একটি মেসে থাকেন। ছাত্রজীবন থেকেই টিউশনি করে লেখাপড়া ও হলের সমস্ত  খরচ চালাতেন। এখনও সেভাবেই চালিয়ে যাচ্ছেন। 
গত বছরের মাঝামাঝি গ্রামের বাড়ি গিয়েছিলেন। চাকরী বাকরী নেই। কি করা যায়, সেই ভাবনায় বাবার সাথে পরামর্শক্রমে কিছু জমি বন্ধক দিয়ে সামান্য কিছু অর্থ যোগাড় করে ঢাকায় ফিরে পুঁজিবাজারে লগ্নি করেছিলেন। শুরুতে ভালই চলছিল। লোভ আরও বেড়ে যায়। মার্চেন্ট ব্যাংক থেকেও শেয়ারের বিপরীতে কর্জ নেন। কিছুদিন যেতে না যেতেই পুঁজিবাজারে ধ্বসের শুরু। যেটা কিনা এখনও চলছে। পুঁজিতো গেছেই, এখন চরম দুশ্চিন্তায় আছেন মার্চেন্ট ব্যাংকের কর্জ নিয়ে। গ্রামের বাড়িতে যাওয়া হয়না দীর্ঘদিন। বাবা পুঁজিবাজার সম্পর্কে কিছু কিছু খবর জেনেছেন। তিনিতো খুবই উদ্বিগ্ন, কিভাবে বন্ধকী জমিটা ছাড় করা যাবে সেই চিন্তায়।
আরেকজন হল মিলন। খুবই দরীদ্র ঘরের সন্তান। পিতা, ভূমিহীন কৃষক। অপরের জমিতে শ্রম বিক্রয় করে সংসারযাত্রা নির্বাহ করেন। বাড়িতে কয়েকটি ছোট ভাইবোনও আছে। তাদের আশা বড়ভাই চাকরি করে তাদের লেখাপড়ায় সাহায্য করবেন।
মিলন, ঢাকা বিশ্ববিদ্যালয় থেকে ইতিহাসে মাষ্টার্স করেছেন। তিনি প্রায় তিন বছর ধরে চাকরির পিছনে ছুটছেন। ছাত্রাবস্থায় টিউশনি করেই সমস্ত খরচ চালাতেন। ঈদ-পার্বণে মাঝেমধ্যে বাড়িতেও টাকা পাঠাতেন। খুব কষ্ট করেই এ পর্যন্ত্য এসেছেন। 
আমি একদিন জানতে চেয়েছিলাম, এমন সাবজেক্ট নিয়ে পড়লেন কেন ? জানতেন না যে এ সব সাবজেক্ট নিয়ে পাশ করলে চাকরির সুযোগ খুব কম। উত্তরে বলেছিলেন, " গ্রাম থেকে এসেছি, পরিবারের এমন সামর্থ নাই যে লেখাপড়ার খরচ যোগাতে পারেন, সেক্ষেত্রে নিজের চয়েস বলে কিছু থাকেনা। ভর্তি হতে পারছি, বিশেষ করে ঢাকায় কেননা ঢাকায় থাকতে পারলে টিউশনি করে খরচটা চালিয়ে নেওয়া যায়, এটাইতো আমাদের মত ছেলেদের জন্য অনেক বড় পাওয়া। " 
তো সেও কিনা তাঁর এক মামাকে অনেক বুঝিয়ে সুঝিয়ে কিছু টাকা যোগাড় করেন। মামাও অবশ্য পুঁজিবাজারের কথা কিছুটা জেনেছেন। তাই মামাকে লাভের একটা অংশ দেবার প্রতিশ্রুতিতে টাকাটা মিলল। কিছুদিন প্রতিশ্রুতিমত চললও। তাপরই সেই মহাবিপর্যয়। তখন থেকেই অশান্তির শুরু। মামা তাঁর বাড়িতে যেয়ে টাকার তাগাদা শুরু করেছেন। মা তাঁকে প্রায়শই মোবাইলে অনুরোধ করেন মামার টাকাটা ফেরত দেবার জন্য। মিলন এখন কি করবে ? পুঁজি বলতেতো তাঁর আর কিছুই অবশিষ্ট নেই। 
দুজন যুবক যাঁরা অনেক প্রতিকুলতার বিরুদ্ধে জীবনযুদ্ধে জয়ী হতে চেয়েছিলেন। নিজের এবং পরিবারের আর্থিক ও সামাজিক অবস্থার পরিবর্তন করতে চেয়েছিলেন, সপ্ন দেখেছিলেন একটি সুন্দর সুস্থ জীবনের। পরিবারের অন্য সদস্যদের সপ্ন দেখিয়েছিলেন নতুন দিনের। 
কয়েকটি লোভী শারমেয় তাদের সব সপ্ন লুট করে নিয়ে গেছে। এই লুটেরারা আমারই প্রজন্মের, যে প্রজন্মটার বাংলাদেশের সবচেয়ে শ্রদ্ধার আসনটি অলংকৃত করার কথা ছিল তাঁরাই আজ নষ্ট প্রজন্ম। মাঝে মধ্যে নিজের গালে প্রচন্ড চপেটাঘাত করতে ইচ্ছে হয় নিষ্ফল আক্রোশে। ইচ্ছে হয় চেঁচিয়ে বলি হাজার হাজার যুবকের সমস্ত সপ্ন লুটে নেবার অধিকার তোমাদের কে দিল ? হ্যাঁ এই নষ্ট সমাজব্যবস্থা, এই রাষ্ট্রব্যবস্থাই তাঁদেরকে এই সুযোগ করে দিয়েছে। এর পরিবর্তন চাই। অবশ্যই চাই।
শুধু আমার মনের মাধুরী নয়, হাজার হাজার সপ্নদেখা ষুবকের মনের সমস্ত মাধুরী নিংড়ে নিয়েছে কয়েকটি শ্বাপদ।
এ কাহিনী শুধু আমার বা ফারুক আর মিলনের নয়, এ কাহিনী বাংলাদেশের তেত্রিশ লক্ষ পরিবারের।
লিখেছি : প্রৌঢ়ভাবনা


ভর্তিযুদ্ধ, কোচিং ... এক অভিভাবকের অভিজ্ঞতা



প্রায় এক যুগ আগের কথা। ছেলেটা তখন একটি বেসরকারি প্রাথমিক বিদ্যালয়ে পঞ্চম শ্রেণীতে পড়ে। সামনেই বার্ষিক পরীক্ষা। 
স্কুলের ছুটির সময় ছেলেটাকে আনতে গেলে কিছুক্ষণ ওয়েটিংরুমে অপেক্ষা করতে হত। সেখানেই কয়েকজন অভিভাবকের সাথে পরিচয়। তাঁদের আলোচনায় জানতে পারি এক ব্যাতিক্রমি কোচিং সেন্টারের কথা।
ভদ্রলোকের নামটি আজ আর মনে নেই। তবে এটুকু স্মরন করতে পারি, তিনি একটি বেসরকারি প্রতিষ্ঠানে চাকরি করতেন। প্র্রাইমারি লেভেলের শিক্ষার্থীদের শিক্ষাদানের ক্ষেত্রে তাঁর বিশেষ এক ধরনের অভিজ্ঞতা ছিল। 
তিনি তাঁর বাসায় পড়ন্ত বিকেলে প্রাইমারি লেভেলের ছাত্রছাত্রীদেরকে প্রাইভেট পড়াতেন। তাঁর বিশেষত্ব হচ্ছে তিনি ঢাকার নামিদামি কয়েকটি স্কুলে মাধ্যমিক পর্যায়ে ভর্তির জন্য ছাত্রছাত্রীদেরকে বিশেষভাবে প্রস্তুত করতেন।
তো আমার ছেলেটাকেও একটি বিশেষ স্কুলে ভর্তির আশায় তাঁর দারস্থ হলাম।
তিনি তাঁর সিস্টেম সম্পর্কে একটি ধারনা দিলেন। তিনি দুরকমভাবে ছাত্রছাত্রীদের দায়িত্ব নেন। একটি হল মাসিক বেতনের ভিত্তিতে ছাত্রছাত্রীদেরকে ভর্তিপরীক্ষার জন্য তৈরি করা। আর অপরটি হল চুক্তিভিত্তিক। নির্দিষ্ট স্কুলে মাধ্যমিক পর্যায়ে ভর্তির জন্য তাঁকে চুক্তি অনুযায়ী নির্দিষ্ট পরিমান অর্থ দিতে হবে । অর্ধেক অগ্রিম, বাকিটা ভর্তির পর। লিখিত অঙ্গিকারপত্রে সুনির্দিষ্টভাবে সমস্ত কিছুর উল্লেখ থাকবে। ভর্তিতে ব্যর্থ হলে অর্থ ফেরত। 
আমি ভর্তিভিত্তিক চুক্তিতেই আবদ্ধ হলাম এবং অঙ্গিকারপত্র সম্পাদনকালে নির্দিষ্ট পরিমান অর্থও প্রদান করলাম। 
শুরু হল আমার নতুন এক প্রজেক্ট। প্রতিদিন ছেলের স্কুল ছুটির পর ক্লান্ত অবসন্ন এক ভর্তিসৈনিক কে নিয়ে সেই শিক্ষকের বাসায় হাজির হতাম। আরও বেশ কয়েকজন অভিভাবক তাঁদের সন্তানদেরকে নিয়েও হাজির হতেন। কিছুক্ষণ অপেক্ষা করতে হত। তিনি অফিস থেকে ফিরে কিছুক্ষণ বিশ্রাম নিয়ে তারপর ছাত্রছাত্রীদের নিয়ে বসতেন। 
অভিভাবকদের বসবার জন্য পৃথক ঘর ছিল। আমরা কয়েকজন অভিভাবক সেখানে অপেক্ষা করতাম। অভিভাবকগণ  সমাজের বিভিন্ন স্তর থেকে এসেছেন। তাই সেখানেও শ্রেণীবিন্যাস। অভিভাবকেরা নিজ নিজ শ্রেণীর সাথেই স্বাচ্ছন্দ্য বোধ করতেন। ঐ সময়ে রমযান মাস শুরু হয়ে যাবার কারনে আমরা চাঁদা তুলে দোকান থেকে মুড়ি, ছোলা, পেঁয়াজু, বেগুনি ইত্যাদি কিনে একসাথেই ইফতারী সারতাম। বৃহ্ত্তর প্রয়োজনে তখন শ্রেণীপ্রথা বাতিল হয়ে গিয়েছিল। 
ইতোমধ্যে বিভিন্ন স্কুলে ভর্তির ফরম বিতরণ শুরু হয়েছে। আমি নির্দিষ্ট স্কুলে ভর্তির ফরম সংগ্রহ করতে গিয়ে জানতে পারলাম, ঐ স্কুলে বেসরকারি প্রাইমারি স্কুল থেকে পাশ করা ছাত্রদের ভর্তি করা হয়না (গভঃ লেবরেটরী হাই স্কুল)। বিষয়টি শিক্ষক মহোদয়কে জানানো হলে তিনি খোঁখবর করে আমার কাছ থেকে অগ্রীম নেওয়া টাকাটা ফেরত দিলেন এবং অনেক দুঃখ প্রকাশ করলেন।
আমিও বেশ হতাশ হয়ে পড়লাম। যাহোক পরবর্তিতে সাহস করে ছেলেটাকে দু-একটা ভাল স্কুলে ভর্তি পরীক্ষা দেওয়ালাম। ঢাকার একটা ভাল স্কুলে ভর্তিরও সুযোগ হয়ে গেল।
ছেলেটা মাস তিনেক ঐ শিক্ষকের কাছে পাঠ নিয়েছিল। তার জন্য আমি তাঁকে কোন অর্থ প্রদান করি নাই। পরবর্তিতে আমি একধরনের অপরাধবোধে আক্রান্ত হয়েছিলাম। শেষপর্যন্ত্য নিজের মনকে বুঝ দিয়েছিলাম যে অঙ্গিকারপত্রে লিখিত কোন শর্তের বরখেলাফতো করি নাই। 
ঐ শিক্ষকের কাছে অল্পকিছুকাল পাঠ নিলেও ওটি তার ভীত তৈরিতে সহায়ক হয়েছিল।
লিখেছি : প্রৌঢ়ভাবনা


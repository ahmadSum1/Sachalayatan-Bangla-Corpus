এ লজ্জা রাখি কোথায়



সম্প্রতি বাংলাদেশে বিপিএল টি-টুয়েনটি নামে একটি ক্রিকেট টুর্নামেন্ট হয়ে গেল।
 বিগত ০৯-০২-২০১২ ইংরেজী তারিখে বাংলাদেশের মহামান্য রাষ্ট্রপতি জনাব জিল্লুর রহমান অনুষ্ঠানটির উদ্বোধন ঘোষণা করেন।

সম্প্রতি বাংলাদেশে বিপিএল টি-টুয়েনটি নামে একটি ক্রিকেট টুর্নামেন্ট হয়ে গেল।

 বিগত ০৯-০২-২০১২ ইংরেজী তারিখে বাংলাদেশের মহামান্য রাষ্ট্রপতি জনাব জিল্লুর রহমান অনুষ্ঠানটির উদ্বোধন ঘোষণা করেন।

বিসিবির সভাপতি,  তাঁর বক্তব্যের এক পর্যায়ে বায়ান্নর ভাষা সৈনিকদের স্মরণ করেছেন। বাংলাদেশের অর্থমন্ত্রী জনাব আবুল মাল আব্দুল মুহিত তাঁর ভাষণের এক পর্যায়ে বলেছেন, "আমাদের ভাষা আন্দোলনের গৌরবোজ্জ্বল মাসে আরও একটি গৌরবোজ্জ্বল অধ্যায়ের সূচনা হতে চলেছে।"

উদ্বোধন পরবর্তী সাংস্কৃতিক অনুষ্ঠান মালায় যা দেখানো হলো তাতে আমাদের ভাষা আন্দোলনের গৌরবোজ্জ্বল মাসের গৌরব বজায় থাকলো কি ? সাকিব খান আর অপু বিশ্বাসের গানের দৃশ্যায়নতো আমাদের মননের দেউলিয়াত্বকেই প্রকাশ করলো। অনুষ্ঠানের অধিকাংশ সময় জুড়েই থাকলো ভারতীয় গায়কদের হিন্দি গান আর চলচ্চিত্রাভিনেত্রীদের বলিউডি মার্কা ঝাকানাকা উপস্থাপনা। পুরো অনুষ্ঠান চলাকালে দেখেশুনে মনে হচ্ছিল, এটা বোধহয় ভারতেরই কোন ইভেন্ট। 

চ্যানেল ৯ অনুষ্ঠানটি সরাসরি সম্প্রচার করে। টিভিতে উপস্থাপিকা হিসাবেও দেখা গেল একজন ভারতীয় নারীকেই। টিভি আলোচক হিসাবে ড্যানি মরিসনের উপস্থিতি কি খুব প্রয়োজনীয় ছিল ? আমাদের দেশের কাউকে কি বিবেচনা করা যেতনা ? 

মাঠের মাঝে সমন্বয়কারী হিসাবে দেখা গেল অরুনলালকে, যিনিও একজন ভারতীয়। মাঠে আরেক ভারতীয় রোহন গাভাসকারকে দেখা গেল মাইক্রোফোন নিয়ে এর ওর মন্তব্য প্রচারে। মন্তব্য প্রদানকারীদের অধিকাংশই বিদেশী। আর শেষ দুদিনেতো পাকিদের প্রাধান্যই বেশী। 

এইযে মাঠে ও মাঠের বাইরে ভারতীয়দের এত অধিক সংখ্যক উপস্থিতি তার মাঝে কিন্তু ভারতীয় কোন খেলোয়াড় এই টুর্নামেন্টে খেলেনি। ভারতীয় ক্রিকেট বোর্ড তাঁদেরকে অনুমতিই দেয়নি। অথচ আমাদের আয়োজকদের কি ভীষণ ভারতপ্রীতি। আর দর্শকদের একাংশের পাকিস্তানপ্রীতিতো ছিল দৃষ্টিকটু ভাবেই দৃশ্যমান।

আমরা, বাংলাদেশের জনগণ যখন একটা বিশেষ বিষয়ে ভারত বনধ পালন করার আহ্বান জানাচ্ছি তখন সমাজের একটা শ্রেণীর এই নির্লজ্জ আদিখ্যেতা চরম ধৃষ্টতারই নামান্তর।

উদ্বোধনী অনুষ্ঠানমালায় বা খেলা পরিচালনায় অথবা মাঠের মাঝে খেলোয়াড়দের আচরনে, বাংলাদেশ কোথায় ? 

এধরনের একটি টুর্নামেন্ট পরিচালনা করবার মতো লোক বাংলাদেশে কি ছিলনা ? ধিক ! টুর্নামেন্ট আয়োজকদের, এমন একটি টুর্নামেন্টকে কলঙ্কিত করার জন্য।

আয়োজক, পরিকল্পনাকারীদের  মননশীলতায় দৈনতায় আশ্চর্য হতে হয়। যে অনুষ্ঠান একটি দেশের রাষ্ট্রপতি উদ্বোধন ঘোষণা করলেন, সেই অমুষ্ঠানের এই হাল !

জাতি হিসাবে এ লজ্জা রাখি কোথায় ?




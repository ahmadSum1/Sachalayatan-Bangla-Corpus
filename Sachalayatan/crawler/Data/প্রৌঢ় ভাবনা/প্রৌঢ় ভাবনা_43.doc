১ মার্চ, ভারতীয় পণ্য বর্জন - সাধারণের ভাবনা



১ মার্চ, ভারত বনধ বা ভারতীয় পণ্য বর্জনের আলোচনায় জেনেছি, সমাজের বিভিন্ন শ্রেণী-পেশার মানুষের মধ্যে বিভিন্ন ধরনের ভাবনা।

১ মার্চ, ভারত বনধ বা ভারতীয় পণ্য বর্জনের আলোচনায় জেনেছি, সমাজের বিভিন্ন শ্রেণী-পেশার মানুষের মধ্যে বিভিন্ন ধরনের ভাবনা।

এক অবসরপ্রাপ্ত আমলার সাথে আলোচনায় জানলাম, তিনি ফেসবুক থেকে বিষয়টি সম্পর্কে জেনেছেন এবং এ বিষয়ে তাঁর মনোভাবটি অত্যন্ত ইতিবাচক। নব প্রজন্মের এ উদ্যোগে তিনি অত্যন্ত আশাবাদী। তিনি তাঁর পরিচিত মহলে বিষয়টির যৌক্তিকতা বোঝানোর চেষ্টা করছেন, এবং তিনি এটাও মনে করেন যে, এই উদ্যোগের সফলতা, দেশের অন্যান্য সমস্যা নিয়েও ভাববার বিষয়ে এ প্রজন্মকে উৎসাহিত করবে। অতএব  সকল সচেতন ব্যক্তিরই উচিৎ এই উদ্যোগে সমর্থন যুগিয়ে যাওয়া।

এক বাম রাজনীতিকের সাথে আলোচনায় তিনি জানালেন, এ বিষয়ে তিনি অবগত নন। শ্লোগানটি (শব্দটির প্রয়োগ সঠিক হল কী?)  শুনে তিনি বললেন, শুধুমাত্র ভারতীয় পণ্য বর্জন কেন ? আমেরিকা, ইউরোপ তথা সমস্ত বিদেশী পণ্য বর্জন করে দেশীয় পণ্যের ব্যাবহার বাড়িয়ে দেশীয় শিল্পকে উৎসাহিত করতে হবে। দেশীয় শিল্পের বিকাশ ঘটাতে হবে। বুঝলাম, তিনি তাঁর রাজনৈতির দর্শনের কথাই বলতে চাইছেন। আমি তাঁকে বললাম, এটি বাংলাদেশে প্রচলিত অর্থনৈতিক ব্যবস্থাপনার বিরোধিতা নয়, সীমান্তে বি,এস,এফ, এর নৃশংসতার প্রতিবাদে একটি প্রতিকি কর্মসূচী এবং এটা যে কোন গোষ্ঠীর রাজনৈতিক কর্মকান্ড নয় সেটাও তাঁর কাছে খোলাসা করলাম। এটা নিতান্তই বর্তমান প্রজন্মের (১৪ - ৪০ বৎসর) আগ্রহে ও উদ্যোগে পরিচালিত একটি প্রচেষ্টা যার মূল কথাটি হচ্ছে, ভারতীয় সরকার ও জনগণের কাছে, সীমান্তে বি, এস, এফ, এর নৃশংসতার চিত্রটি তুলে ধরা। তাঁদের কাছে এই বার্তাটি পৌঁছে দেওয়া যে, আমরা এ কারনে অত্যন্ত ক্ষুব্ধ ও অপমানিত। তিনি বিষয়টিতে সহমত পোষণ করায় আমি তাঁকে এ বিষয়টি তাঁর অন্যান্য সহকর্মীদের সাথে শেয়ার করার অনুরোধ জানালাম।

আর সমাজের নিম্নবিত্তের মানুষ তথা রিক্সাওয়ালা, নির্মানশ্রমিক, গার্মেন্টসকর্মী, গৃহকর্মী যাঁদের সাথে আমার কথা বলার সুযোগ হয়েছে , তাদের মধ্যে দু-একজন রিক্সাওয়ালা ছাড়া  কেউই এ বিষয়টি সম্পর্কে জানেনা। 

সহজ কথায় বুঝিয়ে বলার পরে তাঁদের অধিকাংশেরই কথা, কোনটা দেশী পণ্য কোনটা ভারতীয় বা বিদেশী পণ্য সে সম্পর্কে তাঁদের খুব একটা ধারনা নেই। তাছাড়া খাদ্য সামগ্রী ছাড়া বিশেষ ধরনের পণ্য কেবলমাত্র উৎসবের সময়ই তাঁরা ক্রয় করে থাকে।

বিশেষভাবে ছাত্র ও যুবকদের মধ্যে এ বিষয়টির আবেদন অত্যন্ত ইতিবাচক। তাঁরা স্বতঃস্ফূর্ত ভাবেই এ বিষয়টির প্রচারণা চালিয়ে যাচ্ছে। কিছু ব্যতিক্রম যে নেই , তা বলবনা। তারপরও তাঁরাই এই উদ্যোগের প্রাণ।

মধ্যবিত্ত, উচ্চ মধ্যবিত্ত এবং উচ্চবিত্তের মধ্যে বিষয়টি নিয়ে মিশ্র প্রতিক্রিয়া লক্ষ্য করেছি। অনেকের কথা, এ ধরনের আপাত নিরীহ কর্মসূচীতে কোন সরকারই কর্ণপাত করবেনা। উচ্চবিত্তের মাঝে একাংশের কথা, তাঁরা ভারতীয় পণ্য বিশেষ একটা ব্যবহার করেনা , শুধুমাত্র টিভি চ্যানেল গুলোই নিয়মিত দেখা হয়।

আর মধ্যবিত্ত, উচ্চ মধ্যবিত্তের অনেকের অভিমত বিশেষ করে মহিলাদের (যাঁদের সাথে আমার কথা হয়েছে), "ভারতীয় পণ্য ছাড়া আমাদের একটা দিনও চলবেনা। আমরা দীর্ঘদিন যাবৎ ধীরে ধীরে এতে পুরোপুরিই অভ্যস্থ হয়ে পড়েছি । গৃহস্থালির কাজে, সাজ-পোশাকে সর্বত্রই ভারতীয় পণ্যের একচ্ছত্র ব্যবহার। তারপরও অতিরিক্ত পিড়াপিড়িতে হয়ত এসবের ব্যবহার থেকে একটা দিন বিরত থাকা যেতে পারে।" 

সব চেয়ে স্পর্সকাতর বিষয়টি হচ্ছে ভারতীয় টিভি চ্যানেল। এটা বর্জন সবার জন্য সম্ভবত সম্ভব নয়। এ হচ্ছে আদম-হাওয়ার 'গন্ধম' ভক্ষণের মত। 

ভারতীয় টিভি চ্যানেল গুলোর মধ্যে জি-বাংলা, ইটিভি-বাংলা, ষ্টার-জলসা, সনি-টিভি এগুলো এখন অধিকাংশ শহুরে বাঙ্গালীর বিনোদনের বিশেষ মাধ্যম। প্রাত্যহিক জীবনের সাথে ওতপ্রোত ভাবে জড়িত।

সময় এসেছে সাংস্কৃতিক আগ্রাসনের বিরুদ্ধে রুখে দাড়াবার।

অনেক কথার মাঝে যে কথাটি উঠে আসলো তা হলো, (সব ক্ষেত্রে প্রযোজ্য নয়) ভারতীয় পণ্য না হয় তাঁরা একদিনের জন্য বর্জন করবে , কিন্তু ভারতীয় টিভি চ্যানেলগুলোর ব্যাপারে তাদের মনোভাব , সেই স্বদেশী আন্দোলনের কিছু নেতাদের মত। গান্ধীজী যখন সবকিছু স্বদেশী করে দিলেন অর্থাৎ সব ধরনের বৃটিশ পণ্য বর্জনের ডাক দিলেন তখন কোন কোন নেতা আড়ালে আবডালে ইতস্তত করে বলেছিলেন, এই এটা মানে এটা আরকি , স্বদেশী না করলে হয়না ? দিশি মাল (মদ) ট্রাই করে দেখলাম। এটাতো আসলেই চলবেনা। এই বিষয়টিতে একটু ছাড় দেওয়া যায়না ? দীর্ঘদিনের অভ্যাস, হঠাৎ করেই... । ভারতীয় টিভি চ্যানেলগুলোর ব্যাপারেও এক শ্রেণীর মনোভাব অনেকটা ঐ রকমই। তারপরও আশা করছি অন্তত একটা দিন...।

১ মার্চ, ভারত বনধ তথা ভারতীয় পণ্য বর্জন কর্মসূচীর সর্বাত্বক সফলতা কামনা করছি।




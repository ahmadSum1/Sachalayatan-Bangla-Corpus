নতুন বছরে আমার উপলব্ধি ও আকাঙ্খা



আমার শৈশব ও কৈশোর কেটেছে কয়েকটি ছোট্ট ছোট্ট মফস্বল শহরে। তখন 'নববর্ষ' বা ইংরেজী 'NEW YEAR' এর কোন ধারনা আমাদের ছিলনা। এ ধরনের কথা শুনেছি বলেও মনে পড়েনা। যেটা মনে পড়ে তা হল 'চৈত-সক্রান্তির মেলা'  ও 'বৈশাখী' মেলার কথা।
নদীর পাড়ে বা স্কুল-মাঠে মেলা বসত। বিরাট মেলা। কয়েকদিন ধরেই চলত সেই মেলা। আমরা সকাল, বিকাল, সন্ধ্যা বা রাত্রি, যে কোন সময়ই মেলায় হাজির হতাম।

আমার শৈশব ও কৈশোর কেটেছে কয়েকটি ছোট্ট ছোট্ট মফস্বল শহরে। তখন 'নববর্ষ' বা ইংরেজী 'NEW YEAR' এর কোন ধারনা আমাদের ছিলনা। এ ধরনের কথা শুনেছি বলেও মনে পড়েনা। যেটা মনে পড়ে তা হল 'চৈত-সক্রান্তির মেলা'  ও 'বৈশাখী' মেলার কথা।

নদীর পাড়ে বা স্কুল-মাঠে মেলা বসত। বিরাট মেলা। কয়েকদিন ধরেই চলত সেই মেলা। আমরা সকাল, বিকাল, সন্ধ্যা বা রাত্রি, যে কোন সময়ই মেলায় হাজির হতাম।

মেলায় আমাদের আকর্ষণ ছিল, মাটির তৈরি নানা ধরনের পুতুল, হাতি, ঘোড়া, বাঘ, সিংহ, হরিণ, বাঁদর, ইলিশ মাছ ইত্যাদি। আর ছিল,  গুড়, চিনি বা মিসরি দিয়ে তৈরি নানা ধরনের খাবার। ঝুরিভাজা, পাঁপড়ভাজা, ভাঁপা পিঠা আরও কত কী!

আরেকটা বড় আকর্ষণ ছিল, নাগরদোলা। নাগরদোলায় চেপে উপর থেকে নিচের দিকে নামার সময় সে কী উত্তেজনা!

মা-খালাদের জন্য ছিল, কাঠ, বেত, বাঁশের তৈরি নানা ধরনের সাংসারিক ব্যবহারের জিনিস। ফুল তোলা টেবিলক্লথ, বালিসের কভার। কাপড়ের উপর হাতে ফুল তোলা নানা ধরনের হাতপাখা। তামা, লোহা ও  অ্যালুমিনিয়ামের তৈরি তৈজসপত্র।  

ও হ্যাঁ, আর ছিল বায়স্কোপ। দু-পয়সা বা এক আনা পয়সা দিলে বায়স্কোপওয়ালা বড় একটি টিনের বাক্সের মুখটি খুলে দিত, আমরা দুচোখের দুধারে হাত দিয়ে আলো আটকিয়ে ওর ভিতর তাকিয়ে ছবি দেখতাম, আর বায়স্কোপওয়ালা সুর করে বলত, 'ঐ দেখ ঢাকা শহর দেখা যায়, কী সোন্দর দেখা যায়...'।

তারপর আমার যুবক বয়সে বাংলা 'নববর্য' বা ইংরেজী 'NEW YEAR' পালনের একটা ধারা শুরু হল বটে তবে সেটা আহামরি এমন কিছুনা। কোন ষ্টেশনারী দোকান থেকে কেনা বা হাতে আঁকা কার্ডে শুভেচ্ছাবানী লিখে বিলি করার মধ্যেই সীমাবদ্ধ ছিল। কোন কোন পরিবারে স্বজনেরা মিলিত হয়ে উন্নত খাবার খেয়ে দিনটি উৎযাপন করতেন এই ধারনায় যে, সারা বছরই ভাল খাবার জুটবে।

তারপর মধ্য যৌবনে দেখলাম, ঢাকা শহরে, বাংলা নতুন বছরের প্রথম ভোরে রমনার বটমূলে 'বর্ষবরণ' অনুষ্ঠান। কিছুকাল পরে এর সাথে যোগ হল, মাটির সানকিতে দুশো বা তিনশো টাকায় পান্তা-ইলিশ খাওয়ার ধুম। ইদানিং বিভিন্ন প্রকার মুখোশ পরে, বিভিন্ন সাজে অনেক মানুষের অংশগ্রহনে বছরের প্রথম দিনটিতে  আনন্দ মিছিলেরও আয়োজন শুরু হয়েছে। পর্যায়ক্রমে এটা আপামর বাঙালীর প্রাণের অনুষ্ঠানে পরিণত হয়েছে। 

আর এই সামান্য কিছুকাল আগে দেখলাম, গুলশান এলাকায় ইংরেজী 'NEW YEAR' উৎসব পালনের নামে একদল ধনীকতনয়ের মদ্যপ অবস্থায় রাস্তার মাঝে হুল্লোড়, বেলেল্লাপনা, এদের আচরনে মনে হয়েছিল, এরা সম্ভবত যা-ইচ্ছা-তাই করবার অনুমোদন পেয়েছিল। সম্ভবত সে কারনেই অদ্যাবধি ৩১শে ডিসেম্বর রাতে (31st night) গুলশান, বনানী এলাকায় প্রবেশে পুলিশের জেরার সম্মুখীন হতে হয়।  

আমরা ভাই-বোন, নিকট আত্মীয় ও বন্ধু-বান্ধবেরা মিলে দুবার থার্টিফার্ষ্ট নাইট উৎযাপন করেছি বটে তবে শালীনতা বজায় রেখে।

আর হ্যাঁ, রমনার বটমূলে বাংলা নতুন বছরের 'বর্ষবরণ' অনুষ্ঠানে বেশ কয়েক বছর নিয়মিত উপস্থিত থেকেছি। ইদানিং স্বাস্থ্যগত কারনে আর যাওয়া হয়না।  বাংলা 'নববর্ষে' ভাই-বোনসহ  বৃহত্তর পরিবার একত্রিত হয়ে পান্তা-ইলিশ খেয়ে দিনটি উৎযাপন করি। আর টেলিভিসনের পর্দায় বিভিন্ন চ্যানেলের অনুষ্ঠান দেখে নতুন বছরের প্রথম দিনটিকে স্বাগত জানাই।

ইদানিং ঢাকার বিভিন্ন অভিজাত হোটেলে '31st night' ও 'NEW YEAR' অনুষ্ঠানের আয়োজন করা হয়। অর্থের বিনিময়ে সেখানে অনুষ্ঠান উপভোগ করার সুযোগ থাকে।

ঢাকায় কোন কোন প্রতিষ্ঠান বা টেলিভিসন চ্যানেল '31st night' এ সারারাত ব্যাপী ওপেন কনসার্টের আয়োজন করে।

কোথাও কোথাও বন্ধু-বান্ধবেরা মিলে পারিবারিকভাবে উন্নত মানের খাওয়া-দাওয়া, গান-বাজনার মাধ্যমে '31st night' ও 'NEW YEAR' উৎযাপন করে থাকে।

ইংরেজী 'NEW YEAR' এ টেলিভিসনে ভারতীয় চ্যানেলগুলোর দাপাদাপিতে বাংলাদেশী চ্যানেলগুলো যেন একটু ম্রিয়মান। 

যাহোক, ইংরেজী 'NEW YEAR' এ টেলিভিসনের 'বর্ষবরণ' অনুষ্ঠানগুলো শরীরে আলোড়ন তোলে বটে তবে অন্তরে নির্মল আনন্দের আবেশ ছড়ায়না। 

আকাঙ্খার কথা বলতে হলে বলবো, যেমনটা আছি তেমনটি থেকে সম্মানের সাথে বাকি দিনগুলো কাটিয়ে দিতে পারলেই খুশি।

আর প্রাপ্তি ? বেঁচে থেকে নতুন বছরটিতে এই যে কীবোর্ড চালাতে পারছি, আপনাদের সাথে মত বিনিময় করতে পারছি এটাইবা কম কী!

এই সুযোগে 'সচলায়তন' এর সবাইকে আগামী দিনের শুভেচ্ছা।




‹ জীবনটা একটা হাওয়াই মিঠাই
উপরে




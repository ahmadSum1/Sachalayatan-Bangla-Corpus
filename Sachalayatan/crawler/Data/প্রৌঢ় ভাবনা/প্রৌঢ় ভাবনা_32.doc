পুরাণকথা, পর্ব-১০ (স্বর্গোদ্যানের খোঁজে)




সপ্তদ্বীপ - বসুমতী
পুরাণ ঘেঁটে পাওয়া যায়, আদিতে পৃথিবী (আর্থ) সাতটি অঞ্চলে বিভক্ত ছিল। এগুলো হলো (১) জম্বুদ্বীপ, (২) লাক্ষাদ্বীপ, (৩) শ্যামলীদ্বীপ, (৪) কুশদ্বীপ, (৫) ক্রৌঞ্চদ্বীপ, (৬) শ্বকদ্বীপ ও (৭) পুষ্করদ্বীপ। 
এগুলি আবার সাতটি সাগর দ্বারা বেষ্টিত ছিল। সাগরগুলো আবার এক একটি এক এক ধরনের পদার্থ দ্বারা পরিপূর্ণ ছিল, যেমন লবনাক্ত জল,  ইক্ষুরস, সুরা, ঘি, দধি, দুগ্ধ এবং জল।
জম্বুদ্বীপ আবার সুদর্শন দ্বীপ নামেও পরিচিত ছিল। বলা হয় জম্বুদ্বীপ নামটি এসেছে জম্বুল (কালোজাম) গাছের নাম থেকে।
বিষ্ণুপুরাণে বলা হয়েছে, এই গাছের ফল ছিল হাতির ন্যায় বৃহদাকার। সেই পাকা ফল গাছ থেকে পাহাড়ের উপর পড়ে তার রস থেকেই জম্বু নদীর উৎপত্তি।
মার্কন্ডেয় পুরাণ অনুসারে জম্বুদ্বীপের উত্তর ও দক্ষিণ দিক ছিল নিচু ও অপ্রশস্ত। আর মধ্য ভাগ ছিল উঁচু ও বিস্তৃত। এই উঁচু ও বিস্তৃত অংশেই ছিল মেরু পর্বতের অবস্থান। মেরু পর্বতের ঠিক মধ্যিখানেই ছিল, ইলাবৃতবর্ষ। সুমেরুর পূর্বে ভদ্রাশ্ববর্ষ (চীনদেশ), পশ্চিমে কেতুমালাবর্ষ এবং দক্ষিণে ভারতবর্ষ। আবার তদ্দক্ষিণে হরিবর্ষ এবং উত্তরে কামাকবর্ষ। আরও উত্তরে হিরণ্ময়বর্ষ এবং তার পরে উত্তর কুরুবর্ষ। 
আবার পুরাণের প্রাজ্ঞ ব্যাখ্যাকারগণ বলেছেন, "ভারতের উত্তরে হিমালয়। হিমালয়ের উত্তরে হেমকূট, তার দক্ষিণে কিম্পুরুষবর্ষ। হেমকূটের উত্তরে হরিবর্ষ। হরিবর্ষের উত্তর সীমা, নিষধ পর্ব্বত। নিষধের উত্তরে 'ইলাবৃতবর্ষ'। ইলাবৃতের উত্তরসীমা, নীলাচল। এই ইলাবৃতবর্ষ, এখনকার মধ্য এশিয়ার অন্তর্গত। আধুনিক পামির, পূর্ব তুর্কীস্থান, ইলাবৃতবর্ষের অন্তর্গত। এই ইলাবৃতবর্ষই হচ্ছে স্বর্গ।
পূরাকালে এই 'ইলাবৃতবর্ষ' অতি সম্বৃদ্ধ স্থান ছিলো। পরে নানা প্রাকৃতিক দুর্যোগে নদনদী শুকিয়ে তথাকার সভ্যতা লুপ্ত হয়। আরও একটি কারণ, তেত্রিশ কোটি দেবতা! অর্থাৎ স্বর্গ অত্যন্ত জনাকীর্ণ অঞ্চলে পরিণত হয়েছিলো।  অতএব ভারতবর্ষে আগমন। দেবগণ আধুনিক তুর্কিস্থান থেকে কাশ্মীরের পথে পাঞ্জাব হয়ে বিন্ধ্যাচলের উত্তরপ্রদেশ দখল করেন। তারপর বিন্ধ্যের দক্ষিণেও অগ্রসর হন। তাঁরা আস্তে আস্তে সারা ভারতবর্ষেই ছড়িয়ে পড়েছিলেন। যেমন, ইলাবৃতবর্ষ, কাশ্মীর, বিন্ধ্যোত্তর ভারত এবং দক্ষিণাপথ পর্যায়ক্রমে স্বর্গ, অন্তরীক্ষ, মর্ত্য, পাতাল নামে পরিচিত। ভারতীয়দের পূর্বপুরুষেরা প্রথমে কাশ্মীর বা অন্তরীক্ষে এসে বাস করেন তাই তার অপর নাম, পিতৃলোক।
এই মেরু পর্বতের উপরিভাগেই ছিল ব্রহ্মার রাজ্য ব্রহ্মপুরী। এই ব্রহ্মপুরী, আকাশগঙ্গা নামে একটি নদী দ্বারা পরিবেষ্টিত ছিল।

আকাশগঙ্গার উৎপত্তি হয়েছিল প্রভু বিষ্ণুর পদতল থেকে। আবার এও বলা হয় স্বর্গ থেকেই আকাশগঙ্গার উৎপত্তি। 

পরবর্তীতে আকাশগঙ্গা চারটি শাখায় বিভক্ত হয়ে পূর্ব দিকে সীতা, পশ্চিমে চক্ষু, উত্তরে ভদ্রা এবং দক্ষিণে অলকানন্দা নাম ধারণ করে ভারতবর্ষে প্রবেশ করে।

প্রসঙ্গক্রমে এখানে আব্রাহামিক ধর্মমতের একটি বিষয় উল্লেখের লোভ সম্বরন করতে পারলাম না। এই অংশটি হিব্রু বাইবেলের 'তোরাহ' ('তাওরাত') অংশ থেকে উদ্ধৃত।

"এবং মহাপ্রভু ঈশ্বর ইডেনের পূর্বদিকে একটি উদ্যান সৃজন করিলেন এবং সেখানে তিনি মনুষ্যটিকে অবস্থিত করিলেন যাঁহাকে তিনি সৃষ্টি করিয়াছেন (আদিপুস্তক বা জেনেসিস ২:৮)। এবং ইডেন হইতে একটি নদী ঐ উদ্যানে জলসিঞ্চনের জন্য প্রবাহিত হইল। সেখান হইতে নদীটি চারটি ধারায় বিভক্ত হইয়া প্রথম ধারাটি 'পিসন' নাম ধারণ করিয়া, উত্তম স্বর্ণ, ডিলিয়াম ও অনিক্স পাথর সম্বৃদ্ধ  সমগ্র 'হাবিলাহ' অঞ্চলকে বিধৌত করে। দ্বিতীয় ধারাটি 'গিহন' নাম ধারণ করিয়া একই রকম ভাবে সমগ্র ইথিওপিয়াকে জল দান করে। তৃতীয় ধারাটি টাইগ্রিস নামে পূর্ব আসিরিয়ার দিকে প্রবাহিত হয় এবং চতুর্থ ধারাটি হইল ইউফ্রেটিস (আদিপুস্তক ২: ১০-১৪)।"
এবার দেখা যাক, ইসলাম কি বলে,
ছহীহ হাদীস মুসলিম শরীফ থেকে উদ্ধৃত,
৹ মালিক ইবন সা, সা, আ(রা) থেকে বর্ণিত, তিনি তাঁর গোত্রের এক ব্যক্তি থেকে বর্ণনা করেন। তিনি বলেন, আল্লাহর নবী সাল্লাল্লাহু আলাইহি ওয়াসাল্লাম বলেছেন :.............এরপর আল্লাহর নবী সাল্লাল্লাহু আলাইহি ওয়াসল্লাম বর্ণনা করেছেন যে, তিনি সিদরাতুল মুনতাহা (অথবা জান্নাতের)-র পাদদেশ থেকে চারটি প্রবহমান ঝর্ণাধারা দেখতে পেলেন। এর দুটি অভ্যন্তরে আর দুটি বাইরের দিকে প্রবাহিত। আমি জিজ্ঞেস করলাম, হে ভাই জিবরীল, এ ঝর্ণাধারাগুলোর তাৎপর্য কি? তিনি বললেন, অভ্যন্তরের নহর দুটি হচ্ছে জান্নাতের (একটি দুধের অপরটি মধুর)। আর বাইরের দুটি হলো, (ইরাকের) ফোরাত নদী ও (মিশরের) নীলনদ। অতঃপর আমার সম্মুখে 'বাইতুল মামুর'কে উন্মুক্ত করে তুলে ধরা হলো। 
হাদীস নং -  ৩২৪ এর অংশ বিশেষ, সহীহ মুসলিম, ১ম খন্ড। বাংলাদেশ ইসলামিক সেন্টার, কাঁটাবন মসজিদ ক্যাম্পাস, নিউ এলিফ্যান্ট রোড, ঢাকা-১০০০ কতৃক প্রকাশিত।
৹ আনাস ইবন মালিক (র) থেকে বর্ণিত। রাসূলুল্লাহ সাল্লাল্লাহু আলাইহি ওয়াসাল্লাম (তাঁর মিরাজ সম্পর্কে বলেন : আমার কাছে বোরাক আনা হলো। .....................অতঃপর তিনি (জিবরীল আ) আমাকে সঙ্গে নিয়ে 'সিদরাতুল মুনতাহা' পর্যন্ত পৌঁছলেন। (সীমান্তের মধ্যে কুলবৃক্ষ) দেখলাম উক্ত বৃক্ষের পাতা হচ্ছে হাতির কানের মতো বৃহৎ এবং ফল হচ্ছে বড় বড় মটকীর মতো ও পুরু। এমন অরূপ রংএ তা আবৃত, আল্লাহর কোন সৃষ্ট প্রাণীর পক্ষে এর সৌন্দর্য বর্ণনা করা সম্ভব নয়। 
হাদীস নং - ৩১৯ এর অংশ বিশেষ,সহীহ মুসলিম, ১ম খন্ড। বাংলাদেশ ইসলামিক সেন্টার, কাঁটাবন মসজিদ ক্যাম্পাস, নিউ এলিফ্যান্ট রোড, ঢাকা-১০০০ কতৃক প্রকাশিত।
স্বর্গোদ্যানের অবস্থান নির্ণয় করতে গিয়ে আমেরিকার শিকাগো ইউনিভার্সিটির আর্কিওলজিস্ট জেমস হেনরি ব্রেস্টেড, তাঁর 'এনসিয়েন্ট রেকর্ডস অফ ইজিপ্ট' (১৯০৬ সালে প্রকাশিত) বইতে 'ফার্টাইল ক্রিসেন্ট' নামে একটি অর্ধচন্দ্রাকার উর্বর ভূখন্ডের উল্লেখ করেছেন, যা কিনা টাইগ্রিস, ইউফ্রেটিস বিধৌত মেসোপটোমিয়াকেই নির্দেশ করে। 

আর 'পিসন' ও 'গিহন' নদী দুটির বিষয়ে বলা হয়, কালের গর্ভে নদী দুটি বিলীন হয়ে গেছে। আবার অনেকেরই ধারনা, এই নদী দুটি হচ্ছে, মিশরের 'নীল' ও ভারতবর্ষের 'গঙ্গা'। 

এই 'ফার্টাইল ক্রিসেন্ট' ভূখন্ডটি 'উরুক পিরিয়ড'এ নগর সভ্যতার উন্মেসে বিরাট ভূমিকা রেখেছিল। সম্ভবত সে কারনেই ঐ সময়কে 'সভ্যতার শৈশবাবস্থা' বলেও চিহ্নিত করা হয়ে থাকে। 

উরুক (হিব্রু - এরেখ), ছিল সুমের(পরবর্তীতে ব্যাবিলনিয়া) রাজ্যের একটি প্রাচীণ নগর। সুমের এর অবস্থান ছিল, ইউফ্রেটিস নদীর বর্তমান অবস্থানের পূর্ব দিকে।

সুমেরিয়ান মিথ ও সাহিত্য অনুসারে রাজা এনমার্কর উরুক নগর প্রতিষ্ঠা করেন। 'এনমর্কর এন্ড দ্য লর্ড অব আরাটা' কাব্যগাঁথায় পাওয়া যায়, রাজা এনমার্কর, দেবী ইনান্নার উদ্দেশ্যে উরুক নগরীতে 'এন্না টেম্পল' (হাউস অব হেভেনস) নির্মান করেন।

(উরুক পিরিয়ড : খ্রী: পূ: ৪০০০ থেকে খ্রী: পূ: ২৯০০)।

পুরাণের মিথের সাথে কিছুটা মিল থাকার কারনে এত কথা লিখলাম।

পুরাণকথায় ফিরে যাই,

ভারতবর্ষের পূর্ব দিকে বাস করতো 'কিরাত'এরা আর পশ্চিমে 'যবন'এরা।

এই পৃথিবী আবার ভূ-অভ্যন্তরে সাতটি অঞ্চলে বিভক্ত। (১) অতল - ময়পুত্র মহামায়ার রাজত্ব, (২) বিতল - হাটকেশ্বর হর , (৩) নিতল - বৈরোচন বলি, (৪) সুতল - অঙ্গ-বঙ্গ, কলিঙ্গ, (৫) তলাতল - ময় ত্রিপুরাধিপতি, (৬) রসাতল - দানবজাতি ও (৭) পাতাল - নাগজাতি। পুরাণের প্রাজ্ঞ ব্যাখ্যাকারগণ এমনটাই বলেছেন।

পুরাণ কাহিনী লিখতে গেলে এক জনমে শেষ হবেনা। এক মহাপুরাণই আছে ১৮টা। এর সম্মিলিত শ্লোকের সংখ্যা সাত লক্ষাধিক। আরও আছে, উপ পুরাণ, স্থল পুরাণ, কূল পুরাণ। আবারও আছে, বৌদ্ধপুরাণ, জৈনপূরাণ। তাছাড়া অতসব আমার জানাও নেই। আমার এ সীমাবদ্ধতা ক্ষমাসুন্দর দৃষ্টিতে দেখবেন, আশাকরি। তাই পুরাণকথার এখানেই ইতি টানছি। ধন্যবাদ সকলকে, আমাকে উৎসাহ যোগানোর জন্য।

পুরাণকথা, পর্ব-৯
"ঝাঁপি খুলে একটি পুরাতন নোটবই পেলুম। তখনকার দিনে আমাদের দেশে ইন্টারনেটের সুবিধা ছিলনা। বই-পুস্তক ঘেঁটেই যা কিছু পাওয়া। কখন, কোথায়, কিভাবে এগুলো পেয়েছিলাম তা আর এখন মনে করতে পারিনা। তাই সূত্র জনাতে পারবোনা। ক্ষমা করবেন।"




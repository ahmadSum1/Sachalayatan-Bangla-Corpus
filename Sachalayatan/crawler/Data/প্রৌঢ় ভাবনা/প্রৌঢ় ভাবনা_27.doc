মন চলো যাই ভ্রমণে



কদিন ধরে মনটা বড়ই বিক্ষিপ্ত। তা মনের আর কি দোষ। বয়স হয়েছে, শারীরিক সামর্থ্যও কমে এসেছে। নানা রকম ব্যাধি, শরীর-মন দুটোকেই কাবু করে ফেলতে চাইছে। 
স্বাস্থ্যগত কারণে কদিন তো বাড়ি থেকেই বের হওয়া হয়নি। কি আর করা, সারা দিনমান শুধু টিভি রিমোট টিপে টিপে এ চ্যানেল ও চ্যানেল করছি। তা সব খানেই একই কথা। সড়ক দূর্ঘটনায় অত জনের মৃত্যু, এতজন আহত। ঈদের আগে ট্রেন, বাসের অগ্রীম টিকিট দেওয়া শুরু হয়েছে। যাত্রীদের অভিযোগ, শুরুর দিন থেকেই টিকিট পাওয়া যাচ্ছেনা। আর বাঁকা পথে পাওয়া গেলেও তা চড়া দাম। আর আছে পদ্মা সেতু সক্রান্ত আলোচনা। এই হচ্ছে হবে, সরকারপক্ষ এমনটাই বলছেন। বিরোধীরা বলছেন, সরকারী দল পদ্মা সেতু খেয়ে ফেলেছেন। বিশেষজ্ঞরা একেকজন একেক রকম হিসাব দেখাচ্ছেন, সত্যমিথ্যা বোঝার ক্ষমতা আমার নেই। আর আমাদের সেই কালোবিড়াল খ্যাত দফতর বিহীন মন্ত্রীর বোধগম্য হচ্ছেনা, নির্বাচন প্রক্রিয়া নিয়ে প্রধান মন্ত্রীর দেওয়া সুন্দর প্রস্তাবটি কেন যে বিরোধীদল আমলে নিচ্ছেন না।
না, রাজনৈতিক বিষয় নিয়ে লিখতে বসিনি। প্রাসঙ্গিক ভাবে এসে পড়লো তাই একটু আরকি।
বলছিলাম, মনটা বলছে, চলো কোথাও বেরিয়ে পড়ি। কোথায় ? কোন ভুবনে ? যেখানেই হোক কোনখানে অথবা নিরুদ্দেশে।
কোথায় জানি পড়েছিলাম, আমাদের বিশিষ্ট কথা সাহিত্যিক তারাশঙ্কর বন্দ্যোপাধ্যায়ের নাকি ঝোলা কাধে বেরিয়ে পড়ার বাতিক ছিলো। সে কথাই না হয় বলি।
বাড়ি থেকে বেড়িয়ে পড়লেন ঝোলা ঘাড়ে। তাতে আছে বড় জোর এক প্রস্থ কাপড়। উঠে পড়লেন ট্রেনে অথবা মটর বাসে। তারপর যেখানে মন চাইলো, নেমে পড়লেন। খুঁজে পেতে কোন গ্রাম্য বাজার এলাকায় গিয়ে মুদি দোকানদারের সাথে আলাপ জমিয়ে নিলেন। নতুন কিছু জানার চেষ্টা করলেন গ্রামের মানুষগুলোর জীবন সম্পর্কে। হয়তো পেয়েও গেলেন লেখার কোন বিষয়। 
দোকান থেকে গুড়-মুড়ি কিনে অথবা ময়রার দোকান থেকে মন্ডা মিঠাই খেয়ে সে বেলার মতো পেট পুজো করলেন। ধীরে সুস্থে লেগে পড়লেন মূল আহারের ব্যবস্থায়। তিনি আবার কোন গৃহস্ত বাড়িতে পাত পাততেন না। দোকান থেকে মাটির হাড়ি, মালসা, চাল-ডাল, তেল-নুন-মসলা কিনে ঝোলায় পুরে চললেন গ্রামের বাইরে নিরিবিলি কোন জায়গায়। কোন পুকুর অথবা টিউবকলের ধারে গাছতলায় ঝোলা নামিয়ে শুকনো পাতা, ডালপালা যোগাড় করলেন। আর মাটির ঢ্যালা দিয়ে উনুন বানিয়ে নিলেন। পুকুর অথবা টিউবকল থেকে হাড়ি-মালসা, চাল-ডাল ধুয়ে নিয়ে উনুন জ্বালিয়ে মালসায় তেলের ছিটা দিয়ে লঙ্কা ভেজে নিলেন। হাড়িতে চাল-ডাল আর পরিমান মতো পানি দিয়ে তাতে তেল-নুন-ঝাল-মসলা দিয়ে চড়িয়ে দিলেন উনুনে। গাছের একটা ছোট্ট ডাল ভেঙ্গে নিয়ে তা দিয়ে মাঝে মধ্যে হাড়ির মধ্যে নেড়ে চেড়ে দিলেন। উনুনের আঁচও একটু নাড়িয়ে উসকে দিলেন। তারপর যখন দেখতে পেলেন, ঠিক মতো ফুট খেয়েছে, তখন তাতে লঙ্কা ভাজা দিয়ে একটু নেড়ে চেড়ে নামিয়ে নিলেন।। 
তখনকার দিনে গ্রামদেশে কলাগাছের অভাব ছিলোনা। দুটো কলাপাতা ছিঁড়ে এনে একটু জল ছিটিয়ে ধুয়ে নিয়ে তার উপর হাড়ি উপুড় করে সবটা ঢেলে দিলেন। এবার ডান হাত দিয়ে একটু একটু নাড়াচাড়া আর বাঁ হাত দিয়ে হাওয়া করা খিচুড়ি ঠান্ডা হবার জন্যে। তাকিয়ে দেখেন, আশপাশে দু-চারটে কাক, শালিকতো বটেই সাথে গাঁয়ের কয়েকটা অনাহারী নেড়ী কুত্তাও জড় হয়ে গেছে। মনে মনে বলেন, হবে হবে সবারই হবে, একটু রস। এবার ধীরে সুস্থে আরাম করে খেয়ে নিলেন। খাওয়া শেষে যে টুকু অবশিষ্ট তা আশপাশের কাক-শালিক আর কুকুরগুলোকে দিয়ে দিতেন। দিনান্তে ঐ একবারই খেতেন। খাওয়া শেষে ওখানেই ঘাসের উপর একটু জিরিয়ে নিতেন।
আর চলে আসবার সময় ঢ্যালা মেরে হাড়ি-পাতিল গুলো ভেঙ্গে ফেলতেন, ওহে মন চলো আবার নতুন কোনো ঠায়। আর সে সময়ই হয়তো বা অনুভব করতেন, "জীবন এত ছোট্ট ক্যানে।"
তিনি বলতেন,'চড়ুইভাতি কি শুধু দঙ্গলে হয় ? জঙ্গলে একলা হয়না ? হয়তো। আর তাতে নিজেকে অনেকখানি যেন চিনে নেওয়া যায়।
বড় শখ ছিলো, কোনদিন আমিও এমন করে বেরিয়ে পড়বো, নিরুদ্দেশের পথে। কোন নির্জনে একা একাই চড়ুইভাতি করবো। তাঁর মতো করে রান্না করে খাবো। হা, কপাল, এ যুগে আমি যে সাহেব, বুঝে গেছি আমায় দিয়ে তা হবার নয়। তাইতো মনে মনে মনকলা খাই।


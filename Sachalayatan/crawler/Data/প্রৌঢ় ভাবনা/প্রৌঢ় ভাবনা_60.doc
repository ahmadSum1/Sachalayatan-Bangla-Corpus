পুরাণকথা, পর্ব-২



পুরাণের প্রাজ্ঞ দূরদৃষ্টিসম্পন্ন ব্যাখ্যাকারগণ বলেছেন, স্বর্গরাজ্যের যিনি রাজা বা পালক হতেন তাঁকে বলা হত ইন্দ্র। 
এই স্বর্গের দেবতাদের সঙ্গে অসুরদের যুদ্ধবিগ্রহ লেগেই থাকতো। অথচ পরিচয়ের দিক দিয়ে দেবতা আর অসুরগণ ছিলেন বৈমাত্রেয় ভাই। 
ঋষি কশ্যপের এক পত্নীর নাম ছিল অদিতি। এঁর গর্ভে জন্মেছিলেন ব্রহ্মা, বিষ্ণু, সূর্য্য, ইন্দ্র এবং আরও কেউ কেউ। এঁরা পরিচিত ছিলেন দেবতা হিসাবে। এদেরকে সুর বা সুন্দর হিসাবেই চিহ্নিত করা হয়েছে।
কশ্যপ আরও এজনকে পত্নীরূপে বরণ করেছিলেন তাঁর নাম ছিল দিতি। এই দিতির গর্ভজাত সন্তানদেরই বলা হয় অসুর। এই অসুরদের গোষ্ঠীকে সর্বত্র অসুন্দর ও দুর্দান্ত প্রকৃতির সর্বনাশা হিসাবে চিহ্নিত করা হয়েছে। 
এই বৈমাত্রেয় ভাইদের সম্পর্কটা আদৌ ভাল ছিলনা। দেবতারা আগে জন্মেছিলেন। বয়োজ্যেষ্ঠ হিসাবে তাঁরা স্বর্গ নামক সুন্দর স্থানটি দখল করে নিজেদের রাজ্য স্থাপন করেছিলেন। বৈমাত্রেয় ভাতৃগোষ্ঠী অসুরদের তাঁরা মোটেই সহ্য করতে পারেননি। অতএব, নিজেদের প্রবল শক্তির দ্বারা বৈমাত্রেয় ভাইদের তাঁরা স্বর্গ থেকে বিতাড়িত করেছিলেন।
অসুররা বাধ্য হয়েই চলে গিয়েছিলেন `‌‌‌‌‌‌‌‌‌‌‌‌‌‌‌‌মন্দ্' নামক রাজ্যে। ‌‌`মন্দ্' রাজ্য স্বর্গ থেকে কিছুটা নিকৃষ্ট প্রকৃতির ছিল। এ কারনে  প্রায়ই স্বর্গ এবং মন্দ্ এর ভিতর যুদ্ধবিগ্রহ লেগেই থাকতো। অনেক সময়ই অসুররা যুদ্ধে জয়ী হয়ে স্বর্গে নিজেদের দখল কায়েম রাখতেন। 
স্বর্গের দেবতাদের জ্যেষ্ঠ ভ্রাতা ব্রহ্মা বাস করতেন মেরু পর্বত অতিক্রম করে সেই উত্তর কুরুবর্ষে। যাকে সবাই ব্রহ্মলোক বলেই জানতো। আধুনিক কালে সেই কুরুবর্ষ বা ব্রহ্মলোক এখন রাশিয়ার সাইবেরিয়া অঞ্চলে যেখানে বছরে ছ‌‌‌`মাস দিন এবং ছ`মাস রাত্রি বিরাজ করে।
এই ব্রহ্মাকে দেব, মানব, প্রাণীর সৃষ্টিকর্তা বলা হয়েছে। এটি নিশ্চয় ইতিবৃত্তের বিকৃতি। তিনি নিজেই যেহেতু একজনের গর্ভজাত সন্তান সেহেতু তিনি এই প্রাণজগতের স্রষ্টা হতে পারেননা। ব্রহ্মার জ্ঞান এবং দূরদর্শিতার জন্যই তাঁকে সৃষ্টিকর্তা বলে একটি আবরণ টেনে দেওয়া হয়েছে। 
"ঝাঁপি খুলে পুরোনো দিনের একটা নোটবই পেলাম। তখনকার দিনে আমাদের দেশে ইন্টারনেটের সুবিধা ছিলনা। বইপুস্তক ঘেঁটেই যা কিছু পাওয়া। কখন কোথায় কিভাবে এগুলো পেয়েছিলাম আজ আর তা মনে করতে পারিনা। কেউ সূত্র জানতে চাইলে তাই তা দিতে পারবোনা, ক্ষমা করবেন।"
পুরাণকথা, পর্ব-১
http://www.sachalayatan.com/node/41739
চলবে ?
প্রৌঢ়ভাবনা


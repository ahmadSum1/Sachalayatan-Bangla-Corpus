.................যেন থাকে দুধেভাতে



আজ বড় ছেলেটা ঢাকা ছেড়ে গেল। হ্যাঁ মনটাতো খারাপ বটেই। ছেলেটা আমেরিকার অ্যামহার্স্ট লিবারাল আর্টস কলেজে পড়ে। এবছর ফাইনাল ইয়ার। 
অ্যামহার্স্টে যাবার আগে সে ঢাকা বিশ্ববিদ্যালয়ের আই,বি,এ, তে ভর্তি হয়েছিল। মাস কয়েক ক্লাশও করেছে। 
অ্যামহার্স্টের স্কলারশিপটি যখন পেল, ওর মা তাকে কিছুতেই যেতে দেবেনা। তার কথা, আই,বি,এ, থেকে পাশ করে বেরোলেই মোটামুটি ভাল একটা চাকরি পাওয়া যাবে। আমরা একসাথেই থাকতে পারবো। বিদেশে গেলে ছেলে আমার পর হয়ে যাবে। 
আত্মীয়স্বজন, বন্ধুবান্ধব সবাই বোঝালো, 'এমন সুযোগ জীবনে বার বার আসেনা। টিউশন, থাকাখাওয়া এমনকি হাতখরচাটি পর্যন্ত্য কলেজ কতৃপক্ষ দেবে। তাছাড়া ছেলেটাও যেতে আগ্রহী। তোমরা আর অমত করোনা।'
বিত্তের দিক থেকে আমরা মধ্যম শ্রেণীর। আর মানসিকতায় টিপিক্যাল মধ্যবিত্ত। সুতরাং আমাদের জন্য এটা একটা বিশেষ সুযোগতো বটেই।
ছেলের উন্নত ভবিষ্যৎ ভাবনায় শেষপর্যন্ত্য ওর মা রাজী হল। যাবার প্রস্তুতি শুরু হল। প্রথামত ভিসার জন্য আবেদন করা হল। কয়েকটা দিন আমাদের খুব উৎকন্ঠায় কাটলো। শেষ পর্যন্ত পাঁচ বছর মেয়াদী ভিসা পাওয়া গেল। আত্মীয়স্বজনেরা অভিনন্দন জানালো। ছেলেটাকে দাওয়াত করে খাওয়ালো। কেউ কেউ উপহারও দিল। কিন্তু ছেলেটার মা'য়ের মনে একটুও সুখ নেই। কথায় কথায় শুধু কান্নাকাটি করে। সবাই ওকে বোঝাতে লাগলো, 'ছোট ছেলে, তুমি যদি এরকম কর তাহলে ওর মনটা খারাপ হয়ে যাবেনা।বরং ওকে খুশিমনে বিদায় দাও'। অবশেষে একদিন ছেলেটার যাবার দিনটি এল। অনেক বেদনা মনে চেপে ছেলেটাকে বিদায় দেওয়া হল।
প্রথম প্রথম ওর মা প্রায় রাতেই গুমরে গুমরে কাঁদতো। বোঝাবার চেষ্টা করলে বলতো, 'মায়ের মনের কষ্টটা তোমরা কেউ বুঝবেনা।' আমাদের জীবনে কেমন একটা বিষন্নতা নেমে এল। ছোট ছেলেটাও প্রায়শই মনমরা হয়ে থাকে। ওর এখন আর কোন সঙ্গী নেই। ওর কষ্টটা বুকে বড্ড বেঁধে। 
আমার মা, দুই ছেলে, স্বামী-স্ত্রী এবং কাজের বুয়াকে নিয়ে আমরা ভালইতো ছিলাম। আনন্দেই ছিলাম। হঠাৎই কেমন যেন ছন্দপতন। একসময় সবাই পরিস্থিতির সাথে নিজেদেরকে মানিয়ে নিলাম। 
ছেলেটা প্রতি বছর ছুটিতে বাড়ি আসে।  আসবার কয়েকদিন আগে থেকেই  ওর মায়ের কত প্রস্তুতি। অফিস থেকে দু-তিন দিনের ছুটি নেবে। বাজার থেকে এটা সেটা কিনে আনবে। ছেলেটা এটা ওটা খেতে পছন্দ করে। ওখানে ওর খাওয়ার কত কষ্ট। 
আসবার দিনে ওর মায়ের ব্যস্ততা বেড়ে যায়।কয়েক ঘন্টা আগে থেকেই শুরু হয় এয়ারপোর্টে যাবার প্রস্তুতি। যানজটে আটকে পড়ার ভয়ে আগেভাগেই এয়ারপোর্টের উদ্দেশ্যে রওনা হয়ে ঘন্টাখানেক আগেই এয়ারপোর্টে পৌঁছে যাওয়া। দুর থেকে ইমিগ্রেশনের লাইনে ছেলেটাকে দেখতে পাওয়া মাত্রই তার সেকি উচ্ছাস। আশপাশের লোকজনের অভিব্যক্তিতে আমি কখনও সখনও বিব্রত হলেও তার সেদিকে কোন ভ্রুক্ষেপ নেই। তাকে নাগালের মধ্যে পাওয়া মাত্রই তাকে জড়িয়ে ধরে কতযে কথা। আর দুচোখ বেয়ে গড়িয়ে পড়ছে আনন্দাশ্রু। প্রায় তিনটি বছর ধরে এমনটিই চলছে। তবে এই কবছরে ছেলেটা চলে যাবার সময় কখনও তার মা তাকে বিদায় দিতে এয়ারপোর্টে যায়নি। 
এবার যাবার কয়েকদিন আগে থেকেই মা-ছেলেতে বাহাস শুরু হয়েছে। মা এর কথা, পাশ করে দেশে ফিরে আসতে হবে। আর ছেলে তার মাকে বোঝাবার চেষ্টা করছে যে উচ্চতর শিক্ষার জন্য আরেকটি স্কলারশিপের চেষ্টা করবে। না পেলে কিছুদিন চাকরি করে আবার লেখাপড়া শুরু করবে। এখানে ফিরে আসলেতো তেমন ভাল চাকরি পাওয়া যাবেনা। তাছাড়া এখানকার যানজট, নিরাপত্তাহীনতা ইত্যাদি বেশ কিছু বিষয়ে পার্থক্যটা তার চোখে পড়েছে। এসব কারনে ছেলে তার মাকে এখনই কোন কথা দিতে পারছেনা। মা ও নাছোড়বান্দা। কদিন ধরে এই চলল। যাবার দিন ছেলেটা ওর মাকে জড়িয়ে ধরে ধরা গলায় বলে গেল, "বিদেশে আমারকি মন খারাপ হয়না, তোমাদেরকে কি আমি মিস করিনা। দেশের অবস্থা একটু ভাল হলে, সুযোগ সুবিধা তৈরি হলে নিশ্চয় ফিরে আসবো।" 
আর আমি ভাবছি, এই প্রজন্মটাও নিশ্চয় তাদের দেশটাকে ভালবাসে। মা-বাবা, ভাই-বোন, আত্মীয়স্বজনদের মাঝেই থাকতে চায়। কিন্তু আমরা তাদেরকে উপযুক্ত কাজের নিশ্চয়তা, পরিবেশ, সুযোগসুবিধা ইত্যাদি দিতে ব্যর্থ হয়েছি। এ ব্যর্থতা আমার। তাই তাদেরকে পরবাসী হয়ে যেতে দেখছি। তারপর আরও পরে একদিন পরও হয়ে যাচ্ছে। এটাই বোধহয় বর্তমান সময়ের নির্মম বাস্তবতা। 
লেখাটা সম্ভবত তেমন কিছু হয়নি। মনটা বড়ই বিষন্ন। তাই মনে যা এল লিখে ফেললাম। পছন্দ না হলে নিজগুনে ক্ষমা করবেন।
লিখেছি : প্রৌঢ়ভাবনা


কেমন যেন সব পাল্টে গেল!



চল্লিশ বছরেরও কিছু বেশি সময় ধরে দেখছি, ধীরে ধীরে কখনওবা অতি দ্রুতই অনেক কিছুই কেমন যেন পাল্টে গেল! তখন দেখেছি, ঢোলা পাজামা ও ইস্তিরিবিহীন পাঞ্জাবী পরা, পায়ে সাধারন মানের স্যান্ডেল, প্রত্যয়ে দৃঢ়, লক্ষ্যে অবিচল, কথায় ও কাজে সমন্বিত, নৈতিকতায় সম্বৃদ্ধ, সৎ ও সত্যবাদী, উন্নতশির একদল যুবক যাঁরা তখন ছাত্রনেতা। তাঁদের উচ্চারনে ছিল দৃঢ়তা, কর্মে ছিল প্রেরনা, সাধারন মানুষের আস্থাভাজন। সত্যিই তাঁরা দেশের মানুষের কল্যান চেয়েছিলেন।  
জাতির ঐক্যবদ্ধ প্রচেষ্টায় অনেক ত্যাগ ও বিশ্বাসের দৃঢ়তায় স্বাধীনতা অর্জিত হল। কিছুদিন চলল মত ও পথের ভিন্নতা। তারপর সেই নৃশংস হত্যাযজ্ঞ। বড় ধরনের ছন্দপতন। অনেক কিছুরই পরিবর্তন হল। পরিবর্তন এল চিন্তায় ও মননে, রাষ্ট্রব্যাবস্থায়। পার হল কিছু নিরুত্তাপ সময়। 
কখনও সখনও কারও সাথে দেখা হলে কুশল বিনিময় হত। কিছুকাল পরে হঠাৎই কাউকে কাউকে দেখলাম স্যুট-টাই পরে মাঝারি মানের গাড়িতে চড়ে বেড়াতে। দেখলাম টেলিভিসনের কোন চ্যানেলে। তারপর একদিন দেখলাম এমন একটি দলের প্রার্থী হয়ে ভোট চাইতে যে দলের আদর্শের সাথে তাঁর চিরবৈরিতা। 
একদিন আরও অবাক হয়ে দেখলাম সরকারি পুলের পতাকাশোভিত গাড়িতে । ততদিনে জেনেছি, এদের কেউ বেসরকারি ব্যাংকের পরিচালক, কেউ ইন্স্যুরেন্স কোম্পানির মালিক, কেউবা বড় ঠিকাদার। জনমানুষের ধারনা তাঁদের অনেকেই অনেকদিন আগেই সততা  বিসর্জন দিয়েছেন। কখনও দেখা হলে অপরিচিতের মত ব্যবহার পেয়েছি। পরিচয় দিলেও স্মরণ করতে পারেননি সঠিকভাবে। আমার মতো আপনারাও অনেককিছু পাল্টে যেতে দেখেছেন নিশ্চয়। 
সময়ের সাথে সবই পাল্টে যায়। কিন্তু এ পাল্টে যাওয়া যে উল্টোদিকে!
 লিখেছি : প্রৌঢ়ভাবনা


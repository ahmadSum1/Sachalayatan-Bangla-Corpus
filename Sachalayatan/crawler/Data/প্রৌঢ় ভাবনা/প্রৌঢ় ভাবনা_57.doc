ধর্মসার- (১) লাও-ৎসু ও 'তাও'



ধর্মপ্রচার নয়, বিভিন্ন ধর্ম সম্পর্কে যৎসামান্য জানার প্রচেষ্টা মাত্র।

সাধারণ ভাবে বলা হয় লাও-ৎসু 'ঝু' রাজবংশের দক্ষিণাঞ্চলীয় রাজ্য 'চু' এর অধিবাসী ছিলেন। তিনি 'ঝু' রাজদরবারের মহাফেজখানার দস্তাবেজ রক্ষক হিসাবে নিয়োজিত ছিলেন। তাঁর জন্ম বিষয়ে সুনির্দিষ্ট কোন দিন তারিখের উল্লেখ পাওয়া যায়না। লাও-ৎসুর ঐতিহাসিক অস্তিত্ব নিয়েও বিতর্ক আছে। অনেকের মতে এটি একটি পৌরাণিক (কাল্পনিক) চরিত্র।      
লাও-ৎসু কিন্তু 'তাও' ধর্মের প্রবর্তক নন। তাঁর জন্মের বহু পূর্ব থেকেই চীনদেশে এই ধর্ম বিদ্যমান ছিল। তিনি শুধু তাঁর সময়ে প্রচলিত চিন্তা ভাবনাকে নিজের ভাবধারায় সাজিয়ে একখানি গ্রন্থ সংকলন করেন। তিনি এই গ্রন্থের নাম দেন 'তাও-তে-চিঙ' বা 'ডাও-ডে-জিঙ'। এই গ্রন্থের প্রকৃত গ্রন্থকতৃত্ব ও রচনাকাল নিয়েও অদ্যাবধি বিতর্ক বিদ্যমান।
তবে 'তাও' সম্বন্ধীয় পদমালা এবং এর আধ্যাত্বিক ধারনা চৈনিক সমাজের প্রায় সর্ব স্তরেই অনুপ্রেরণা যুগিয়েছিলো।
'তাও' শব্দটি একটি সুন্দর অর্থব্যঞ্জক। যার সাহায্যে আদি বা লক্ষে পৌঁছানো যায়, সেই পথ বা মার্গকে 'তাও' বলে। 

লাও-ৎসু যে মত ব্যক্ত করেছেন তাতে সকল গুনের অতীত ও অনির্বচনীয় এক স্বত্বাকে 'তাও' বলা হয়েছে। ইনি রূপ, রস, গন্ধ, স্পর্শের অতীত এক নিরাকার শক্তি, তাঁরই সাকার প্রকাশ ঈশ্বর।   

এই 'তাও'কে লাভের উপায়ও তিনি বলেছেন। মানুষকে শিশুর মত সরল হতে হবে, তার জন্য সযত্নে পরিহার করতে হবে বিত্ত ও সম্পদের লালসা ও পান্ডিত্যের অহংকার। তারপরে ধর্মাচরনে মনোনিবেশ করতে হবে। নিষ্কাম ধর্মাচরনে জ্ঞানলাভ হয়। সেই জ্ঞানে 'তাও'কেও জানা সম্ভব হয় এবং তাঁর সাথে একাত্ম হওয়াও সম্ভব। 

'তাও' এমনই একটি শাশ্বত সত্য পথ, যে পথে বিশ্বের সব শক্তি উৎসারিত হচ্ছে - বিশ্বের সব প্রয়াসের মূলে নিহিত এক অদৃশ্য শক্তি , সমস্ত প্রাকৃতিক আধিভৌতিক ও আধ্যাত্মিক ব্যাপারও এই পথে পরিচালিত হচ্ছে। অথচ 'তাও' নিজে অব্যক্ত, অরূপ, এবং সমস্ত ইন্দ্রিয়ের অগোচর। ইনি অনাদি, অনন্ত, শাশ্বত, ভূমা ও অপরিবর্তনীয়। ইনিই বিশ্বের মূল কারন, বিশ্বের আধার ও বিশ্বের চিৎশক্তি। বিশ্ব সৃষ্টিতে ব্যক্ত হয়েও ইনি বিশ্ব নিরপেক্ষ ধর্ম বা ঋত। 

লাও-ৎসু এর দার্শনিক চিন্তা ভাবনা রূপ পেয়েছে পাঁচ হাজার স্পষ্ট অর্থ সম্বৃদ্ধ বাক্যাংশ নিয়ে গঠিত ৮১টি ছোট কবিতার একটি গুচ্ছে। এর নাম 'তাও-তে-চিং' বা 'সঠিক পথের ঠিকানা'। যেহেতু লাও-ৎসুর ঐতিহাসিক অস্তিত্ব নিয়ে বিতর্ক আছে সেহেতু এই বইয়ের গ্রন্থস্বত্ব নিয়েও বিতর্ক বিদ্যমান। গ্রন্থটি দুটি অংশে বিভক্ত, (১) 'তাও চিং' (১ - ৩৭ অধ্যায়), (২) 'তে-চিং' (৩৮ - ৮১ অধ্যায়)। অনেক পশ্চিমা পন্ডিতের মতে 'তাও-তে-চিং' গ্রন্থটি প্রকৃত পক্ষে বিভিন্ন গ্রন্থকারের বিভিন্ন সময়ের লেখা নিয়ে সংকলিত।
গ্রন্থটির বানী অতি সহজ। মানুষের জীবনে একটা স্বাভাবিক ছন্দ আছে, যা আমরা সমাজের ও নীতির শাসন দিয়ে নষ্ট করেছি। ক্ষমতার লোভ, বিদ্যার অহংকার, সভ্যতার আদবকায়দা ইত্যাদি এসে সহজ জীবনের মুক্তি, 
সৌন্দর্য ও আনন্দ কেড়ে নিয়েছে। মানুষকে সেই আদিম মুক্ত অবস্থায় ফিরে যেতে হবে।
"কিছু করতে গেলেই ভন্ডুল হবে;
আঁকড়ে ধরতে চাইলেই ফসকে যাবে।
জ্ঞানী কিছু করেনা, তাই তাঁর হাতে কিছু ভন্ডুল হয়না।
সে কিছু আঁকড়ে ধরতে যায়না, তাই কিছু ফসকায়না।"
তাবলে 'তাও'বাদী সমাজের বাইরে গজদন্ত মিনারের চুড়ায় বাস করেনা। সমাজে বাস করা স্বাভাবিক জৈবধর্ম। 'তাও' এর পথও তাই। জ্ঞানী সমাজে বাস করে কিন্তু নিজেকে প্রকাশ করেনা, সাধারনের মধ্যে নিজেকে ডুবিয়ে দেয়, 
মাটিতে পা না দিয়েও হেটে যায়। কিছু না বলে কিছু না করে সে তাঁর প্রভাব ছড়ায়। আপন নির্বিকার সত্তায় অবস্থান করে সে হয় অপরের অনুকরণীয়। তাঁর মত, প্রচারের অপেক্ষা রাখেনা, প্রতিষ্ঠা কর্মের উপর নির্ভর করেনা।
"যে অন্যকে জানে সে বিদ্বান;
যে নিজেকে জানে সে জ্ঞানী।
যে অন্যকে জয় করে সে বলবান;
যে নিজেকে জয় করে সে শক্তিমান।"
যে জ্ঞানী ও শক্তিমান তাঁর প্রচারের প্রয়োজন নেই, জোর জবরদস্তির প্রয়োজন নেই।
"সে নিজেকে প্রকাশ করেনা
তাই সে ভাস্বর।
সে নিজেকে সমর্থন করেনা
তাই তাঁর যশ সুদূরপ্রসারী।
তাঁর অহংকার নেই
তাই সকলে তাঁর গুণগ্রাহী।
তাঁর দম্ভ নেই
তাই সকলেই তাঁর কাছে অবনত।"
আকাশ ও পৃথিবীর অস্তিত্ব নিজের জন্য নয়, তাই তারা অনন্তকাল বিশ্বকে ধারণ করে আছে। তেমনি যে জ্ঞানী নিজের সত্তা ভুলে যায়, তাঁর সত্তা চিরস্থায়ী হয়। যে নম্র সেই উন্নত, যে যত বিনয়ী সে তত মহান।
"যদি সকলের চেয়ে বড় হতে চাও,
সকলের নিচে এসে দাঁড়াও।
যদি সকলের আগে যেতে চাও,
সকলের পিছে চল।"
"হে রাজন, মহাপন্ডিতকে নিয়ে বেশী মাতামাতি করবেননা,
তাহলে পন্ডিতি দেখাবার জন্য প্রজাদের মধ্যে হুড়োহুড়ি পড়বেনা।
দুষ্প্রাপ্য জিনিসকে বেশী কদর করবেননা
তাহলে রাজ্যে চোরের সংখ্যা বাড়বেনা।
যা দেখলে লোভ বাড়ে তা চোখের সামনে থেকে সরিয়ে নিন
মানুষের মন তাহলে চঞ্চল হবেনা।
দূরদর্শীদের রাজত্বে
মানুষের মাথা থাকে খালি পেট থাকে বোঝাই।
ওদের মাত্রাহীন উচ্চাশা দমন করুন
সুস্থ সবল শরীর গড়ে তুলতে বলুন।
নিষ্কর্মা না হয়েও যারা কীর্তির পিছনে ছোটেনা
এ পৃথিবীতে তারাই সুখী।"
"তোমার তরোয়ালে যদি অত্যধিক ধার লাগাও
তাহলে সে তরবারি দীর্ঘস্থায়ী হবেনা।
যখন মনি-মানিক্যে সোনা-রূপায় ভরে উঠবে তোমার ঘর
তখন অবশ্যই তা নিরাপদে রাখতে পারবেনা।"
"সাহসী সৈন্য কখনও নিষ্ঠুরতা দেখায়না,
প্রকৃত যোদ্ধা কখনই ধৈর্যচ্যুত হয়না।
বিখ্যাত বিজয়ীরা কখনই
ছোট ব্যাপারে রণহুঙ্কার দেয়না।"
নিজেকে সরলভাবে বোঝ-
"জ্ঞানকে নির্বাসনে পাঠাও, বুদ্ধিকে করো বিতাড়ন,
মানুষ তবেই হবে শতগুণে লাভবান।
নিজের সহজ অনুভূতিকে করো বিকশিত,
তোমার নিজের যা প্রকৃতি তাকেই আঁকড়ে থাকো।
স্বার্থপরতা সংযত করো,
ইচ্ছার লাগাম টেনে ধরো।"
সমাজের নিয়মকানুন ও সভ্যতার উন্নয়নের চাপে পড়ে যা কিছু সৎ ও শুভ তা বিলীন হয়ে যায়।
কৃত্রিম বন্ধন হতে মুক্তিকামী মানুষ প্রকৃতির সহজ পথ খুঁজবে।
জ্ঞানীর পথ জীবের অন্তরের পথ। আর 'তাও'বাদী তার স্বাভাবিক পথিকৃৎ।

'তাও-তে-চিঙ' গ্রন্থে আছে যে, অসন্তোষের চেয়ে বড় শাপ আর নেই এবং পাওয়ার তৃষ্ণার চেয়ে বড় পাপ আর নেই। কাজেই যে নিজের অর্জনেই সন্তুষ্ট তাঁর সন্তুষ্টির অভাব হয়না।
গ্রন্থে আরও আছে যে, ঘরের বাইরে পা না দিয়েও বিশ্বের কোথায় কি হচ্ছে জানা সম্ভব, জানালা দিয়ে বাইরে না তাকিয়েও স্বর্গের 'তাও' দেখা যায়।
অনুমান করা হয় যে, খ্রীষ্টের এক হাজার বছর পূর্বে চীন দেশে 'তাও' ধর্ম প্রচলিত ছিল। 
চলবে?
"ঝাঁপি খুলে একটি বহু পুরাতন নোটবই পেলুম। তখনকারদিনে আমাদের দেশে ইন্টারনেটের সুবিধা ছিলনা। বই-পুস্তক ঘেটেই যা কিছু পাওয়া। কখন, কোথায়, কিভাবে এগুলো পেয়েছিলাম তা আজ আর মনে করতে পারিনা, তাই সূত্র জানাতে পারবোনা। ক্ষমা করবেন।"
প্রৌঢ়ভাবনা


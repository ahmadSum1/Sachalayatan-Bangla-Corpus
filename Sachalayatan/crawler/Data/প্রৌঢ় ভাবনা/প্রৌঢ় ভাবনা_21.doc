আবারও বিপিএল প্রসঙ্গ



১ম বিপিএল এর উপস্থাপনা নিয়ে একটা লেখা লিখেছিলাম, এ লজ্জা রাখি কোথায় তারই ধারাবাহিকতায় এই লেখাটি।
১৭ জানুয়ারী, ২০১৩ ইং তারিখে শেরে বাংলা জাতীয় ক্রিকেট স্টেডিয়াম, মিরপুর, ঢাকা, বাংলাদেশে, বিপিএল টি-টুয়েন্টির ২য় আসর 'প্রাইম ব্যাংক বাংলাদেশ প্রিমিয়ার লীগ টি-টুয়েন্টি'র উদ্বোধন ঘোষণা করলেন, বাংলাদেশের মহামান্য রাষ্ট্রপতি জনাব জিল্লুর রহমান।
এবার বিপিএল এর একটি তাৎপর্যপূর্ণ বিষয় হলো, পাকিস্তানি ক্রিকেটারদের অনুপস্থিতি। যেখানে গত বিপিএল অর্থাৎ ১ম বিপিএল এ এই পাকি ক্রিকেটারদেরই প্রাধান্য ছিলো।
কিছু দিন ধরে আলোচনায় থাকা একটি বিষয়, 'টাইগার'দের পাকিস্তানে ক্রিকেট খেলতে যাওয়া নিয়ে যে দোদুল্যমানতা, বর্তমান বিসিবি প্রেসিডেন্ট জনাব নাজমুল হাসান পাপন স্পষ্ট ভাষায় জানিয়ে দিয়েছেন যে, 'টাইগার'রা পাকিস্তানে খেলতে যাচ্ছেন না। এটা একটি সময়োপযোগী সাহসী ইতিবাচক সিদ্ধান্তও বটে। 
এরই ধারাবাহিকতায় পিসিবি, পাকিস্তানি ক্রিকেটারদের বিপিএল এ খেলার ছাড়পত্র দেওয়া থেকে বিরত থাকে। ফলে পাকিস্তানি ক্রিকেটাররা বিপিএল এ খেলা থেকে বিরত থাকতে বাধ্য হচ্ছেন। 
এবারে উদ্বোধন পরবর্তী সাংস্কৃতিক অনুষ্ঠান নিয়ে কিছু কথা। 
অনুষ্ঠানের শুরুটা দেখে মনে হয়েছিলো, সম্ভবত বাংলাদেশ ক্রিকেট বোর্ড গতবারের দুর্বলতাগুলো চিহ্নিত করে এবারের অনুষ্ঠানমালা সাজিয়েছেন। 
খুব আশাবাদী হয়েছিলাম, একটি বাংলাদেশী সৌরভ থাকবে এবারের অনুষ্ঠানমালায়। 
শুরুর দিকে রুনা লায়লার 'দমাদম মাস্ত কালান্দার' গানটি ছাড়া বাকি সব ঠিকই চলছিলো। বিশেষ করে সাতটি দলের থিম থটের উপস্থাপনাতো ছিলো একশতভাগ বাংলাদেশী। এবারের বিপিএল এ যেন বাংলাদেশকেই দেখছিলাম। অবশ্য শুরুতেই চ্যানেল ৯ এর উপস্থাপকের ভুমিকায় সেই সীনা চৌহানকে দেখে একটু হতাশ হয়েছিলাম বটে।
এর পরই খেলাম সেই ধাক্কা। শ্রীলঙ্কার মেয়ে বলিউডি নায়িকা জ্যাকুলিন ফার্নান্ডেজের বম্বে (মুম্বাই) মার্কা ঝাকানাকা নৃত্য। আর তার পরে পাকি গায়ক আতিফ আসলামের উপস্থিতি। 
এই টুর্নামেন্টে বিদেশী কোন দলতো খেলছেনা, না ভারতের না পাকিস্তানের। তবে কেন এই ভারতীয় মার্কা ঝাকানাকা নাচ আর পাকি গায়ক !
একটি শতভাগ বাংলাদেশী উপস্থাপনা কি গ্রহণযোগ্য ছিলোনা, কেন আমরা নিজেদেরকে এত দীন ভাবছি !
জাতি হিসাবে এটা আমাদের লজ্জার বিষয়ও বটে। 
কিছু অর্বাচীনের দায় বহন করে চলেছে সারা জাতি।


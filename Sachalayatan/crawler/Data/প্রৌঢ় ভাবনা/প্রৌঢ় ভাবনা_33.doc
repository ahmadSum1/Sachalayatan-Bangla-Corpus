একজন মুক্তিযোদ্ধার প্রতি শ্রদ্ধা জানিয়ে



খুবই বিষন্ন মন নিয়ে লেখাটা আপনাদের সাথে শেয়ার করছি। আবেগ-প্রসূত লেখাটির ভুলত্রুটি মার্জনা করবেন।

খুবই বিষন্ন মন নিয়ে লেখাটা আপনাদের সাথে শেয়ার করছি। আবেগ-প্রসূত লেখাটির ভুলত্রুটি মার্জনা করবেন।
আমার এক বন্ধু বিশিষ্ট মুক্তিযোদ্ধা মোজাম্মেল হোসেন, একটি মফস্বল শহরের অখ্যাত একটি ক্লিনিকে গত চারদিন যাবত সজ্ঞাহীন অবস্থায় প্রায় বিনা চিকিৎসায় অতিবাহিত করছেন। বিভিন্ন সময়ে নানাবিধ অতিরিক্ত মানসিক চাপের কারনে পূর্বে আরও দুবার তিনি স্ট্রোকের শিকার হয়েছেন। এটা তৃতীয় বারের মতো, ডাক্তারের মতে এটা গুরুতর স্ট্রোক। মফস্বল শহরে বিশেষজ্ঞ ডাক্তার ও আধুনিক চিকিৎসা ব্যবস্থার অপ্রাপ্যতার কারনে ইতিমধ্যেই ডাক্তারেরা জবাব দিয়ে দিয়েছেন। ঢাকায় এনে ব্যয়বহুল চিকিৎসার সামর্থও পরিবারটির নেই।
১৯৭১ এর মার্চের মাঝামাঝি সময়ে এই মোজাম্মেল হোসেন, যশোর জেলার বেনাপোল স্থল বন্দরের তদানিন্তন ইপিআর চেকপোস্টের পাকিস্তানী পতাকা নামিয়ে পুড়িয়ে ফেলেছিলেন এবং সেখানে বাংলাদেশী পতাকা উত্তোলন করেছিলেন। একজন মুক্তিযোদ্ধা হিসাবেও তিনি যথেষ্ট সুনাম অর্জন করেছিলেন। একজন সৎ, নীতিবান, আপোষহীন সংগ্রামী মানুষ হিসাবে সাধারন মানুষের শ্রদ্ধা অর্জন করেছেন।
কর্মজীবনেও তিনি সরকারী প্রথমিক বিদ্যালয়ের শিক্ষক হিসাবে প্রচুর সুনাম অর্জন করেছেন। পিটিআই ট্রেনিং এ তিনি তাঁর ব্যাচে প্রথম স্থান অধিকার করেছিলেন।
একজন বিশিষ্ট মুক্তিযোদ্ধা হিসাবে, বিভিন্ন সভা-সমাবেশে অসৎ রাজনীতিবিদদের বিবিধ অনিয়মের সমালোচনা করতেন। সে কারনে বিভিন্ন সময়ে অনেক প্রভাবশালী রাজনৈতিক নেতার আক্রোশের শিকার হয়েছেন। কর্মজীবনে তাঁকে অনেক হ্যাপা পোহাতে হয়েছে। সামাজীক ভাবেও তাঁকে অপমান করার চেষ্টা করা হয়েছে। তথাপিও তিনি কখনই আপোষ করেননি। মাথা নত করেননি। তিনি বলতেন, 'এটাতো রিলিফের মাথা, ৭১ সালেইতো এটা যেতে পারতো।'
এ কয়দিনে তাঁকে দেখবার জন্য তাঁর পরিবারের লোকজন ব্যতিত আর কেউ আসেননি। সংবাদ পাওয়া স্বত্বেও ছোট-বড়-মাঝারী, কোন রাজনৈতিক নেতা তাঁকে দেখতে আসেননি। অথচ ভোটের সময় অনেক রাজনৈতিক নেতাকেই দেখেছি, তাঁর শরণাপন্ন হতে। এই লোকটি সমাজ-সংসারে এখন বড়ই অপ্রোজনীয় হয়ে পড়েছেন।
মুক্তিযোদ্ধা সংসদের কোন নেতাও এখন পর্যন্ত আসেননি। না এসেছেন, প্রশাসনের কোন লোক।
মৃত্যুর পর এই লোকটির মৃত্যুসংবাদটি মুক্তিযোদ্ধা সংসদের মাধ্যমে প্রশাসনকে জানানো হবে। প্রশাসনের লোকজনের সহায়তায় তাঁর মৃতদেহটি জাতীয় পতাকা দিয়ে মুড়ে দেওয়া হবে এবং শেষ যাত্রায় তাঁকে 'গার্ড অফ অনার' দেওয়া হবে।
মুক্তিযুদ্ধ, মুক্তিযোদ্ধাদের নিয়ে অনেক গান, কবিতা, গল্প লেখা হয়েছে। অনেকগুলো হিট সিনেমাও হয়েছে। গান হিট হয়েছে তো গায়ক, গীতিকারের নাম হয়েছে। কবিতা, গল্প হিট হয়েছে তো লেখকের নাম হয়েছে। সিনেমা হিট হয়েছে তো প্রজোযক, পরিচালক লাভবান হয়েছেন। একজন মুক্তিযোদ্ধার কি লাভ হয়েছে ? এখানে মুক্তিযোদ্ধা একটা সাবজেক্ট মাত্র। না, এগুলোকে আমি নেতিবাচক দৃষ্টিতে দেখছিনা। অবশ্যই সমাজে এগুলোরও ইমপ্যাক্ট আছে। 
মৃত ব্যক্তিটির এই 'গার্ড অফ অনার' এ কি প্রয়োজন ? জীবদ্দশায়ই যখন তাঁকে প্রাপ্য সম্মানটুকু দেওয়া গেলনা।
"খ্যাতিই বল, কীর্তি বল, মৃত্যু-পরে কিছু নেই,
যদিই আমি না থাকিতো, 'মাজার' তোলার অর্থ কি ?
আলোর দেখা ততক্ষণই, লন্ঠনে তেল যতক্ষণ,
নিভবে বাতি, রইবে আলো - এই প্রলাপের অর্থ কি ?"
যেহেতু লেখাটি বড্ড আবেগপ্রবন হয়ে লিখেছি, তাই আবারও বলছি, ভুলত্রুটিগুলো মার্জনা করবেন।


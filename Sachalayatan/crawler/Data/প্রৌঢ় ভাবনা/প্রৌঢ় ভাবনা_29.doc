তাহাদের কথা



বেশ কিছুদিন হলো সচলে কোন লেখা দেওয়া হয়নি। এ নিয়ে অনেকে অনুযোগও করেছেন। মনটাও চাইছে কিছু একটা লিখতে। যখনই ল্যাপটপ নিয়ে বসছি শরীরটা বাগড়া দিচ্ছে, সাথে মস্তিষ্কও। শরীরের আর দোষ কি, বয়সতো কম হলোনা। 
বলছিলাম, লেখার বিষয়ে শরীর-মন-মস্তিষ্ক, একসাথে সায় দিচ্ছেনা। লিখতে বসলেই মাথাটা কেমন ফাঁকা মনে হচ্ছে। ভাবলেশ হীন চেয়ে আছি টিভির পর্দায়। বুঝতে পারছি, মাথা খাটিয়ে আপাতত কিছু লেখা সম্ভব হবেনা। তাই চোখের সামনে যা ঘটতে দেখেছি, সোজা-সাপটা বয়ান করছি।
সেদিন রাতে  আমাদের বাসার দুই মহিলা গৃহকর্মী নিলু ও জেসি [img][/img] 
আমার স্ত্রীর সাথে শোবার ঘরে টিভি দেখছে। হ্যাঁ, অবশ্যই ভারতীয় চ্যানেল। কি যেন একটা সিরিয়াল চলছিল। মধ্যরাত পর্যন্ত ওরা পর্যায়ক্রমে সিরিয়ালগুলো দ্যাখে। 
সম্ভবত একটা সিরিয়াল শেষ হবার পর কেন জানি একজন বলে উঠলো, আজতো শুক্রবার, ঐ সিরিয়ালটা ........। অপরজন বললো, না আজ শনিবার। দুজনে মৃদু তর্ক চলাকালিন আমার স্ত্রী, ভুল শুধরে দিয়ে বললো, আজ রবিবার। 'আজ রবিবার ?' আপনি যে অফিসে যাননি, ওদের একজন জানতে চাইলো। উত্তরে আমার স্ত্রী জানালো, 'আজ ঈদে মিলাদুন্নবীর ছুটি'। অপর জনের মন্তব্য, 'শুক্র হোক, শনি হোক আর ঈদে মিলাদুন্নবীর ছুটিই হোক আমাদের কি, রান্নাঘরেরতো আর অফিসের মতো ছুটি নেই। তিনবেলা খাবারের ব্যবস্থা ঠিক মতই করতে হবে। তাছাড়া কাপড়কাঁচা, মাসনমাজা, ঘরঝাড়ু দেওয়া এগুলোও বন্ধ থাকেনা।' 
ওদের কথা শুনে আমার সামনে নতুন একটা দিক উন্মোচিত হলো। তাইতো, এমন করেতো কখনও ভেবে দেখিনি।
মাঝরাতে শুয়ে খুব সকালেই আবার ওদের উঠতে হয়। বাসি ঘর ঝাড়ু দিয়ে তারপর ওরা প্রাতকৃত্য সারে। 
শুরু হয় সকালের নাশতা বানাবার পালা। ছুটির দিনে যদিওবা আমরা একটু দেরি করেই বিছানা ছাড়ি, ওদের কিন্তু সকাল সকালই উঠতে হয়। ছুটির দিনে নাশতাও স্পেশাল কিছু। খিচুড়ি, ডিমভুনা, আলুভাজি, বেগুনভাজি সাথে চাটনী অথবা পরোটা, আলুর দম, ডিমভাজি, ভুনামাংস, সবজি  সাথে সুজির হালুয়া, এই ধরনেরই কিছু আরকি।
বিছানায় শুয়ে থেকেই খবর নিই, 'নাশতার কতদূর?' ওরা জানায়, 'এই হলো বলে।' 
ধীরে সুস্থে উঠে বাথরুম সারি। তারপর আয়েশ করে নাশতা খাওয়া।
কোন কোন ছুটির দিনে গিন্নী নাশতার পরে বেরিয়ে পড়ে নিজের অথবা সংসারের টুকিটাকি জিনিস কেনার জন্য। আর আমি হয়তো ডিভিডিতে পছন্দের কোন সিনেমা দেখার ব্যবস্থায় ব্যস্ত, অথবা টেলিফোনে কোন বন্ধুর সাথে, কেমন আছ, ভাল আছি, বাজারঘাটের যা অবস্থা অথবা পদ্মাসেতু নিয়ে হাবিজাবি কিছু । নয়তো সচলায়তন।
ওরা তখন ব্যস্ত, থালাবাসন মাজা, কাপড়কাঁচা এসব নিয়েই। এসব সেরে আবার দুপুরের খাবারের আয়োজন করতে হবে। 
আমার অশীতিপর বৃদ্ধা মা ও আমাদের সাথেই থাকেন। তাঁকে বাথরুম করানো, গোসল করানো, খাওয়ানো, এগুলোও ওরাই করে। 
কোন কোন সন্ধ্যায় আমরা আত্মীয়সজনের বাড়িতে বেড়াতে যাই। কখনও সখনও বাইরে থেকে খেয়েও আসি। ওদের কিন্তু প্রতিদিনই রাতের খাবারেরও ব্যবস্থা করতে হয়।
এই ই কি ওদের জীবন! ভাবছি, ওরা কি বেঁচে থাকার জন্য কোন স্বপ্ন দ্যাখে ? আদৌ ওদের কোন ভবিষ্যৎ আছে কি ? 
তবে প্রতিদিন সিরিয়ালগুলো দেখার ব্যাপারে ওরা খুব সিরিয়াস। তাড়াতাড়ি কাজ সেরে ঠিকই সিরিয়ালের সময় বের করে নেবে। 
মনে হয়, শুধুমাত্র এই সিরিয়াল দেখার বিনোদনের বিনিময়েই তারা এক-একটা দিন পার করে। আমরাও ওদের সিরিয়াল দেখায় কখনও বাদ সাধি না।


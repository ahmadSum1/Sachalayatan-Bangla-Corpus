কেমন ছিলেন তাঁরা



১৯৭১ এ বাংলাদেশে মুক্তিযুদ্ধ চলাকালীন বা ৭১ এর মার্চ থেকে যে সব বাঙালী পশ্চিম পাকিস্তানে ছিলেন অথবা এভাবে বললে, ৭১ এর মার্চ থকে ১৬ ডিসেম্বর বিজয় অর্জনের পর স্বদেশ প্রত্যাবর্তনের আগ পর্যন্ত পাকিস্তানে আটকে পড়া বাঙালীরা কেমন ছিলেন ? 

১৯৭১ এ বাংলাদেশে মুক্তিযুদ্ধ চলাকালীন বা ৭১ এর মার্চ থেকে যে সব বাঙালী পশ্চিম পাকিস্তানে ছিলেন অথবা এভাবে বললে, ৭১ এর মার্চ থকে ১৬ ডিসেম্বর বিজয় অর্জনের পর স্বদেশ প্রত্যাবর্তনের আগ পর্যন্ত পাকিস্তানে আটকে পড়া বাঙালীরা কেমন ছিলেন ? 

বাংলাদেশের স্বাধীনতা পরবর্তী সময়ে, সঠিক সময়ের নির্দেশে এভাবে বলা যায়, ৭১ এর ১৬ ডিসেম্বর বিজয় অর্জনের কিছুকাল পরে বাংলাদেশ-ভারত-পাকিস্তান ত্রিদেশীয়  সমঝোতার ফলে স্বদেশ প্রত্যাবর্তন কার্যক্রম শুরু হয়। সে সময়ে পাকিস্তান প্রত্যাগতদের মধ্যে আমার অত্যন্ত ঘনিষ্ঠ দু-একটি পরিবারও ছিলেন। সেই সময়ে তাঁদের কাছ থেকে জানা, পাকিস্তানে আটক থাকাকালীন তাঁদের কিছু অভিজ্ঞতা, স্মৃতি থেকে আপনাদের সাথে শেয়ার করবার ইচ্ছা থেকেই এই লেখাটি।

শুরুতে সামান্য ইতিহাস চর্চার প্রয়োজন মনে করছি। কারও বিরক্তির উদ্রেক ঘটালে নিজগুণে ক্ষমা করবেন।

১৯৭১ সালের ১৫ ডিসেম্বর পাকিস্তান সামরিক বাহিনীর পূর্বাঞ্চলীয় কমান্ডার ইন চীফ জে: নিয়াজী, ভারতীয় সামরিক বাহিনীর সর্বাধিনায়ক জে: মানেকশ এর নিকট একটি যুদ্ধবিরতি অনুরোধ বার্তা পাঠান। উত্তরে জে: মানেকশ তাঁর প্রেরিত বার্তায়, ক্ষয়ক্ষতি কমানোর নিমিত্তে অনতিবিলম্বে জে: নিয়াজীকে আত্মসমর্পনের নির্দেশ দেন। সে অনুযায়ী পরদিন ১৬ ডিসেম্বর ১৯৭১ ইং পাকিস্তান সামরিক বাহিনীর পূর্বাঞ্চলীয় কমান্ডার ইন চীফ জে: আমির আব্দুল্লাহ খান নিয়াজী তদানিন্তন রমনা রেসকোর্স ময়দানে সদ্য নির্মিত একটি মঞ্চে যৌথ বাহিনীর কমান্ডিং ইন চীফ লে: জে: জগজিৎ সিং অরোরার নিকট জেনেভা কনভেনশন অনুযায়ী যুদ্ধবন্দী হিসাবে আত্মসমর্পন করেন। ভারতীয় সামরিক বাহিনীর পক্ষ থেকে লে: জে: অরোরা, জেনেভা কনভেনশন অনুযায়ী যুদ্ধবন্দীদের প্রতি পালনীয় সকল নীতিমালা মেনে চলার অঙ্গিকার প্রদান করেন। এই আত্মসমর্পন অনুষ্ঠানে  বাংলাদেশ মুক্তিবাহিনীর উপ-প্রধান জনাব আবদুল করিম খন্দকার (এ, কে, খন্দকার) বাংলাদেশের পক্ষে উপস্থিত ছিলেন।।।

ধারনা করা হয়, ঐ সময়ে পাকিস্তানে প্রায় ৪ লক্ষ বাঙালী বসবাসরত ছিলেন। 

বাংলাদেশের মুক্তিযুদ্ধ চলাকালীন পাকিস্তান সরকার প্রায় ১৬ হাজার বাঙালী সরকারি কর্মকর্তা-কর্মচারীকে চাকুরীচ্যুত করে।

যাহোক, এমতাবস্থায় ১৯৭২ সালের ২ জুলাই ভারতের প্রধানমন্ত্রী শ্রীমতি ইন্দিরা গান্ধী এবং পাকিস্তানের প্রেসিডেন্ট জনাব জুলফিকার আলী ভুট্টোর মধ্যে ভারতের সিমলায় একটি চুক্তি সাক্ষরিত হয়। যেটাকে আমরা সিমলা চুক্তি হিসাবেই জানি।

বাংলাদেশ সরকারের পক্ষ থেকে তখন ১৯৫ জন যুদ্ধাপরাধীর বিচারের একটি উদ্যোগ গ্রহণ করা হয়। এরই ফলশ্রুতিতে পাকিস্তানও আটক কিছু সেনা কর্মকর্তার বিচারের প্রসঙ্গ উথ্থাপন করে। এভাবে দর কষাকষির এক পর্যায়ে ১৯৭৩ সালের ১৭ এপ্রিল বিশদ আলোচনার পর সিদ্ধান্ত হয় যে, ৯০ হাজার পাকিস্তানী যুদ্ধবন্দী মুক্তির বিনিময়ে পাকিস্তানে আটকে পড়া ১ লক্ষ ৭৫ হাজার থেকে ২ লক্ষ ষ্ট্যান্ডার্ড বাঙালীকে তারা বাংলাদেশে ফেরত পাঠাবে।

এই 'ষ্ট্যান্ডার্ড বাঙালী' বিষয়টিতে একটু বলতে হয়, পাকিস্তান সরকার তখন সাধারণ  খেটেখাওয়া  বাঙালীদের বিশেষ একটা আটক করেনি। সামরিক, বেসামরিক কর্মকর্তা-কর্মচারীদেরকেই মূলত আটক করা হয়েছিল।

১৯৭৩ সালের ২৮ আগষ্ট ভারত-পাকিস্তানের মধ্যে দিল্লি সন্ধিচুক্তি সাক্ষরিত হয়। এরই ধারাবাহিকতায়  ১৯৭৩ সালের ১৮ সেপ্টেম্বর থেকে স্বদেশ প্রত্যাবর্তন কার্যক্রম শুরু হয়।

ঐ সময়ে পাকিস্তানে আটকে পড়া একটি পরিবারের কিছু অভিজ্ঞতা আপনাদের সাথে শেয়ার করছি।

পরিবারটির  সদস্য সংখ্যা তিন। স্বামী, স্ত্রী এবং দুই বছরের একটি কন্যা সন্তান। পরিবারটির অবস্থান ছিল, সিন্ধু প্রদেশের করাচী শহরে। ভদ্রলোক, 'করাচী নিউক্লিয়ার পাওয়ার প্ল্যান্ট' এ চাকুরী করতেন। ভদ্রমহিলাটি অর্থাৎ স্ত্রীটি নেহায়েতই একজন গৃহবধু। তাঁরা থাকতেন একটি সাধারণ আবাসিক এলাকায়।

৭১ এর মার্চের শুরু থেকেই তাঁরা একটা পরিবর্তনের আভাস পাচ্ছিলেন। বিদেশী সংবাদ মাধ্যম, বিশেষ করে বিবিসি থেকে তাঁরা একেবারে তাজা খোঁজখবর পাচ্ছিলেন। ২৫ মার্চের সেই ভয়াল রাতের কয়েকদিন পরেই একটি দেয়াল লেখন পরিবারের পুরুষ সদস্যটির নজরে আসে। সেখানে লেখা ছিল, 'বাঙালকো মারো'। স্বভাবতই তিনি একটু ভীত হয়ে পড়েন। তাঁর বাঙালী সহকর্মীদের উপদেশমত তিনি বিষয়টি ঊর্ধতন কতৃপক্ষকে জানান। তাঁর কতৃপক্ষীয় কর্মকর্তাটি ছিলেন সিন্ধি। অতি সত্বরই তাঁকে বসবাসের জন্য পাওয়ার প্ল্যান্টের সীমানার ভীতর একটি বাড়ি বরাদ্দ দেওয়া হয়। 

সরকারি সিদ্ধান্ত মোতাবেক সেখানে কর্মরত সকল বাঙালী কর্মকর্তাদেরকে কর্মবিরতিতে রাখা হয় এবং তাঁদের বেতনও অর্ধেকে নামিয়ে আনা হয়।  এসময়ে তাঁরা প্রচন্ড একটা উৎকন্ঠার মধ্যে দিনযাপন করতে থাকেন। তবে তাঁদের পাকিস্তানি বন্ধু-বান্ধবেরা বিশেষ করে সিন্ধিরা যথেষ্ট সহযোগিতা করেছেন। তবে পাঞ্জাবী এবং মোহাজের (ভারত থেকে আগত) দের সামনে পড়লে তারা কটুকাটব্য করতো।

এমনই একটা সময়ে তাঁরা জানতে পারলেন যে, ভারতীয় সামরিক বাহিনী বাংলাদেশের মুক্তিবাহিনীর সহযোগিতায় এগিয়ে এসেছে। বিভিন্ন সংবাদ মাধ্যম থেকে তাঁরা তখন আভাস পাচ্ছিলেন যে, অচিরেই বাংলাদেশ স্বাধীন হয়ে যাবে। মনের মধ্যে এক ধরনের উত্তেজনা মিশ্রিত আনন্দও অনুভব করছিলেন সাথে উৎকন্ঠাও ছিল ভবিষ্যৎ ভাবনায়।

একটা সময় তাঁদের ধারনা জন্মালো যে, তাঁদেরকে অবশ্যই পাকিস্তান ছাড়তে হবে তখন তাঁরা তাঁদের সকল আসবাবপত্র, ফ্রিজ, টেলিভিসন, কাপড় ধোয়ার মেশিন ইত্যাদি সমস্ত কিছুই বিক্রয় করা শুরু করেন। এই বিক্রয় প্রক্রিয়ার কারনে ছোট্ট মেয়েটি তার সব খেলনা লুকিয়ে রাখতো। তার ধারনা, বেচাওয়ালারা তার খেলনাও নিয়ে যাবে। যারা পুরনো জিনিসপত্র কিনতো, তাদেরকে সে বেচাওয়ালা বলেই জানতো।

এসময়ে অনেকেই তাঁদেরকে পালিয়ে যাবার উপদেশ দিয়েছেন। পালানোর উপায়ও বাতলে দিয়েছেন। এঁদের অধিকাংশই ছিল সিন্ধি। কারও কারও উপদেশমতো তাঁরা সামান্য কিছু নগদ টাকা রেখে বাকি সব টাকা দিয়ে সোনা কিনে ফেলেন। সেই সব সোনা তাঁদের এক সিন্ধি বন্ধুর জিম্মায় রেখে তাঁকে নিউইয়র্কে বসবাসরত এক ব্যক্তির নাম-ঠিকানা দিয়ে অনুরোধ করেন যেন সুবিধামতো ওগুলো তাঁর কাছে পৌঁছে দেন।

এর মাঝে হঠাৎই বিবিসির সংবাদ থেকে জানতে পারলেন যে, পাকিস্তান সামরিক বাহিনী আত্মসমর্পন করেছে এবং বাংলাদেশ বিজয় অর্জন করেছে।

দু-এক দিনের মধ্যেই পুলিশ এসে বাড়ির পুরুষ সদস্যটিকে আটক করে নিয়ে গেল। তাঁকে নিয়ে রাখা হলো করাচী বর্ষ্টাল জেলে (অপ্রাপ্ত বয়স্ক অপরাধীদের সংশোধন বিধি সম্বলিত কারাগার)। বিরাট একটা হলরুম। হাসপাতালের বেডের মতো একটার পর একটা বেড পাতা। প্রত্যেকের জন্য বরাদ্দ একটি বেড ও একখানা ষ্ট্যান্ডফ্যান। মাথাপিছু  তাঁদের রেশনও   বরাদ্দ ছিল। তাঁরা নিজেদের তত্বাবধানে জেলের বাবুর্চিদের দিয়ে রান্না করাতেন। সময় কাটানোর জন্য ছিল, তাস, দাবা, লুডু, কেরম ইত্যাদি বিভিন্ন ধরনের খেলার সরঞ্জাম। আর পরিবারের মহিলাটি তখন ছোট্ট একটা বাচ্চা নিয়ে বাড়িতে বড্ড একা। এসময়ে সিন্ধি বন্ধু-বান্ধবেরা যথেষ্ট সহযোগিতা করেছেন। বাজার-সদাই তাঁরাই করে দিতেন। 

বর্ষ্টাল জেলে আটক পুরুষদের সাথে তাঁদের পরিবারের দেখা করার সুযোগ ছিলো। সিন্ধি বন্ধুরা সেখানেও সঙ্গ দিতো। কিন্তু তাঁরা অত্যন্ত উৎকন্ঠার সাথে দিন কাটাচ্ছিলেন, কারন তাঁরা আদতেই তাঁদের ভবিষ্যৎ সম্পর্কে কিছুই জানতে পারছিলেন না। তাঁদের সে উৎকন্ঠার স্বরূপতো   আর আমার লেখায় প্রকাশ করা সম্ভব নয়।

এভাবে বেশ কিছুদিন চলার পর একদিন পুলিশ এসে বাচ্চাসহ মহিলাটিকেও আটক করে নিয়ে গেল। তাঁদেরকে নেওয়া হলো সদ্য নির্মিত করাচী আইডিয়াল লেবার কলোনীতে। সেখানে ছোট্ট একটা বাড়িতে আগে থেকেই পুরুষ সদস্যটিকে এনে রাখা হয়েছে। ঐ লেবার কলোনীতে অনেক বাঙালী পরিবারকে রাখা হয়েছিলো। তখন ঐ কলোনীটা পরিচিত ছিলো কনসেন্ট্রেশন ক্যাম্প হিসাবে।

এখানে থাকাকালীন পরিবারগুলো তাঁদের নিজস্ব জমানো টাকা দিয়েই বাজার-সদাই করতো। নিজেদের মতো করেই থাকতো। শুধু ছিলো একটি গভীর অনিশ্চয়তা।

সেখানে তাঁদের তত্বাবধানের জন্য যেসব পুলিশ কর্মকর্তা ছিলেন, তাঁদের কাছ থেকে জানতে পেরেছিলেন যে, ভারতে আটক পাকিস্তানী সামরিক বাহিনীর মুক্তিপণ হিসাবে তাঁদেরকে আটক রাখা হয়েছে। অচিরেই এর একটা সমাধান হয়ে যাবে এবং উপরের নির্দেশ আসলেই সকলকে বাঙাল মুলুকে পাঠিয়ে দেয়া হবে।

তারপর সত্যিই একদিন শুরু হলো সেই বহু প্রত্যাশিত স্বদেশ প্রত্যাবর্তন কার্যক্রম। তারই ধারাবাহিকতায় এই পরিবারটিও একদিন ঢাকার তেজগাঁও বিমান বন্দরে এসে পৌঁছলেন। শেষ হলো এক দীর্ঘ প্রতিক্ষার। স্বজনদের সাথে দেখা হবার মুহূর্তে তাঁদের যে নির্ভার রূপ দেখেছিলাম তা যেন আজও চোখের সামনে ভাসে।




ধর্মসার- (৪) জরথুস্ত্র ও পারসীক ধর্ম



ধর্মপ্রচার নয়, বিভিন্ন ধর্মমত সম্পর্কে যৎসামান্য জানার প্রচেষ্টা মাত্র।
পারসীক ধর্মের আদি নাম 'মজদা য়স্ন'।
জরথুস্ত্রের জন্ম বিষয়ে সুনির্দিষ্ট স্থান এবং সময়ের নির্দেশ পাওয়া যায়না। তাঁর জন্মকাল, স্থান এবং দর্শন নিয়ে ঐতিহাসিকেরা নানা মত পোষণ করেছেন। কারও কারও মতে তাঁর জন্ম ৪০০০ খ্রীষ্ট পূর্বাব্দে। সম্ভবত এটি অতিশয়োক্তি।
আধুনিক কালে ঐতিহাসিকগণ জরথুস্ত্রের সময়কাল নির্ধারন করেছেন, ১২০০ খ্রীষ্ট পূর্বাব্দ থেকে ৮০০ খ্রীষ্ট পূর্বাব্দের মধ্যে। 
অনেকের মতে জরথুস্ত্রের জন্ম, বৈদিক 'বল্হীক' (প্রাচীন ব্যাকট্রা), বর্তমান 'বলখ', আফগানিস্তানের উত্তরে আমু দরীয়ার তীরে অবস্থিত, অতীতে পারস্য সাম্রাজ্যের অনর্ভূক্ত ছিল। পারস্যের অনেক গোত্রই জরথুস্ত্রকে নিজেদের গোত্রের বলে দাবী করে। 
কোন কোন সূত্র থেকে জানা যায় তাঁর পিতার নাম ছিল, 'পুরুষ্যাসম্প' এবং মাতার নাম 'দুগ্ধ'।                                                       তাঁর গোত্রের নাম ছিল 'স্পিতামা'
জরথুস্ত্রের প্রচারিত দর্শন বা ধর্মমত ছিল একেশ্বরবাদী বা একত্ববাদী। তাঁর সময়ে প্রচলিত 'মিথ্রা' ধারনা বা ধর্মমত যা কিনা বেদে 'মিত্র' ধারনা হিসাবে পাওয়া যায়। এই বিধান মতে 'ইন্দ্র' এবং 'বরুন' উভয়ই সম মর্যাদায় পুজিত হতেন। প্রথানুসারে পশু(ষন্ড বা ষাঁড়) বলী দেওয়া হত, এবং 'হাওমা' নামক এক ধরনের মৃদু নেশা জাতীয় দ্রব্য পান করা হত। বেদে এই 'হাওমা'কে 'সোমরস' হিসাবে চিহ্নিত করা হয়েছে। ধারনা ছিল দেবতার উদ্দেশ্যে বলীকৃত পশু বা ষাঁড়ের পুন্য রক্তে ভূমি উর্বরতা লাভ করে।
জরথুস্ত্র এই প্রথার বিরোধিতা করেছিলেন। তিনি একেশ্বরের ধারনা প্রচার করেন। তিনি কখনই নিজেকে প্রভু দ্বারা প্রেরিত কোন দূত হিসাবে নিজেকে দাবী করেননি। এমনকি তাঁর প্রচারিত বানীও প্রভুর নিকট হতে প্রাপ্ত, এমন কথাও তিনি বলেননি। তিনি তাঁর জ্ঞান ও শুভ চিন্তা থেকেই প্রাপ্ত দর্শন মানুষের মধ্যে প্রচার করেছেন।
জরথুস্ত্র, মানুষের ধর্মাচরণের জন্য সুনির্দিষ্ট কোন ক্রিয়া-কর্ম বা আচার-অনুষ্ঠানের কথা বলেননি। একারনে তাঁর প্রচারিত মতকে প্রচলিত অর্থে ধর্মমত না বলে মানব মুক্তির দর্শন বলা যেতে পারে। 
৹  দাস প্রথাকে তিনি নিরুৎসাহিত করেছেন। তিনি প্রচলিত শ্রেণীপ্রথার বিরোধিতা করেছিলেন।
৹  জরথুস্ত্র, নর-নারীর সমতা বিধানের কথা বলতেন।
৹  তাঁর উপদেশের মধ্যে আরও ছিল, ভূমি, বায়ু, পানি ও অগ্নিকে পরিশুদ্ধ রাখতে হবে।
৹  অলসতা বর্জন করতে হবে। অপরের শ্রমলব্ধ ফলের উপর অধিকারকে তিনি নিরুৎসাহিত করতেন।
৹  তিনি বলতেন, সকলকে স্ব স্ব প্ররিশ্রমলব্ধ ফলের উপর নির্ভরশীল থাকতে হবে।
৹  কোন রকম উপাসনালয় বা দেবালয় প্রতিষ্ঠাকে তিনি চরমভাবে বিরোধিতা করেছেন।
৹  তিনি অলৌকিকের (যাদুবিদ্যা) ধারনাকেও অস্বীকার করেছেন।
৹  তিনি পশুর প্রতি কোন রকম হিংস্রতাকে প্রচন্ড অপরাধ হিসাবে চিহ্নিত করেছেন। 
ধারনা করা হয় তাঁর সময়ে জরথুস্ত্র পারস্যের একজন জ্ঞানী পুরোহিত ছিলেন। তাঁর রচিত 'গাথা'য় ১৭টি স্তোত্রগীত আছে।
তিনি বলেন যে, 'আহুর মাজদা' বা 'অসুর মেধস' একমাত্র সৃষ্টিকর্তা, শক্তি ও জ্ঞানময় ঈশ্বর। সমস্ত প্রাকৃতিক শক্তি ও বস্তু তাঁরই অধীন। 'আহুর মাজদা'কে জরথু্স্ত্র আলোকিত শক্তি রূপে চিহ্নিত করেছেন। তিনি মানুষকে তাদের অন্তরকে আলোকিত করতে বলেছেন।
আলোক এবং অগ্নিকে তিনি মনে করতেন পরিচ্ছন্ন, বিষ্ময়কর এমন বস্তু যা কখনই দুষিত বা অবিশুদ্ধ করা সম্ভব নয় তাই তিনি একে 'আহুর মাজদা'র প্রতীক হিসাবে উল্লেখ করেছেন।
এই বিশ্বব্রহ্মান্ডে সমস্ত কর্মের মাঝে দুটি ধারার নির্দেশ পাওয়া যায়। (১) 'স্পেন্ত মিনু' বা শুভ দিক, (২) 'এঙ্কেরহ মিনু' বা অশুভ দিক। এই দুটি ধারার চালিকা শক্তি হচ্ছে (১) 'আহুর মাজদা' (শুভ শক্তি) ও (২) 'অঙ্গর মইন্যু' (অশুভ শক্তি)।
জরথুস্ত্রের মতবাদে একটি দ্বৈতনীতির অস্তিত্ব বর্তমান। সেখানে শুভ ও অশুভের পরিপুর্ণ পার্থক্যের অস্তিত্ব বিদ্যমান। এর মাঝে দুটি আন্তসংযোজিত পথের নির্দেশ পাওয়া যায়। 
(১) মহাজাগতিক দ্বৈতনীতি: 
এই বিশ্বব্রহ্মান্ডে প্রতিনিয়ত 'আহুর মাজদা' (আলোকিত শক্তি)র সাথে 'অঙ্গর মইন্যু' (অশুভ শক্তি)র লড়াই চলমান। যদিও 'অঙ্গর মইন্যু', 'আহুর মাজদা'র পর্যাপ্ত প্রতিপক্ষ নয়। তথাপিও 'অঙ্গর মইন্যু' তার বিনাশকারী শক্তি প্রয়োগে 'আহুর মাজদা'র সৃষ্টিশীলতাকে প্রতিহতের চেষ্টায় রত। 'আহুর মাজদা' তাঁর সৃষ্টিশীল শক্তি দ্বারা একটি পবিত্র বিশ্ব সৃষ্টি করেছেন, আর 'অঙ্গর মইন্যু', বার্ধক্য, অসুস্থতা, দুর্ভিক্ষ, প্রাকৃতিক দুর্যোগ, মৃত্যু প্রভিতির দ্বারা প্রতিনিয়ত একে অপবিত্র করার চেষ্টা করে যাচ্ছে। এই মহাজাগতিক দ্বৈতনীতির কারনে আমরা জীবন-মৃত্যু, দিবা-রাত্রি,শুভ-অশুভের দেখা পাই। 
(২) মনোজাগতিক দ্বৈতনীতি: 
এই নীতি মানবজাতির মননে শুভ-অশুভের যে বিভেদ তাকেই নির্দেশ করে। 'আহুর মাজদা' এই জ্ঞানময় ঈশ্বর মানুষকে মুক্তচিন্তা ও ইচ্ছাশক্তি দিয়েছেন। তাই মানুষকেই নির্ধারণ করতে হবে সে কি সেই 'দ্রূজ' (দুষ্ট)এর পথ অনুসরন করবে যা তাকে অতীব দুর্বিপাকের মধ্য দিয়ে পরিশেষে নরকের পথে নিয়ে যাবে ? নাকি সে 'আশা' (সত্য)এর পথ অনুসরণ করবে যা তাকে অনাবিল শান্তি ও চিরস্থায়ী স্বর্গের পথে নিয়ে যাবে ? যখন সমগ্র মনুষ্যকূল 'আহুর মাদজা'র পথ বেছে নেবে, তাঁর সহায়ক শক্তিতে পরিনত হবে তখন 'অঙ্গর মইন্যু' সেই অশুভ শক্তি অবশেষে পরাজিত হবে এবং এই পৃথিবীই স্বর্গে পরিণত হবে। 
এখানে প্রাসঙ্গিক ভাবে একটি বিষয়ের উল্লেখ করতে চাই। ২০০০ খ্রীষ্ট পূর্বাব্দের কাছাকাছি কোন এক সময়ে আর্যদের কয়েকটি গোত্র একত্রিত হয়ে 'ইন্দ্র' নামক এক সেনানায়কের নেতৃত্বে পরশুজন ও নিম্নমাদ্রজনের উপর আক্রমন করে তাদের অনেক পুরুষ এবং শিশুদেরকে নির্মমভাবে হত্যা করে এবং রমনীগণকে তাদের অধীন করে নেয়।কয়েক শতাব্দি পরে  এই 'ইন্দ্র' দেবতা হিসাবে পূজিত হতে থাকে।
অনেক পার্শব ও নিম্নমাদ্র নরনারী প্রান বাঁচিয়ে বক্ষু উপত্যকা (তাজিকিস্তান) ছেড়ে পশ্চিম দিকে পালিয়ে যায়। তাদের বংশধরেরা পরবর্তিতে দীর্ঘকাল সেখানে বসবাস করায় পার্শব (পার্সিয়ান বা ইরানী) এবং মাদ্র (মিডিয়ান) নামে পরিচিতি লাভ করে। এদের পূর্বপুরুষের উপর 'ইন্দ্র' এর নেতৃত্বে যে অত্যাচার হয়েছিল তা তারা কখনই ভোলেনি।
ধারনা করা হয় জরথুস্ত্র তাদেরই বংশধর ছিলেন, এবং সে কারনেই তিনি 'ইন্দ্র'কে অস্বীকার করেছিলেন।, এবং নতুন পথের সন্ধান করেছিলেন। 
১৮০০ খ্রীষ্ট পূর্বাব্দের কাছাকাছি সময়ে বক্ষু উপত্যকা (তাজিকিস্তান) থেকে আগত 'অঙ্গিরা' নামক একজন আর্য ঋষি, তক্ষশিলায় (পশ্চিম আফগানিস্তান) তাঁর নিজ গৃহে জ্ঞানালয় প্রতিষ্ঠা করে শিক্ষার্থীদের মাঝে আর্যদের অতীত ঐতিহ্য, আচারবিধি এবং আর্যরক্তের বিশুদ্ধতা বজায় রাখার জন্য বিভিন্ন বিষয়ে জ্ঞান দান করতেন। সম্ভবত তাঁর নাম থেকেই 'অঙ্গর মইন্যু' বা অশুভশক্তি ধারনাটি নেওয়া হয়েছে।
ঋষি অঙ্গিরা ছিলেন দেবপূজারীদের গুরু।
উল্লেখযোগ্য আরও একটি বিষয় হল, জরথুস্ত্রের গোত্র 'স্পিতামা' সম্পর্কে অথর্ববেদের 'ভার্গব সংহিতা'য় অসুরপুজারীদের গুরু শুক্রাচার্যের গোত্রকে 'স্পিতামা' হিসাবেই উল্লেখ করা হয়েছে।
তাই বলে আমি কিন্তু জরথুস্ত্রের শুভ চিন্তা ও মানুষের মঙ্গল কামনার বিষয়টিকে খাটো করে দেখছিনা। 
জরথুস্ত্র বলেছেন, যাঁরা সৎপথে চলবেন তাঁদের ছয়টি আধ্যাত্মিক আদর্শ অবলম্বন করতে হবে। এগুলি হল, ৹ শ্রেষ্ঠ মনন, ৹ সত্য বা সততা, ৹ দৈবশক্তি, ৹ ভক্তি অর্থাৎ ঈশ্বরে অনুরাগ, ৹ পরিপুর্ণতা ও ৹ অমৃতত্ব। 
মানুষ এরই সাধনা করবে এবং পালন করবে তিনটি নীতি, (১) শুভ মনন, (২) শুভ কথন, (৩) শুভ কর্ম। এই আদর্শে জীবন যাপন করলে মৃত্যুর পরে তাঁর আত্মা স্বর্গে যাবে আর অন্যথায় ভোগ করতে হবে নরকের শাস্তি। তিনি বলেন, মানুষের আত্মাকে একটি সেতুর উপর দিয়ে ঈশ্বরের বিচারের জন্য যেতে হবে।
জরথুস্ত্র ছিলেন দ্বৈতবাদী। প্রাকৃত ও আধ্যাত্মিক জগতের দুটি মূল কারন তিনি স্বীকার করেছিলেন। মন, বাক ও কর্ম এই তিনের উপর তাঁর ধর্ম প্রতিষ্ঠিত।
তাঁর সময়ে পরশুপুরী (পেশোয়ারের বৈদিক নাম), মাদ্র (মিডিয়া), পৃথু (পার্থিয়া), কুরুশ্রাভন (খোরাসান), বল্হীক (বলখ) প্রভৃতি অঞ্চলে তাঁর দর্শন ও ধর্মমত প্রসার লাভ করেছিল।
উমাইয়া খিলাফতের সময় আরবদের পারস্য অভিযান ও তাদের নিষ্ঠুরতার কারনে বহু পারসী ধর্মাবলম্বী ভারতে অভিবাসিত হন। কিছু সংখ্যক ব্যক্তি জিজিয়া কর প্রদানের মাধ্যমে মুসলিম খিলাফতে বসবাসের অনুমতি পান।
সে সময়ে পারসী ধর্মালম্বীরা ভারতের গুজরাটে চলে এসেছিলেন। বর্তমানে ভারতে প্রায় সত্তর হাজার পারসী আছেন, এঁদের প্রায় অর্ধেক জনগোষ্ঠীই মুম্বাইতে থাকেন।
জরথুস্ত্র রচিত গাথাসমূহ 'য়স্ন' নামক পুস্তকে যা কিনা আদি আবেস্তায় সংযোজিত এবং পরবর্তিতে অন্যান্য অথর্বান পুরোহিতদের রচিত উপদেশাবলী এবং রীতিসমূহ নব আবেস্তা একত্রিত ভাবে আবেস্তা নামকরনে সংকলিত হয়, তাঁর মৃত্যুর অনেক পরে।
আবেস্তা হচ্ছে ৪টি পুস্তকের সমন্বিত রূপ, (১) য়স্ন, (২) উস্ত, (৩) বিসপরত এবং (৪) বিদৈবদাত।
জরথুস্ত্রের মৃত্যুর পর সুবিধাবাদী ধর্মব্যাবসায়ী পুরোহিত শ্রেণী জরথুস্ত্রের  দর্শনের মূল চেতনা থেকে সরে আসেন এবং তাঁরা প্রচার করেন যে, জরথুস্ত্র অগ্নিকে উপাসনা করতে বলেছেন, তিনি কিছু আচার-অনুষ্ঠানের বিধানও দিয়ে গেছেন। এই পুরোহিতেরা জরথুস্ত্রকে অগ্নি উপাসক হিসাবে উপস্থাপন করেছেন।
যদিও জরথুস্ত্র এই ধর্মাবলম্বীদের কোন আচার-অনুষ্ঠানের নির্দেশ দেননি তথাপিও পরবর্তীকালে নিজেদের ধর্ম-পরিচিতি রক্ষার জন্য কিছু সংখ্যক জরথুস্ত্রবাদী 'মবড' (পুরোহিত) ও বিদগ্ধজনেরা সম্মিলিতভাবে কিছু ক্রিয়া-কর্মের প্রচলন করেন। 
নভজোত বা সেদরেহ পুসি: 
পারসী ছেলেমেয়েদের সাত বছর বয়স হলে তাদের দীক্ষা দেওয়া হয়। এই দীক্ষানুষ্ঠানে তাদেরকে পুতপবিত্র লম্বা সাদা কোর্তা এবং কোমর বন্ধনী পরানো হয়। স্বাবালকত্ব প্রাপ্তির পূর্বেই (৭ - ১২ বছর) তাদের এই দীক্ষা গ্রহণ করার বিধি। 
উৎসব: 
'খোরদাদসাল' (জরথুস্ত্রের জন্মদিন), যদিও জরথুস্ত্রের সুনির্দিষ্ট কোন জন্ম তারিখ পাওয়া যায়না, তাই মনোনিত একটি তারিখেই তাঁরা ফায়ার টেম্পল এ সমবেত হয়ে প্রার্থনা শেষে ভোজ উৎসব করে।
এ ছাড়া আরও কিছু উৎসবও তাঁরা পালন করে। যেমন, মধ্য-বসন্ত, মধ্য-গ্রীষ্ম, শীতকাল, শস্য সংগ্রহ, পশুপাল গৃহে প্রত্যাবর্তন, নওরোজ ইত্যাদি উৎসবে বিশেষ ভোজের আয়োজন থাকে।
বিবাহ: 
জরথুস্ত্রবাদীদের বিবাহে দুটি পর্ব আছে। প্রথম পর্বে বর, কনে এবং তাঁদের অভিভাবকগণ একটি বিবাহ চুক্তিপত্রে স্বাক্ষর করেন। দ্বিতীয় পর্বটি পরিবারভেদে তিন থেকে সাত দিন পর্যন্ত্য চলে। এ সময়ে প্রচুর ভোজের আয়োজন থাকে। এই পর্বে বিবাহের আরও কিছু রীতি পালিত হয়। এর একটি এরকম, বর-কনের মাথার উপর ওড়না ধরে রাখা হয় এবং তাদের হাত একত্রিত করে হাতের মাঝে চিনির দলা দিয়ে ঘষে দেওয়া হয় যাতে তাঁদের দাম্পত্য জীবন মধুর হয়। বিবাহ অনুষ্ঠানে বর-কনেকে সাদা পোশাক পরানো হয়। জরথুস্ত্রবাদীরা সাদা রংকে পবিত্রতার প্রতিক মনে করে।
প্রার্থনা:
জরথুস্ত্রবাদীরা একদিনে পাঁচ বার প্রার্থনা করে।
(১) হাওয়ান (সূর্যোদয় থেকে দুপুরের মাঝে)।
(২) রাপিথিউইন (দুপুর থেকে বেলা ৩টা পর্যন্ত্য)।
(৩) উজেরিন (বেলা ৩টা থেকে সূর্যাস্ত পর্যন্ত্য)।
(৪) আইউইশরুথ্রেম(সূর্যাস্ত থেকে মধ্যরাত পর্যন্ত্য্)।
(৫) উষাহিন (মধ্যরাত থেকে সূর্যোদয় পর্যন্ত্য)।
মৃতদেহ সৎকার: 
জরথুস্ত্রবাদীরা মৃতদেহকে অপবিত্র মনে করেন। তাঁরা, পাহাড় চুড়ায় একটি বড়সড় আধার নির্মান করে সেই আধারের মাঝে পাথর বসিয়ে তার উপর মৃতদেহটি রেখে আসেন। পাহাড় চুড়ার এই আধারটিকে 'টাওয়ার অব সাইলেন্স' ('ডখমা') বলা হয়। পরবর্তীতে মৃতদেহটি শকুনের খাবারে পরিনত হয়। তৃতীয় দিনে হাড়গোড়গুলো সংগ্রহ করে অন্যত্র কয়লা ও বালির মিশ্রনের মধ্যে রেখে দেওয়া হয়। মনে করা হয়, এই পদ্ধতি অবলম্বন করলে ভূমি বা বায়ু দুষিত হবেনা। পারসী ধর্মে পরিবেশ দুষণকে নিরুৎসাহিত করা হয়েছে।
মৃতদেহ সৎকারের জন্য মুম্বাইতে ৫৭ একর অরণ্য-উদ্যানের মাঝে একস্থানে একটি বিরাটাকার 'ডখমা' বা টাওয়ার নির্মান করা হয়েছে।
হ্যামিস্ট্যাগান: 
পারসী ধর্মমতানুসারে মৃত ব্যক্তির আত্মা বিচার দিবসের অপেক্ষায় এই হ্যামিষ্ট্যাগানে অবস্থান করে।
style="font-weight:bold">এই লেখায় আমার বিশ্লেষণ মনপুত না হলে আমায় ক্ষমা করবেন।

চলবে
ধর্মসার- (১) লাও-ৎসু ও 'তাও'
ধর্মসার- (১) লাও-ৎসু ও 'তাও' এর বাকি অংশ
ধর্মসার- (২) কনফুসিয়াস ও তাঁর ধর্ম
ধর্মসার- (৩) বর্ধমান মহাবীর ও জৈনধর্ম

ঝাঁপি খুলে পুরাতন একটি নোটবই পেলুম। তখনকার সময়ে আমাদের দেশে ইন্টারনেটের সুবিধা ছিলনা। বই-পুস্তক ঘেঁটেই যা কিছু পাওয়া। কখন, কোথায়, কিভাবে এগুলো পেয়েছিলাম তা আজ আর মনে করতে পারিনা তাই সূত্র জানাতে পারবোনা। ক্ষমা করবেন।

প্রৌঢ়ভাবনা




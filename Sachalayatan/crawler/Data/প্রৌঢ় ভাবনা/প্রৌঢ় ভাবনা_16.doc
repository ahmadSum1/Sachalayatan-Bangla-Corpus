দিবি আরোহণ...



আমাদের এতদঞ্চলের অর্থাৎ ভারত উপমহাদেশের সংস্কৃতিতে অতিরঞ্জন একটি প্রচলিত প্রথা বটে। এই যেমন কাউকে আশীর্বাদ করতে বলা, 'হাজার বছর পরমায়ু হোক' বা 'শত পুত্রের জননী হও' ইত্যাদি। যদিও জানি বাস্তবে তা সম্ভব নয়। তবুও তো বলা হয়, না কি?
পশ্চিমের লঙ লিভের অনুকরণে আমরা অমুক গান্ধী বা তমুক বসুর জন্ম-মৃত্যুদিনে বিরাট সভা করে বলছি, 'যুগ যুগ জীও'। যদিও জানি, যুগ যুগ কেউই বেঁচে থাকেনা বা বাঁচিয়েও রাখা যায়না। তাঁদের মহত্ত্ব, বীরত্ব ইত্যাদি অতুলনীয় কীর্তির গৌরব প্রচারের জন্যই এই অতিশয়োক্তি। বাস্তবে না হোক আমাদের স্মৃতিতে তাঁদের বাঁচিয়ে রাখারই প্রয়াস এটি।
এই যেমন শ্রীরামের কাহিনীই বলি। শ্রীরাম পনের বছর বয়সে সীতাকে বিয়ে করলেন। সাতাশ বছর বয়সে বনে গেলেন, বিয়াল্লিশ বছর বয়সে অযোধ্যায় ফিরে রাজ্যে অভিষিক্ত হলেন। তারপর একাদশ সহস্র বছর রাজত্ব করে স্বর্গারোহণ করলেন। এই শেষের কথায় অর্থাৎ একাদশ সহস্র বৎসরের কথায়ই যত ধন্দ! রামের মতো একজন রাজার এগারো বৎসরের রাজত্বকালের আশ্চর্য ঘটনাবহুল অতুলনীয় কীর্তিগাঁথাকে বর্ণনা করতে হলেতো এটুকু অতিশয়োক্তি সিদ্ধ বটে।
পুরাণের অতিরঞ্জন, একটি চাবিকাঠি। এখানে 'সহস্র' হলো উপলক্ষণ প্রয়োগ। আরও দু-একটি উদাহরন দিই। কার্তবীর্যার্জুন পঁচাশি হাজার বছর বেঁচেছিলেন। অলর্ক, ছেষট্টি হাজার বছর রাজত্ব করেছিলেন। এই হাজারের উপলক্ষণটা বাদ দিলে, কার্তবীর্যার্জুন পঁচাশি বছর বেঁচেছিলেন। অলর্ক ছেষট্টি বছর রাজত্ব করেছিলেন। তাহলেতো আর কোন ধন্দ থাকেনা। কেমন কীনা! এও সেই কীর্তিরই গৌরব প্রচার। যে দেশে যেমন প্রথা। যস্মিন দেশে যদাচার। এও সেই 'যুগ যুগ জীও'র প্রাচীন সংস্করন।
ইদানিং তো দেখছি, গান্ধী, রবীন্দ্রনাথ, বঙ্গবন্ধুর জন্মদিনের উৎসব আয়োজন, জন্মাষ্টমী বা ঈদ-এ-মিলাদুন্নবী, বড়দিনের অনুষ্ঠান আয়োজনের চেয়ে কম নয়। প্রাচীনকালের মানুষেরাও ইন্দ্র, রাম, কৃষ্ণ এঁদের নিয়েও উৎসব আয়োজন, যজ্ঞ, কাঙ্গালিভোজ ইত্যাদি করতো বটে।
সনাতন ধর্মের শাস্ত্রকথায় 'দিবি আরোহণ' বলে  একটি বিষয় আছে। দিবি আরোহণ, মানুষেইরই দেবত্ব লাভের কথা। উত্তম মানুষ প্রতিলোম ক্রিয়ায় দেবতা হন। প্রতিলোম ক্রিয়ার আশ্চর্য সূত্র হলো, উত্তম মানুষ প্রথমে মানুষ রূপেই পুজিত হন। তারপর তিনি দেবতা হন এবং আরও পরে তাঁকে জ্যোতিষ্ক রূপে কল্পনা করা হয়।
যেমনটা পুরাণের বিজ্ঞ ব্যাখ্যাকারগণ ইন্দ্র সম্পর্কে বলতে গিয়ে বলেছেন, শুরুতে ছোট ছোট গোষ্ঠী বা ট্রাইব আকারে আর্যদের ভারত উপমহাদেশে আগমন ঘটে। ধারনামতে ২০০০ খ্রীস্টপূর্বাব্দের কাছাকাছি কোন এক সময়ে আর্যগোষ্ঠীর অস্তিত্ব রক্ষার প্রয়োজনে অনার্যদের সাথে যুদ্ধ অনিবার্য হয়ে ওঠে। সেই সময়ে যুদ্ধের প্রয়োজনে আর্যদের কয়েকটি গোষ্ঠী একত্রিত হয়ে একজন সেনানায়ক নিযুক্ত করে এবং তার উপাধি হয়, 'ইন্দ্র'। এই ইন্দ্রদেরই একজনকে বলা হয়েছে, 'পুরন্দর ইন্দ্র', যিনি অনার্য বা অসুরদের অনেক পুরি ধ্বংস করেছিলেন। কয়েক শতাব্দি পরে এই ইন্দ্র দেবতারূপে পুজিত হতে থাকেন।
যেমনটি শাস্ত্রকথায় বলা হয়েছে, ইন্দ্র একাধিক এবং সকল ইন্দ্রই মানুষ ছিলেন পরে দেবতা তারপরে সূর্য। 
ঋগ্বেদে মানুষ, দেবতা এবং সূর্য এই তিন রূপেই ইন্দ্রের প্রশস্তিগীত রচিত হয়েছে। 
মনুষ্যরূপ ইন্দ্র,
৹ "যুবা, মেধাবী, প্রভূতবলসম্পন্ন, সকল কর্মের ধর্তা, বজ্রযুক্ত ও বহু স্তুতিভাজন, অসুরদের নগর বিদারকরূপে জন্মগ্রহণ করেছিলেন।" 
ঋগ্বেদ, ১ম মণ্ডল, সূক্ত-১১, ঋক-৪ (ঋগ্বেদ/১/১১/৪)। অনুবাদক: নরেশচন্দ্র দত্ত।
৹ "বজ্রধারী ইন্দ্র প্রথমে যে পরাক্রমের কর্ম সম্পাদন করেছিলেন, তাঁর সে কর্মসমূহ বর্ণনা করি। তিনি অহিকে হনন করেছিলেন, তৎপর বৃষ্টি বর্ষণ করেছিলেন, বহনশীল পর্বতীয় নদীসমূহের পথ ভেদ করে দিয়েছিলেন।" 
ঋগ্বেদ, ১ম মণ্ডল, সূক্ত-৩২, ঋক-১ (ঋগ্বেদ/১/৩২/১)। অনুবাদক: নরেশচন্দ্র দত্ত।
৹ "বজ্রবাহু ইন্দ্র স্থাবর জঙ্গমদের এবং শান্ত পশু ও শৃঙ্গী পশুদের রাজা হলেন; তিনি মনুষ্যদের রাজা হয়ে নিবাস করেছেন, এবং যেরূপ চক্রের নেমি মধ্যস্থ কাষ্ঠসমূহকে ধারণ করে, সেরূপ ইন্দ্র সকলকে আপনার মধ্যে ধারণ করেছিলেন।"
ঋগ্বেদ, ১ম মণ্ডল, সূক্ত-৩২, ঋক-১৫ (ঋগ্বেদ/১/৩২/১৫)। অনুবাদক: নরেশচন্দ্র দত্ত।
দেবতারূপ ইন্দ্র,
৹ "হে ইন্দ্র! তুমি অশ্ব দান কর, গো দান কর, যবাদি ধান্য দান কর এবং তুমি নিবাস হেতুভূত ধনের প্রভু ও পালক। তুমি শিক্ষার নেতা, তুমি বহুদিনের পুরাতন দেব, তুমি কামনা ব্যার্থ কর না, তুমি সখাদের মধ্যে সখা। তাঁরই উদ্দেশে আমরা
এ স্তুতি পাঠ করি।"
ঋগ্বেদ, ১ম মণ্ডল, সূক্ত-৫৪, ঋক-২ (ঋগ্বেদ/১/৫৪/২)। অনুবাদক: নরেশচন্দ্র দত্ত।
৹ "হে ইন্দ্র, তুমি শূর তুমি দাতা; আমি মনুষ্য, আমার মনোরথ পূর্ণ কর। তুমি সহায়বান, অগ্নি যেমন শিখা দ্বারা পাত্রকে দগ্ধ করে, তুমি সেরূপ ব্রতরহিত দস্যুকে দগ্ধ কর।"
ঋগ্বেদ, ১ম মণ্ডল, সূক্ত-১৭৬, ঋক-৩ (ঋগ্বেদ/১/১৭৬/৩)। অনুবাদক: নরেশচন্দ্র দত্ত।
সূর্যরূপ ইন্দ্র,
৹ "চারদিকের লোকেরা সূর্যরূপ ইন্দ্রের প্রতাপান্বিত, অরুষ ও বিচরণকারী অশ্ব যোজনা করছে। আলোকগণ আকাশে দীপ্যমান রয়েছে।" 
৹ "তারা ইন্দ্রের কমনীয়, রক্তবর্ণ, তেজঃপূর্ণ ও পুরুষবাহক হরি নামক অশ্বদ্বয় রথের উভয় পার্শ্বে সংষোজিত করে।" 
৹ "হে মনুষ্যগণ! সূর্যরূপ ইন্দ্র নিদ্রায় সংজ্ঞারহিতকে সংজ্ঞা দান করে, অন্ধকারে রূপরহিতকে রূপ দান করে, জলন্ত রশ্মির সাথে উদিত হন।"
ঋগ্বেদ, ১ম মণ্ডল, সূক্ত-৭, ঋক-১,২,৩ (ঋগ্বেদ/১/৭/১,২,৩)। অনুবাদক: নরেশচন্দ্র দত্ত।
এই যে আশ্চর্য বলবীর্যশালী পুরুষ, স্বাভাবিক দিবি আরোহণের ফলে ইনিই আন্তরীক্ষ দেবতারূপে কল্পিত হন। যেমন রাম ও কৃষ্ণ ভগবান হয়েছিলেন, কালান্তরে। এই যেমন নবদ্বীপের নিমাই মিশ্র নিজ মহিমায় ভগবান শ্রীকৃষ্ণচৈতন্য হয়েছিলেন। যেমন এই প্রক্রিয়ায়ই রামকৃষ্ণ পরমহংসদেবও ভগবান হয়েছিলেন।
এমন ভাবনায়ই হয়তো অঙ্গিরার পুত্র সব্য ঋষি ইন্দ্রের উদ্দেশে ঋক রচনা করেছিলেন,
৹ "যদি পৃথিবী দশগুণ হত, যদি মানুষসকল নিত্যকাল জীবিত থাকত, হে মঘবন্! তাহলেই তোমার ক্ষমতা প্রকৃতরূপে প্রসিদ্ধ হত; তোমার বলসাধিত ক্রিয়া আকাশের ন্যায় মহৎ।"
ঋগ্বেদ, ১ম মণ্ডল, সূক্ত-৫২, ঋক-১১ (ঋগ্বেদ/১/৫২/১১)। ঋগ্বেদ সংহিতা, অনুবাদক: নরেশচন্দ্র দত্ত। হরফ প্রকাশনী, কলকাতা ৭০০০০৭।


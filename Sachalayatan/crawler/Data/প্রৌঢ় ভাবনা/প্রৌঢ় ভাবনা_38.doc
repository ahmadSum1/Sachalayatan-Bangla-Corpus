আমার স্মৃতিতে একাত্তরের ৭ই মার্চ



সম্পাদনা : আজ ২০১৩ ইং সালের ৭ মার্চ। আমার এই লেখাটি ১৯৭১ ইং সালের ৭ মার্চ উপলক্ষে। তাই শিরোনামে 'একাত্তরের' শব্দটি জুড়ে দিলাম।
১৯৭১ সালের এই সময়টাতে আমরা যারা তখন যুবক-যুবতী, তাদের অধিকাংশেরই তখন একমাত্র ভাবনা, কিভাবে পাঞ্জাবীদের কবল থেকে আমরা মুক্ত হবো ? 
তখন আমরা খেলাধুলার কথা ভুলে গিয়েছি, গান শোনা, সিনেমা দেখা তাও। মায় প্রেমিক-প্রেমিকারা প্রেম করাও ভুলে গিয়েছিলো। সবার মাঝে একটাই মাত্র চিন্তা, মুক্ত স্বাধীন বাংলাদেশ।

৭১ সালের ৭ই মার্চ আমি ঢাকাতেই ছিলাম। ঐ দিন রমনা রেসকোর্স ময়দানে বঙ্গবন্ধুর ভাষণ দেবার কথা। সকাল থেকেই দলে দলে মানুষ চলেছে রমনা রেসকোর্সের দিকে। ঢাকার বাইরে থেকেও বাসে-ট্রাকে করে প্রচুর লোক আসছে। সবার গন্তব্য, রমনা রেসকোর্সের ময়দান।
আমিও সকাল সকাল রমনা রেসকোর্সের পথ ধরলাম। নানা ধরনের শ্লোগান দিতে দিতে মানুষ সভাস্থলের দিকে যাচ্ছে। 
সভাস্থলে পৌঁছে, বিশাল জনসমাবেশ দেখে মনের মাঝে এক অদ্ভুত অনুভূতি হলো যা আজ আর ভাষায় প্রকাশ করতে পারবোনা।
কখনো পারিওনি।
বাংলার মানুষ সবাই তখন এই দিনটিরই অপেক্ষাতে ছিল। বঙ্গবন্ধু ৩রা মার্চ পন্টনের সমাবেশে বলেছিলেন, ৬ই মার্চের মধ্যে যদি সরকার তার অবস্থান পরিবর্তন না করে তাহলে ৭ই মার্চ, রমনা রেসকোর্স ময়দানে তিনি কর্মসূচি ঘোষণা করবেন। 
যত সময় যেতে থাকলো, ময়দানে মানুষের উপস্থিতিও বাড়তে থাকলো। এক পর্যায়ে মঞ্চে, তখনকার চার খলিফা, নূরে আলম সিদ্দিকী, সাজাহান সিরাজ, আ,স,ম, আব্দুর রব, আব্দুল কুদ্দুস মাখনকে দেখা গেল। তাঁরা বিভিন্ন ধরনের শ্লোগান দিয়ে সভাস্থল সরগরম রাখছিলেন।
বঙ্গবন্ধু একটু দেরিতেই বেলা প্রায় সোয়া তিনটার দিকে মঞ্চে আবির্ভূত হলেন। তাঁর সঙ্গে মহীউদ্দিন, বঙ্গবন্ধুর সার্বক্ষণিক দেহরক্ষী।
বঙ্গবন্ধু মঞ্চে উপস্থিত হওয়ার সাথে সাথে সমস্ত রেসকোর্স ময়দানে যেন প্রচন্ড এক জোয়ার বয়ে গেল। 
শুরু হলো বঙ্গবন্ধুর সেই ঐতিহাসিক ভাষণ, ''ভায়েরা আমার, আজ দুঃখভারাক্রান্ত মন নিয়ে আপনাদের সামনে হাজির হয়েছি___।'' আমি একমনে ভাষণ শুনছি আর অধির আগ্রহে অপেক্ষা করছি সেই কাঙ্খিত বাক্যটি শোনার জন্য। তারপর এক সময়ে বঙ্গবন্ধু বললেন " রক্ত যখন দিয়েছি, রক্ত আরও দেব, এদেশের মানুষকে মুক্ত করে ছাড়বো ইনশাল্লাহ।" তারপর তিনি অল্পক্ষণ অপেক্ষা করলেন। তারপর সেই মাহেন্দ্রক্ষণে আসলো সেই ঘোষণা, " এ বারের সংগ্রাম, আমাদের মুক্তির সংগ্রাম। এবারের সংগ্রাম, স্বাধীনতার সংগ্রাম। জয় বাংলা।" মুহুর্মুহু জয়বাংলা শ্লোগানে রেসকোর্স ময়দান তখন প্রকম্পিত।
আমি অভিভুত। তখনকার সেই অনুভূতি প্রকাশ করার ভাষা আমার জানা নেই। জানিনা কারও জানা আছে কিনা।
বঙ্গবন্ধুর ১৮ মিনিটের সেই ভাষণ, সমগ্র জাতিকে প্রচন্ড ভাবে উজ্জীবিত করেছিলো।
এক ধরনের উদ্দীপনা নিয়ে আমিও  ধীরে ধীরে বাড়ির পথ ধরলাম।


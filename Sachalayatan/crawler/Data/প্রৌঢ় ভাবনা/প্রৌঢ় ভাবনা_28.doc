ধর্মসার- (৭) - এন্টিডিলিউভিয়ান পিরিয়ড, আব্রাহামিক ধর্মমতগুলির সূচনা লগ্ন



ধর্মপ্রচার নয়, বিভিন্ন ধর্মমত সম্পর্কে যৎসামান্য জানার প্রচেষ্টা মাত্র।
আব্রাহামিক ধর্মীয় হিব্রু বাইবেল অনুসারে, সৃষ্টির শুরু থেকে 'নোয়া'র সময়ের মহাপ্রলয়ে 'নোয়া'র আর্ক (বৃহদাকার জাহাজ) ব্যতিত সমস্ত  প্রাণীকুল বিনাশ প্রাপ্ত হওয়া পর্যন্ত সময়কে এন্টিডিলিউভিয়ান পিরিয়ড হিসাবে চিহ্নিত করা হয়েছে।
 হিব্রু বাইবেলে সৃষ্টিকর্তাকে 'এলহ্ ম' নামে অভিহিত করা হয়েছে।পরে 'ইয়াওয়ে' এবং পরবর্তীতে ইংরেজী উচ্চারনে 'জেহোভা' নামকরণ হয়েছে। আমি এই লেখায় 'ঈশ্বর' শব্দটি ব্যবহার করবো।
সৃষ্টি সম্বন্ধে  হিব্রু বাইবেলের তোরাহ্ খন্ডের জেনেসিস (আদিপুস্তক) পর্বে উল্লেখিত আছে, 
(জেনেসিসের সকল উদ্ধৃতি সাধু ভাষায় অনুবাদের চেষ্টা করেছি। দুর্বল অনুবাদের জন্য ক্ষমা প্রার্থী)।
০ ঈশ্বর সর্ব প্রথম  স্বর্গ ও মর্ত্য সৃষ্টি করেন (জেনেসিস ১:১)।
০ আদিতে (সেখানে) কুয়াসাচ্ছন্ন ধূম্রকুঞ্জ এবং অন্ধকারাচ্ছন্ন এক বিশাল শুন্যতা বিরাজিত ছিল (জেনেসিস ১:২)।
০ ঈশ্বর কহিলেন, ''আলো হউক'' এবং আলো উৎপন্ন হইল। ঈশ্বর আলো পছন্দ করিলেন এবং আলোকে, অন্ধকার হইতে পৃথক করিলেন। তিনি আলোকে দিন এবং অন্ধকারকে রাত্রি হিসাবে চিহ্নিত করিলেন এবং  সকাল ও সন্ধ্যার কথাও উল্লেখ করিলেন। এভাবেই সৃষ্টির প্রথম দিনের সূত্রপাত (জেনেসিস ১ : ৩-৫)।
৹ এবং ঈশ্বর কহিলেন, "ঘন কুয়াসার মধ্যভাগে একটি বিস্তৃত অঞ্চল সৃষ্টি হউক এবং কুয়াসা হইতে পানি পৃথক হউক।" ঈশ্বর  একটি বিস্তৃত অঞ্চল সৃষ্টি করিলেন এবং এই অঞ্চলের উপরিভাগের পানি হইতে নিম্নভাগের পানিকে পৃথক করিলেন। তিনি এই বিস্তৃত অঞ্চলকে মহাকাশ নামে অভিহিত করিলেন। ইহাই ছিল সৃষ্টির দ্বিতীয় দিন (জেনেসিস ১ : ৬-৮)।
০ এবং ঈশ্বর কহিলেন, "মহাকাশের নিম্নভাগের পানি একাংশে একত্রিত হউক" এবং তেমনই হইল। ঈশ্বর, শুষ্ক পানিহীন অঞ্চলকে ভূমি এবং জলপূর্ণ অংশকে সমুদ্র হিসাবে উল্লেখ করিলেন। এবং ইহা তাঁহার মনপুত হইল। এবং ঈশ্বর কহিলেন, "ভূমিতে ঘাস, লতাগুল্ম, ফলবন্ত গাছ, ফসলাদি ইত্যাদি উৎপন্ন হউক" এবং তেমনই হইল। তিনি দেখিলেন, উহা বড়ই উত্তম। ইহাই ছিল সৃষ্টির তৃতীয় দিন (জেনেসিস ১: ৯-১৩)।
০এবং ঈশ্বর কহিলেন, "মহাকাশের বিস্তৃত অঞ্চলে,  রাত্রি হইতে দিনকে পৃথক করিবার জন্য আলো উৎপন্ন হউক এবং ইহার দ্বারা দিন, বৎসর এবং ঋতু চিহ্নিত হউক।" এবং ঈশ্বর দুইটি প্রধান উজ্জ্বল আলোকপিন্ড সৃষ্টি করিলেন। উজ্জ্বতর আলোকপিন্ডটি দিনকে এবং মৃদু আলোদানকারী পিন্ডটি রাত্রিকে এবং তারকারাজিকে প্রভাবিত করিল।এবং ঈশ্বর আলোকপিন্ড দুইটিকে মহাকাশের বিস্তৃত অঞ্চলে এমন ভাবে স্থাপন করিলেন যাহাতে তাহারা মর্ত্যভূমিকে আলোকিত করিতে পারে। এবং তেমনটিই হইল। সকাল-সন্ধ্যা মিলিয়া এইটিই সৃষ্টির চতুর্থ দিন (জেনেসিস ১ :১৪-১৯)।
৹ এবং ঈশ্বর কহিলেন, "সৃজিত জীবজগতে পানি সঞ্চালিত হউক এবং স্বর্গ ও মর্ত্যের মধ্যখানে বিরাজিত বিস্তৃত অঞ্চলে পাখিসমূহ উড়িয়া বেড়াক।" এবং ঈশ্বর বৃহদাকার জলদানব ও সরিসৃপ সৃষ্টি করিলেন এবং তাহাদের প্রতিও পানি প্রবাহিত করিলেন। ঈশ্বর লক্ষ্য করিলেন, ইহা অতি উত্তম। এবং ঈশ্বর আশির্বাদ করিলেন, তাহারা ফলবন্ত হউক ও বংশবৃদ্ধি করিতে থাকুক। সমূদ্র সমূহ পানি দ্বারা পরিপূর্ণ থাকুক, পাখি সমূহ বংশবৃদ্ধি করুক। সকাল সন্ধ্যা মিলিয়া ইহাই ছিল সৃষ্টির পঞ্চম দিন (জেনেসিস ১ :২০-২৩)।
৹ এবং ঈশ্বর কহিলেন, "ভূমি হইতে তদনুযায়ী জীবজগত সৃষ্টি হউক, গবাদিপশু, সরিসৃপ এবং জীব জন্তু সমূহ সৃষ্টি হউক।" এবং তেমনই হইল। এবং ঈশ্বর কহিলেন (স্বর্গদূতদের প্রতি), "এইবার আমরা আমাদের প্রতিমূর্তিতে আমাদের সাদৃশ্যে মনুষ্য নির্মান করি এবং মৎস সমূহ, উদ্ভিদ, পশু-পাখি, জীবজন্তু সমূহ সহ পৃথিবীতে সৃষ্ট সমস্ত কিছুর উপর তাহাদের প্রভাব বিস্তারের ক্ষমতা অর্পণ করি।" এবং ঈশ্বর তাঁহার প্রতিমূর্তিতে মনুষ্য নির্মান করিলেন এবং তাহাদিগকে পুরুষ এবং নারীহিসাবে সৃজন করিলেন। ঈশ্বর তাহাদেরকে বংশবিস্তারের আশির্বাদ করিলেন এবং মৎস সমূহ, উদ্ভিদ, পাখি সমূহ এবং পূথিবীতে সৃষ্ট সকল কিছুর উপর তাহাদের প্রাধান্য অর্পন করিলেন। এবং ঈশ্বর কহিলেন, ভূমি হইতে উদ্ভুত সব ধরনের লতাগুল্ম, শাকশব্জি, ফলমূল ইত্যাদি সমূহকে তোমাদের খাদ্য হিসাবে প্রদান করা হইল। এবং ঈশ্বর দেখিলেন  যাহা কিছু সৃষ্টি করা হইয়াছে সবই অতি উত্তম। এবং সকাল সন্ধ্যা মিলিয়া এইটি ছিল ষষ্ট দিন (জেনেসিস ১ :২৪-৩১)।
৹ এবং স্বর্গ মর্ত্য মধ্যে  সমস্ত সৃষ্টি সম্পন্ন করিয়া সপ্তম দিনে ঈশ্বর বিশ্রাম গ্রহন করিলেন। এই দিনে ঈশ্বর সমস্ত কর্ম হইতে বিরত থাকেন এবং সপ্তম দিনটিকে তিনি বিশ্রাম দিন হিসাবে  মহিমান্বিত করেন (জেনেসিস ২ : ১-৩)।
৹ এবং তখন পর্যন্ত ভূমিতে লতাগুল্ম, উদ্ভিদ ইত্যাদি উৎপন্ন হয় নাই, কারন ঈশ্বর তখনও ভূমিতে বৃষ্টির পানি বর্ষণ করেন নাই। এবং পৃথিবীতে মানুষেরও আবির্ভাব হয় নাই (জেনেসিস ২ : ৫)।
৹ এবং ঈশ্বর মর্ত্যের ধূলিকণা হইতে মনুষ্য নির্মান করিলেন এবং তাঁহার নাসারন্ধ্রে ফুৎকারের মাধ্যমে আত্মা প্রবিষ্ট করাইয়া জীবন সঞ্চার করিলেন (জেনেসিস ২ : ৭)।
৹ এবং মহাপ্রভু ঈশ্বর ইডেনের পূর্বদিকে একটি উদ্যান সৃজন করিলেন এবং সেখানে তিনি মনুষ্যটিকে অবস্থিত করিলেন যাঁহাকে তিনি সৃষ্টি করিয়াছেন (জেনেসিস ২:৮)। 
৹ এবং ঐ উদ্যানটিতে তিনি নানাবিধ দৃষ্টিনন্দন সুস্বাদু ফলবন্ত বৃক্ষ সৃজন করিলেন। এবং উদ্যানের মধ্যখানে 'জীবনবৃক্ষ' এবং 'জ্ঞান বৃক্ষ' সৃজন করিলেন (জেনেসিস ২ : ৯)।
৹ এবং ইডেন হইতে একটি নদী ঐ উদ্যানে জলসিঞ্চনের জন্য প্রবাহিত হইল। সেখান হইতে নদীটি চারটি ধারায় বিভক্ত হইয়া প্রথম ধারাটি 'পিসন' নাম ধারণ করিয়া, উত্তম স্বর্ণ, ডিলিয়াম ও অনিক্স পাথর সম্বৃদ্ধ সমগ্র 'হাবিলাহ' অঞ্চলকে বিধৌত করে। দ্বিতীয় ধারাটি 'গিহন' নাম ধারণ করিয়া একই রকম ভাবে সমগ্র কুশ (ইথিওপিয়া) এলাকা কে জল দান করে। তৃতীয় ধারাটি টাইগ্রিস নামে পূর্ব আসিরিয়ার দিকে প্রবাহিত হয় এবং চতুর্থ ধারাটি হইল ইউফ্রেটিস (জেনেসিস ২: ১০-১৪)।"
৹ ঈশ্বর, সৃষ্ট মনুষ্যটিকে ইডেন উদ্যানের পরিচর্যার দ্বায়িত্বে নিযুক্ত করিলেন। এবং তাঁহাকে সকল বৃক্ষের ফল ভক্ষণের অনুমতি প্রদান করিলেন, তবে শুধুমাত্র জ্ঞান বৃক্ষের ফল ভক্ষণে কঠোর নিষেধাজ্ঞা অর্পণ করিলেন এবং তাঁহাকে এই মর্মে হুসিয়ার করিলেন যে, ঐ বৃক্ষের ফল ভক্ষণে নিশ্চয় তাঁহার মৃত্যু হইবে (জেনেসিস ২ : ১৫-১৭)। 
৹ এবং ঈশ্বর কহিলেন, "মনুষ্যটির এই একাকিত্ব সঠিক নহে।"  তিনি তাঁহার জন্য একজন সহচরী নির্মানের ইচ্ছা প্রকাশ করিলেন (জেনেসিস ২ : ১৮)। 
৹ এবং ঈশ্বর সৃষ্ট সমস্ত পশুপক্ষী, জীবজন্তু সমূদয় সৃষ্ট জীবের সহিত অ্যাডামের পরিচয় ঘটানো হইল এবং সমস্ত সৃষ্টির নামকরন করা হইল। এতদসত্বেও অ্যাডাম তাঁহার সহচরীর দেখা পাইলনা (জেনেসিস ২ : ১৯-২০)। 
৹ এবং এক্ষণে ঈশ্বর মনুষ্যটিকে গভীর ঘুমে আচ্ছন্ন করিলেন  এবং ঈশ্বর তাহার দেহ হইতে পাঁজর সদৃশ একটি অংশ লইয়া তাহা দ্বারা অ্যাডামের একজন সহচরী নির্মান করিলেন। এবং মনুষ্যটি তাহাকে স্ত্রীলোক হিসাবে চিহ্নিত করিল, সে কহিল, সে আমারই অংশ কেননা সে আমা হইতেই উদ্ভূত। এবং মনুষ্যটি এবং  স্ত্রীলোকটি উভয়ই উলঙ্গ অবস্থায় রহিল কারন তাহাদের মধ্যে তখনও লজ্জাবোধ জন্মেনি (জেনেসিস ২ : ২১-২৫)। 
হিব্রু বাইবেল অনুসারে এর পরবর্তী ঘটনা সমূহ এইরূপ, সর্প রূপী শয়তান বা দুরাত্মার প্ররোচনায় স্ত্রীলোকটি জ্ঞানবৃক্ষের ফল ভক্ষণ করে এবং আদমকেও ঐ ফল ভক্ষণে প্ররোচিত করে। এই ফল ভক্ষণের ফলে তাঁদের মধ্যে লজ্জাবোধ জন্মে। তাঁরা ডুমুর পাতা দ্বারা তাঁদের লজ্জাস্থান আবৃত করার চেষ্টা করে।
একদা ঈশ্বর উদ্যান মধ্যে এসে তাদেরকে না দেখতে পেয়ে তাদের অবস্থান সম্পর্কে জানতে চেয়ে হাঁকডাক শুরু করেন। মানুষটি তখন উত্তরে বলেন যে, যেহেতু সে উলঙ্গ সেহেতু সে ঈশ্বরের সামনে যেতে লজ্জা বোধ করছে। ঈশ্বর জানতে চাইলেন, "তুমি যে উলঙ্গ এই বিষয়টি তুমি জানলে কিভাবে? তুমি কি জ্ঞান বৃক্ষের ফল খেয়েছ?" তখন পুষুষটি স্বীকার করলো যে, মহিলাটি তাকে জ্ঞান বৃক্ষের ফল খেতে প্ররোচিত করেছে। মহিলাটি এ বিষয়ে জিজ্ঞাসিত হলে সে উত্তরে বললো যে, শয়তান বা দুরাত্মাটি তাকে এই ফল খাওয়ায় প্ররোচিত করেছে। এই কথা শোনার পরে ঈশ্বর তাদেরকে শাপশাপান্ত করলেন এবং ঈশ্বর স্ত্রীলোকটিকে এই শাপ দিলেন যে, সন্তানের জন্মদানকালে তার প্রসব যন্ত্রণা বহুগুণ বৃদ্ধি পাবে। এবং ঈশ্বর তাদেরকে সেখানে ফেরত পাঠাতে মনস্থ করলেন যেখানকার মাটি দিয়ে তাকে নির্মান করেছেন। এবং তাদেরকে ভূমিজাত সবজি, ফলমূল ইত্যাদি খেয়েই জীবন ধারনের বিধান দিলেন।এবং পুরুষটি স্ত্রীটিকে ইভ ( হিব্রু > হাওয়া) নামকরণ করলেন যেহেতু সেই সমস্ত জীব জগতের মাতা।
এবং ঈশ্বর কহিলেন, "যেহেতু মনুষ্যটি জ্ঞানবৃক্ষের ফল ভক্ষণ করিয়া ভালমন্দের জ্ঞান আহরন করিয়া প্রায় আমাদের সমকক্ষ হইয়াছে,এক্ষণে যদি  কোন ক্রমে জীবনবৃক্ষের ফল ভক্ষণ করিতে পার তাহা হইলে সে অমর হইয়া যাইবে (জেনেসিস ২ : ২২)।"  
এবং ঈশ্বর পুরুষটিকে ইডেন উদ্যান থেকে বহিষ্কার করলেন ।
খ্রিষ্টধর্মে সৃষ্টি :
খ্রিষ্ট ধর্মে, হিব্রু বাইবেলে বর্ণিত সৃষ্টিতত্ত্বকেই মেনে নেওয়া হয়েছে। কেননা হিব্রু বাইবেল হচ্ছে খ্রিষ্টধর্মগ্রন্থের পূর্বাংশ বা ওল্ড টেস্টামেন্ট। 
তবে  সৃষ্টি বিষয়ে তারা ত্রিত্বের (Trinity) ধারণাটিকে প্রাধান্য দিয়েছে। {ত্রিত্ব (Trinity) - পিতা (Father),পুত্র (Son) ও পবিত্র আত্মা (Holy spirit)}। কারন, হিব্রু বাইবেলের জেনেসিস পর্বে বলা হয়েছে, " এবং ঈশ্বর কহিলেন, এইবার আমরা আমাদের প্রতিমূর্তিতে আমাদের সাদৃশ্যে 
মনুষ্য নির্মান করি এবং মৎস সমূহ, উদ্ভিদ, পশু-পাখি, জীবজন্তু সমূহ সহ পৃথিবীতে সৃষ্ট সমস্ত কিছুর উপর তাহাদের প্রভাব বিস্তারের ক্ষমতা অর্পণ করি।" এখানে ঈশ্বরের জবানিতে 'আমরা'(বহুবচন) শব্দটি ব্যবহার করা হয়েছে, এবং এই শ্লোকে খ্রিষ্টধর্মীরা 'ত্রিত্ব' ধারণাটির সমর্থন পায়।
এন্টিডিলিউভিয়ান পিরিয়ডে মানুষের জীবনকাল অনেক লম্বা ছিল। জেনেসিস থেকে বিভিন্নজনের জীবনকালের বিষয় জানা যায়। তখনকার মানুষেরা প্রায় ৭০০ - ৯৫০ বৎসর পর্যন্ত বাঁচতেন। তাদের শারীরিক গঠনও ছিল বৃহদাকার। তখন নানা ধরনের বৃহদাকার জীবজন্তু ছিল, ছিল বৃহদাকার জলদানব। বিভিন্ন মিথে এদেরকে ড্রাগন হিসাবে উল্লেখ করা হয়েছে। 
আগামী পর্বে : ইসলামের দৃষ্টিতে সৃষ্টি।
চলবে।
ধর্মসার- (১) লাও-ৎসু ও 'তাও'
ধর্মসার- (১) লাও-ৎসু ও 'তাও' এর বাকি অংশ
ধর্মসার- (২) কনফুসিয়াস ও তাঁর ধর্ম
ধর্মসার- (৩) বর্ধমান মহাবীর ও জৈনধর্ম
ধর্মসার- (৪) জরথুসত্র ও পারসীক ধর্ম
ধর্মসার- (৫) গৌতম বুদ্ধ ও বৌদ্ধ ধর্ম
ধর্মসার- (৬) গুরু নানক ও শিখধর্ম 
"ঝাঁপি খুলে বহু পুরাতন একটি নোটবই পেলুম। তখনকারদিনে আমাদের দেশে ইন্টারনেটের সুবিধা ছিলনা। বই-পুস্তক ঘেঁটেই যা কিছু পাওয়া। কখন, কোথায়, কিভাবে এসব পেয়েছিলাম তা আর এখন মনে করতে পারিনা তাই সূত্র জানাতে পারবোনা। ক্ষমা করবেন।"


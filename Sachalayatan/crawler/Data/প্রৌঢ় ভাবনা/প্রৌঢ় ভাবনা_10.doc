নারীমুক্তি প্রসঙ্গ ও দীর্ঘকাল যাবত চলে আসা আমাদের ধর্মীয় ও মনস্তাত্ত্বিক চিন্তাধারা



আদিতে নারী-পুরুষ ছিলনা, ছিল মানুষ। পরবর্তীতে সেই অখণ্ড মানবসত্তা নারী-পুরুষে বিভাজিত হয়। 
আমাদের বাংলা ভাষাব্যাকরণে স্ত্রীলিঙ্গের মানুষ প্রজাতিকে,
 নারী: নৃজাতির বা নরজাতির স্ত্রী, নরের ধর্ম্ম্যা, সীমন্তিনী- কামিনী, 
স্ত্রী: যাহাতে গর্ভ সংহত বা কঠিন হয়, সীমন্তিনী, নারী - যোষিৎ, মাদী , 
ললনা" সুকুমারাঙ্গী, বিলাসকারিনী, 
রমণী: রময়িতা, রতিকারি) 
অঙ্গনা" যাহার কল্যাণসূচক প্রশস্ত অঙ্গ আছে- সৌষ্ঠবশালিনী নারী, 
কামিনী: কামাতিশয়যু্তা, কামবেগযুক্তা নারী- রমণী, 
মহিলা: স্ত্রীমাত্র, - ভদ্র নারী, মহলবাসিনী, 
বনিতা: দয়িতা, প্রিয়া, অনুরক্তা স্ত্রী - প্রিয়া, 
বামা: অধম, অধীন- নারী, 
সুন্দরী: কান্তা, মনোরমা,সুশ্রী প্রভৃতি শব্দে বিশিষ্ট করা হয়েছে। তাদেরকে আবার 'মেয়েছেলে'ও বলা হয়েছে। এর কোনটিই কিন্তু পুরুষের" (মানব, মানুষ, কার্য্যকারক, বংশের সন্তানপরম্পরা - মরদ) সমগোত্রীয় সম্মানসূচক নয়।  
বিভিন্ন উপকথা বা পুরাণকথায় আছে:
প্রাচীণ গ্রীক সভ্যতায় মদনদেব বা কামদেব ছিলেন, 'ডায়ানিশাস' আর সৌন্দর্যের দেবী ছিলেন, 'আফ্রোদিতি'। গ্রীকদের আরেক প্রজনন দেবী ছিলেন ডিমিটার। তিনি ছিলেন জগত্মাতা, ঘোর কৃষ্ণবর্ণ, সনাতন ধর্মীয় দেবী মা কালীর মতো।
প্রাচীণ মিশরীয় সভ্যতায় প্রেম ও প্রজননের অধিষ্ঠাত্রী দেবী হচ্ছেন 'আইসিস'। তিনি উর্বতারও প্রতিক। আর 'নীলনদ'কে দেবতা জ্ঞান করা হতো। রোমক সভ্যতায় ডায়ানিশাসের স্থলে 'ব্যাক্কাস', আর আফ্রোদিতির জায়গায় সৌন্দর্যের দেবী হিসাবে 'ভেনাস'। গ্রীস, মিশর, রোমের এই সব দেব-দেবীদের উপাসনাস্থল ছিল মদিরাপিচ্ছিল মদনমন্দিরের অভ্যন্তরে। প্রাপ্তযৌবন নর-নারীর বাধাবন্ধনহীন যৌনক্রিয়াই ছিল এর পূজার উপাচার। আমাদের এই ভারতবর্ষীয় সংস্কৃতিতেও দেখি স্বতস্ফূর্তভাবেই জন্মলাভ করেছিলো, মদনপূজা বা লিঙ্গপূজা।
সনাতনধর্মীয় শাস্ত্রকথার কোন কোন উপাখ্যানানুযায়ী, ব্রহ্মার অন্তরে সৃষ্টির ইচ্ছা জাগ্রত হলে তার চেতনায় (চিন্তায়) কামদেবের উদ্ভব হয়। সনাতন ধর্মশাস্ত্রানুযায়ী কামদেবের সঙ্গীনী (consort) রতি (আকাঙ্খার দেবী)।
প্রতিটি আদিম সমাজই শিশ্নের মহিমায় বিশ্বাস করে।তাদের ধারনামতে শিশ্ন হচ্ছে লাঙ্গল যা কর্ষণ করে আর নারীর যোনী হচ্ছে জমিতে কর্ষণজণিত লাঙ্গলের দাগ। সংস্কৃতে লাঙ্গল (অর্থ বলা হয়েছে ভূমিগামী, হল, সীর) আর লিঙ্গ (বিশেষ চিহ্ন, লক্ষণ) একই ধাতু থেকে উৎপন্ন শব্দ। 
'সীতা' ও 'রাম' শব্দ দুটির বিশ্লষণ দেখুন। 'সীতা' (লাঙ্গলরেখা, কৃষ্টভূমি, চষা জমি, সীরখাতা) শব্দটি দ্বারা বুঝানো হচ্ছে 'হলরেখা' বা লাঙ্গলের ফলা দ্বারা কর্যণের দাগ যা কিনা যোনির সমার্থক আর 'রাম' শব্দটি এসেছে 'রম্' ধাতু থেকে। যার এক অর্থ, চাষ করা বা কর্যণ করা অপর অর্থটি হলো, 'রমণ'। 
বৈদিক যুগের বিবাহ সম্পর্কে বেদের বিশ্লেষকগণের মত, বিবাহ কোন বিশেষ ব্যক্তির সাথে হতোনা, বরং সেই ব্যক্তির সকল ভ্রাতাগণের সাথে হতো। আপস্তম্ভ (আপস্তম্ভ ছিলেন একজন বৈদিক মুনি) ধর্মসূত্রের যুগ পর্যন্ত এই রীতি প্রচলিত ছিল। আপস্তম্ভ ধর্মসূত্রে বলা হয়েছে, কন্যাদান করা হয় কোন এক বিশেষ ভ্রাতাকে নয়, বংশের সমস্ত ভ্রাতাকে। যদিও বধূকে জ্যেষ্ঠভ্রাতাই বিবাহ করতো কিন্তু কনিষ্ঠ সহোদরগণেরও তার উপর যৌনমিলন ও রমণের অধিকার থাকতো। পরবর্তীকালে মনু বিধান দিয়েছেন, কলিযুগে কন্যার বিবাহ যেন সমগ্র পরিবারের সাথে যৌথভাবে না দেওয়া হয়। 
প্রাচীণকালে বিভিন্ন আদিবাসী গোষ্ঠীর মধ্যেও এই প্রথা প্রচলিত  ছিল। হয়তো কোন কোন আদিবাসী গোষ্ঠীতে এ প্রথা এখনও বর্তমান।
বিভিন্ন ধর্মে নারীর স্থান বা মর্যাদা:
সনাতনধর্মীয় মনুসংহিতায় বলা হয়েছে:
"পিতা রক্ষতি কৌমারে, ভর্তা রক্ষতি যৌবনে। রক্ষন্তি স্থবিরে পুত্রা ন স্ত্রী স্বাতন্ত্রমর্হতি।।" অর্থাৎ, কুমারীকালে স্ত্রীলোককে পিতা, যৌবনে ভর্তা ও বৃদ্ধাবস্থায় পুত্রেরা রক্ষা করিবে , কোন অবস্থায় স্ত্রীলোক স্বাধীন থাকিবেনা। (মনুসংহিতা: ৯ম অধ্যায়, শ্লোক - ৩)
"সূক্ষোভ্যোহপি প্রসঙ্গেভ্যঃ স্ত্রিয়ো রক্ষা বিশেষতঃ। দ্বায়োর্হি কুলয়োঃ শোকমাবহেয়ুররক্ষিতাঃ।।"  অর্থাৎ পুরুষ, অতি সুক্ষ্ম দুঃসঙ্গ হইতে বিশেষ যত্নে, স্ত্রীলোককে রক্ষা করিবে, যেহেতু রক্ষণে উপেক্ষা করিলে দুঃশীলতায় পিতৃভর্ত্তৃকুলের সন্তাপ জন্মিয়া দেয়। (মনুসংহিতা: ৯ম অধ্যায়, শ্লোক - ৫)
"শয্যাসনমলঙ্কারং কামং ক্রোধমনার্জ্জবম্। দ্রোহভাবং কুচর্য্যাঞ্চ স্ত্রাভ্যো মনুরকল্পয়ৎ।।" অর্থাৎ শয়ন, উপবেশন, ভূষণ, কাম, ক্রোধ, কৌটিল্য, পরহিংসা, ঘৃণিত ব্যবহার, এই সকল স্ত্রীলোকের স্বভাবগত, ইহা সৃষ্টিসময়ে মনু স্বয়ং কল্পিত করিয়াছেন। (মনুসংহিতা: ৯ম অধ্যায়, শ্লোক - ১৭)
"নাস্তি স্ত্রীণাং ক্রিয়া মন্ত্রৈরিতি ধর্ম্মো ব্যবস্থিতঃ। নিরিন্দ্রিয়া হ্যমন্ত্রাশ্চ স্ত্রিয়োহনৃতমিতি স্থিতিঃ।।" অর্থাৎ যেহেতু স্ত্রীলোকদিগের মন্ত্র দ্বারা জাতকর্ম্মাদি সংস্কার হয়না, এজন্য উহাদিগের নির্ম্মল অন্তঃকরণ হয়না এবং বেদস্মৃতিতে অধিকার নাই, এজন্য উহারা ধর্ম্মজ্ঞ হইতে পারেনা এবং উহাদিগের কোন মন্ত্রে অধিকার নাই, এজন্য পাপ হইলে মন্ত্র দ্বারা তাহা ক্ষালণ করিতে পারেনা; অতএব উহারা কেবল মিথ্যা পদার্থ।  (মনুসংহিতা: ৯ম অধ্যায়, শ্লোক - ১৮)
কন্যার গুণ বিচারে মনু বলেছেন, 'যার অঙ্গ বিকল নয়, শ্রুতিমধুর নাম, হংস বা গজের ন্যায় গমণ, রোম, কেশ, দন্ত সুন্দর, কোমলাঙ্গী - এমন কন্যা বিবাহ করিবে।।' (মনুসংহিতা: ৩য় অধ্যায়, শ্লোক -১০)
বৌদ্ধধর্মে নারী:
"ইত্থি'পি হি একচ্চিযা সেয়্যা পোসা জনাধীপা, মেধাবিনী সীলাবাতী সস্সুদেবা পতিব্বতা।
তস্সা যো জাযতি পোসো সূরো হোতি দিসম্পতি , এবং সুভগিযা পুত্তো রজ্জং'পি অনুসাসতি।"  (সংযুক্ত নিকায়: ১/৮৬)
অর্থাৎ,                                                                      
"জনাধিপতি! একজন মেয়ে অনেক ক্ষেত্রে শ্রেষ্ঠত্ব প্রমাণ করতে পারে। তিনি মেধাবিনী, শীলাবতী, শাশুড়-শাশুড়ী সেবী, পতিব্রতা হয়ে নিজেকে গড়ে তুলে। সুন্দরভাবে নিজের সন্তানকেও গড়ে তুলে এবং এরকম ভাগ্যবতীর পুত্র সুন্দরভাবে রাজ্য অনুশাসন করে।" 
"সুসংবিহিতকম্মন্তা সংঘহিতপরিজ্জনা, ভত্তু মনাপং চরতি সম্ভতংনুরক্খতি।
সদ্ধাসীলেন সম্পন্না বদঞু বিতমচ্ছরা, নিচ্চং মগ্গং বিসোধেতি সোতানং সম্পরাযিকং।
ইচ্চতে অট্ঠধম্মা চ যস্সা বিজ্জতি নারিযা, তং পি সীলবতং আহু ধম্মট্ঠং সচ্চবাদিনিং।
সোলসাকারাসম্পন্না অট্ঠংগসুসমাগতা, তাদিসী সীলবতী উপাসিকা উপপজ্জাতি দেবলোকং মানাপং।"   (অঙ্গুত্তর নিকায়: ৪/২৭১)
অর্থাৎ,
১।পরিবারের কাজকর্ম সুসংহতভাবে সম্পাদন করে, ২। কর্মচারীদের সাথে সুন্দরভাবে ব্যবহার করে, ৩। স্বামীর প্রতি সম্মান প্রদর্শন করে, ৪। স্বামীর অর্জিত সম্পত্তি যথাযথভাবে রক্ষা করে, ৫। ধর্মের প্রতি ভক্তি প্রদর্শন করে, ৬। শীলসম্পন্ন হয়ে, ৭। দয়ালু এবং ৮। প্রঙ্গাবান হয়ে।  
কোরআনে আছে:
"পুরুষরা হচ্ছে নারীদের কাজকর্মের উপর প্রহরী, কারণ আল্লাহতায়ালা এদের একজনকে আরেকজনের উপর কিছু বিশেষ মর্যাদা প্রদান করেছেন, পুরুষের এই মর্যাদার একটি বিশেষ কারণ হচ্ছে, প্রধানত তারাই দাম্পত্য জীবনের জন্য নিজেদের অর্থসম্পদ ব্যয় করে; অতএব সতী-সাধ্বী নারী হবে একান্ত অনুগত, পুরুষদের অনুপস্থিতিতে তারা স্বয়ং আল্লাহর তত্বাবধানে থেকে নিজেদের ইযযত-আবরু ও অন্যান্য সব অদেখা কিছুর রক্ষণাবেক্ষণ করবে; আর যখন কোন নারীর অবাধ্যতার ব্যাপারে তোমরা আশঙ্কা করো, তখন তোমরা তাদের উপদেশ দাও, তা কার্যকর না হলে তাদের সাথে একই বিছানায় থাকা ছেড়ে দাও,তাতেও যদি তারা সংশোধিত না হয় তাহলে চুড়ান্ত ব্যবস্থা হিসেবে তাদের মৃদু প্রহার করো, তবে যদি তারা এমনিই অনুগত হয়ে যায় তাহলে তাদের উপর অজুহাত খুঁজে বেড়িয়োনা; অবশ্যই আল্লাহ তায়ালা সর্বশ্রেষ্ঠ ও সবার চাইতে মহান।" (সুরা: আন নেসা, আয়াত: ৩৪)। 
"তোমাদের স্ত্রীরা হচ্ছে তোমাদের জন্যে সন্তান উৎপাদনের ফসলক্ষেত্র, তোমরা তোমাদের এই ফসলক্ষেত্রে যেভাবে ইচ্ছা সেভাবেই গমণ করো...।" (সুরা: আল বাকারা, আয়াত: ২২৩)
খ্রীস্টধর্মে আছে:
"সেইরূপে বিবাহিত নারীরা, তোমরা আপন আপন স্বামীর বশবর্ত্তী হও।" (১ পিতর: ৩; ১)
"যেমন সারা অব্রাহামের বাধ্য হইলেন, তাহাকে প্রভু বলিয়া সম্বোধন করিতন; তোমরা যদি সৎকর্ম কর ও কোন প্রকার ভয়েই ভীত না হও, তবে তোমরা তাঁহার সন্তান হইয়া উঠিয়াছ।" (১ পিতর: ৩; ৬)
"বিবাহিত নারীরা, তোমরা যেমন প্রভুর বশবর্ত্তী, তেমনই আপন আপন স্বামীর বশবর্ত্তী হও; কারণ স্বামী তাহার স্ত্রীর মস্তক স্বরূপ, যেমন খ্রীস্টও মণ্ডলীর মস্তকস্বরূপ, আর তিনি সেই দেহের ত্রাণকর্তা; কিন্তু মণ্ডলী যেমন খ্রীস্টের বশবর্ত্তী, তেমনই স্ত্রী সর্ব্ববিষয়ে আপন স্বামীর বশবর্ত্তী হউক।" (ইফিষীয়: ৫; ২২-২৪)
জুডাধর্মে নারী:
"প্রভু পরমেশ্বর কহিলেন, 'মানুষের পক্ষে একা থাকা উত্তম নহে; তাহার জন্য আমি তাহার মত একজন সহায়ক নির্মাণ করিব।" 
(আদিপুস্তক: ২; ১৮)
"নারীকে তিনি কহিলেন, 'আমি তোমার প্রসবযন্ত্রণা তীব্র করিয়া দিব এবং যন্ত্রণার মধ্যেই তুমি সন্তান প্রসব করিবে; তোমার আকাঙ্ক্ষা জন্মিবে তোমার স্বামীর প্রতি, আর সে তোমার উপর কর্তৃত্ব করিবে।" (আদিপুস্তক: ৩; ১৬)
এলেন সিজো পুরুষ-নারীর দ্বিমুখি বৈপরিত্যের একটি তালিকা করেছেন। সেটি নিম্নরূপ: 
পুরুষ: ১) সক্রিয় ২) সুর্য ৩) সংস্কৃতি ৪) দিন ৫) পিতা ৬) বুদ্ধি ৭) বোধগম্য ৮) বুদ্ধি নিয়ন্ত্রক।
নারী: ১) অক্রিয় ২) চন্দ্র ৩) প্রকৃতি ৪) রাত্রি ৫) মাতা ৬) আবেগ ৭) স্পর্শকাতর ৮) করুণ।
আরও দেখুন, সিগমন্ড ফ্রয়েড বলেছেন, 'নারী হচ্ছেন এমন মানুষ যার কোন একটি প্রত্যঙ্গ হারিয়ে গেছে। একে তিনি বলেছেন,'খোজাগূঢ়ৈষা'। কোন প্রত্যঙ্গটি? হ্যাঁ, সেটা 'শিশ্ন'। ফ্রয়েড আরো বলেছেন, 'নারী যেহেতু হারিয়ে ফেলেছে, ঐ দণ্ডটি তাই নারীস্বভাবের প্রধান বৈশিষ্ট হচ্ছে, 'শিশ্নাসূয়া'; অর্থাৎ নারীর জীবন কাটে নিরন্তর পুরুষাঙ্গটিকে ঈর্সা করে।' ফ্রয়েডের মতে, অ্যানাটমি ইজ হার ডেসটিনি - শরীরই তার নিয়তি।' 
সারা এলিস লিখেছেন, 'নারীরা তাদের গঠনে ও পৃথিবীতে তাদের অবস্থান অনুসারে আপেক্ষিক প্রাণী।' (বাস্ক, ১৯৭৪, ৫) 
বিলেতের রাজকবি টেনিসন লিখেছেন, 'পুরুষ শিকারী, নারী শিকার।' (দি প্রিন্সেস, ১৮৪৭)।
প্লেটো দুটো কারণে তাঁর দেবতাদেরকে কৃতজ্ঞতা জানিয়েছেন, প্রথমত তাঁকে ক্রিতদাস না করে স্বাধীন মানুষ করার জন্য। আর দ্বিতীয়ত তাঁকে পুরুষ বানিয়েছেন, নারী বানাননি।
সিমোন দ্য বেভোয়ার তাঁর 'দ্য লাজিয়েম সেক্স' (দ্বিতীয় লিঙ্গ > হুমায়ুন আজাদ) বইতে বলেছেন,  
"আমরা মানুষ। কেননা আমরা পেরিয়ে যাই প্রকৃতিকে। মানুষ হওয়ার অর্থ ক্রমশ বিকশিত হওয়া, আবিষ্কার করা, সৃষ্টি করা, জীবনের মূল্য শুধু বেঁচে থাকায় নয় বরং জীবনকে নিরন্তর বিকশিত করার মধ্যে। মানবমণ্ডলিতে আছে দুটি লিঙ্গ, পুরুষ ও নারী। প্রজননের মাধ্যমে কেউ মানুষ হয়ে উঠতে পারেনা, হয়ে উঠতে হয় সৃষ্টি ও নির্মানের মধ্য দিয়ে।" 
তিনি তাঁর বইতে ব্যাখ্যা দিয়েছেন পুরুষের পক্ষপাতিত্বের, তিনি বুঝিয়েছেন, কেউ নারী হয়ে জন্ম নেয়না, বরং হয়ে ওঠে, অর্থাৎ পুরুষতন্ত্র ছাঁচে ঢালাই করে উৎপন্ন করে একটি উপভোগ্য বস্তু: নারী। 
জন্মের সময় কোন শিশুই মেয়েলি বা পুরুষালি গুণ নিয়ে জন্মায় না। জন্মের পরে সমাজসংস্কৃতির চাপে তারা অর্জন করে মনোলৈঙ্গিক ব্যক্তিত্ব। জন্মের পরে মানুষকে আবার জন্ম দেওয়া হয়, মানুষমাত্রই দ্বিজ। জন্মের পর থেকে শুরু হয়পুত্রকে পুরুষ আর কন্যাকে নারীরূপে দ্বিতীয় জন্ম দেয়া; এবং নারী ও পুরুষ হয়ে ওঠে দুই সংস্কৃতির অধিবাসী। তাদের জীবন, জগৎ, অভিজ্ঞতা, স্বপ্ন সবই হয় ভিন্ন। পরিবার, সমাজই তাদেরকে তেমনটি হয়ে উঠতে শেখায়, প্রভাবিত করে।
'আধুনিক নারী: বিলুপ্ত লিঙ্গ' নামে একটি বই সম্পর্কে ডরোথি পার্কার বলেছেন, 'যে সব বই নারীকে নারী হিসাবে বিচার করে, সেগুলোর প্রতি আমি ন্যায়ানুগ হতে পারিনা... আমার ধারনামতে আমাদের সবাইকে, পুরুষ ও নারীদের গণ্য করতে হবে মানুষ হিসাবে।''  
আমাদের এই অঞ্চলের এক নারীবাদী বেগম রোকেয়া বলেছিলেন, 
"এখন প্রশ্ন হইতে পারে, কি করিলে লুপ্ত রত্ন উদ্ধার হইবে? কি করিলে আমরা উপযুক্ত কন্যা হইব? প্রথমতঃ সাংসারিক জীবনের পথে পুরুষের পাশাপাশি চলিবার ইচ্ছা অথবা দৃঢ় সংকল্প আবশ্যক। আমরা গোলামজাত নই, এই কথায় বিশ্বাস স্থাপন করিতে হইবে।" 
(মতিচূর, মিসেস, আর এস হোসেন) 
"ভগিনীগণ! চক্ষু রগড়াইয়া জাগিয়া উঠুন- অগ্রসর হউন। বুক ঠুকিয়া বল মা, আমরা পশু নই। বল ভগিনী, আমরা আসবাব নই; বল কন্যে, আমরা জড়োয়া অলঙ্কার রূপে লোহার সিন্দুকে আবদ্ধ থাকিবার বস্তু নই। সকলে সমস্বরে বল, আমরা মানুষ।" (মতিচূর, মিসেস, আর এস হোসেন) 
১৭৯২ এ মেরি ওলস্টোনক্র্যাফটের 'দি ভিন্ডিকেশন অব দ্য রাইটস অব ওম্যান' এর প্রকাশের পর থেকে কিছু চিন্তাশীল ব্যক্তি নারীমুক্তির জন্য গড়ে তোলেন একটি মৌলিক চিন্তাধারা যা আজ নারীবাদ নামে পরিচিত। এই পথপরিক্রমায় রাজা রামমোহন রায়, ঈশ্বরচন্দ্র বিদ্যাসাগর, বেগম রোকেয়া, লুসি স্টোন, কেডি স্ট্যান্টন, সুজান অ্যান্থনি, স্টুয়ার্ট মিল, হেনরিক ইবসেন, ভার্জিনিয়া উলফ আরো অনেকে মিলে গড়ে তোলেন নারীমুক্তির আন্দোলন।
আমাদের দেশে নারী জাগরণ ও মুক্তি আন্দোলন:
স্বাধীনতা উত্তরকালে তদানিন্তন পূর্ব পাকিস্তানে নারী জাগরণ ও মুক্তি আন্দোলন অগ্রণী ভুমিকায় ছিলেন, সুফিয়া কামাল, শামসুন্নাহার মাহমুদ, নূরজাহান বেগম, সারা তৈফুর, মাহমুদা খাতুন প্রমুখ। সে সময় সরকারী মহিলা সংগঠন, আপওয়া ছাড়াও বেসরকারী বেশ কয়েকটি মহিলা সংগঠন যেমন, মহিলা সংসদ, গেণ্ডারিয়া মহিলা সমিতি, ওয়ারী মহিলা সমিতি, নারিন্দা মহিলা সমিতি, জোন্টা ক্লাব ইত্যাদি। এরই ধারাবাহিকতায় ১৯৭০ সালে 'পূর্ব পাকিস্তান মহিলা পরিষদ' এর আত্মপ্রকাশ ঘটে। সাধীনতা পরবর্তী কালে 'বাংলাদেশ মহিলা সমিতি' নারী জাগরণ ও মুক্তি আন্দোলন এগিয়ে নিয়ে যায়।  মালেকা বেগম, ফওজিয়া মোসলেম, আয়সা খানম, হাসনা বেগম, মখদুমা নার্গিস প্রমুখেরা নারী অধিকার রক্ষার আন্দোলনে অবদান রেখেছেন।
অধমের উপলব্ধি: 
মনুষ্য প্রজাতির স্ত্রীজাতি যাকে আমরা  নারী বা স্ত্রী বলি, তাদের বেঁচে থাকার সংগ্রাম বা লড়াইয়ের দিকে একটু দৃষ্টিপাত করলে দেখতে পাবো, কি ভীষণ প্রাকৃতিক বা জন্মগত প্রতিবন্ধকতা  অতিক্রম করে তাকে পথ চলতে হয়। মাসিক ঋতুচক্র, পারিবারিক ও সামাজিকভাবে ন্যাস্ত দ্বায়িত্ব, মাতৃত্ববিষয়ক দায়িত্ব যেমন, গর্ভধারণ, প্রসব, পোষণ, প্রতিপালন ইত্যাদি। এত সব প্রতিবন্ধকতা ছাড়িয়ে-মাড়িয়ে পুরুষের সাথে প্রতিদ্বন্দিতায় এগিয়ে তবেই তার স্থান নির্ধারণ হয়। সেক্ষেত্রে পুরুষ তুলনামূলক সুবিধাজনক অবস্থান থেকেই তার কর্ম পরিচালনা করে। অর্থাৎ নারীর জন্য কখনই সমানুপাতিক মসৃন প্রান্তর নির্দিষ্ট করা হয়নি। মানব সভ্যতা ও উন্নতির জন্য পুরুষের উচিত তার মনোজগতে বিপ্লবাত্বক পরিবর্তন ঘটিয়ে নারীর প্রতি সহযোগিতার হাত বাড়িয়ে তাদের সমপর্যায়ে উন্নীত হবার সুযোগ করে দেওয়া। এবং তাহলেই শুধু জগতে সুখ ও সম্বৃদ্ধি প্রতিষ্ঠিত হতে পারে। 
অসম্পূর্ণ।
অনুপ্রেরণা: আয়নামতি। 
সহায়তা:
১) দ্বিতীয় লিঙ্গ:  হুমায়ুন আজাদ
২) নারী: হুমায়ুন আজাদ
৩) মতিচূর: মিসেস আর, এস, হোসেন
৪) চলন্তিকা: রাজশেখর বসু
৫) বঙ্গীয় শব্দকোষ: হরিচরণ বন্ধ্যোপাধ্যায়
৬) ভারতের বিবাহের ইতিহাস: অতুল সুর
৭) বাংলায় অনুদিত মনুসংহিতা, বেদ, কোরআন, নতুন নিয়ম, পুরাতন নিয়ম।
৮) নারী জাগরণ ও মুক্তি: বাংলাদেশ মহিলা পরিষদ।


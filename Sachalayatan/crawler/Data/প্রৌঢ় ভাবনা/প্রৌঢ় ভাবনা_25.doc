বেলা যে পড়ে এলো



হঠাৎই কেন যেন সেদিন সেই চাষীর বলা কথাটি মনে পড়ে গেল।
পড়ন্তবেলায় সুরকী বাঁধানো পথ দিয়ে রাজা মহাশয় সভাসদ সহ প্রাসাদে ফিরছিলেন।  হঠাৎই ক্ষেতের মাঝে এক চাষী চেচিয়ে উঠলো, 'ওরে একটু হাত চালিয়ে, বেলা যে পড়ে এলো।'কথাটা রাজা মহাশয়ের বুকের মাঝে শেলের মতো বিঁধলো। চাষীটা হয়তো তার সাথীকে তাগাদা দিয়েছে, সাঁঝ হয়ে এলো বলে তাড়াতাড়ি কাজ সারতে। আর এই কথাটাই রাজা মহাশয়কে তাঁর জীবন সায়াহ্নের কথা স্মরণ করিয়ে দিল। তিনি ভাবাবেগে আক্রান্ত হলেন। পথিমধ্যে তিনি আর একটি কথাও বলেন নি। পরদিন থেকে নাকি আর তাঁর দেখা পাওয়া যায়নি। লোকে বলে তিনি নাকি সন্যাস গ্রহণ করেছিলেন। সত্যমিথ্যা জানিনা। আমি শুধু কথার ভিতরকার ভাবটুকুই বুঝতে চেয়েছি। 
ভাবের কথায় মনে পড়লো, কোথায় জানি পড়েছিলাম - প্রয়াগের এক উদলা গা জটাধারী সন্যাসী বলেছিলেন, 'সুখদুঃখটা কেমন জানিস? প্রয়াগে তীর্থ করলে, আর পকেট ভরে পুণ্যি নিয়ে গেলেই সব শেষ না। সুখদুঃখের মাপ জ্ঞানটা থাকা দরকার। পৃথিবীটাকে দেখে নিয়েছিস তো। আহ্, (তারেক অনুর) সেই দেখার কথা হচ্ছেনা, ঘরে বসে ভুগোল ম্যাপ নিয়ে নাড়াচাড়া করেছিস তো। সেখানে দেখেছিস না, পৃথিবীর তিন ভাগ জল, এক ভাগ স্থল। কেমন কী না। ওটাই হলো সুখদুঃখের ভাগ। তিন ভাগ জলের মতো দুঃখ, স্থলের এক ভাগ সুখ।' 
পৃথিবীর তিন ভাগ জল, এক ভাগ স্থল। জীবনের তিন ভাগ দুঃখ, এক ভাগ সুখ। এটা কি দার্শনিকতা? বাংলার মাঠেঘাটে, গাছতলায় মানুষের মুখে মুখে এমন অনেক কথার জন্ম হয়। এখন বোঝ হে কথা, যে জান সন্ধান।
তথাপি মনে একটা খটকা, প্রাণের মাঝে ধন্দের দোলা। কেবল যে বাংলার কথাই বলছি, লাঙ্গলবন্দের স্নানের ঘাট কী প্রয়াগের সঙ্গমে নেই? প্রয়াগের গাছতলা প্রাগে? অথবা প্রাগের ঘাট সাইবেরিয়ায়? বঙ্গপোসাগরের কূলে কিংবা অতলান্তিকের বেলাভূমে? সত্যি মিথ্যা জানিনা। অবুঝ মন বলে আছে। আর সেখানেও ঐ শ্রেণীর মানুষও আছে, যাঁরা নিত্যি-নতুন দর্শন-কথার জন্ম দেয়।
আর আমি বলি, সুখ থাকে দুঃখের কুন্ডলীতে। সামান্য জীবনকালের কয়েকটি স্বপ্নময় মুহূর্তমাত্র। এই দুঃখের মাঝ থেকেই হঠাৎই একটুখানি সুখ ছলকে ওঠে। সেগুলোকেই আঁকড়ে ধরে জীবনটা পার করে দিন। আশপাশে তাকিয়ে দেখুন, অন্যদের চেয়ে আপনি সুখী।
ইদানিং আমার বড্ড ইচ্ছে হয়, সনাতন ধর্মের 'পুনর্জন্ম' তত্ত্বে বিশ্বাস করতে। পরিচিতজনেরা অবাক হচ্ছেন? ভাবছেন, জন্ম একটি মুসলিম পরিবারে, ধর্মকর্মে কখনও আগ্রহ ছিলনা, প্রধান প্রধান পরবগুলো শুধুমাত্র সামাজীক কারনে পালন করা এ বেটা এখন বলে কি!
বলি কী আর সাধেরে ভাই। 'আমার সাধ না মিটিল / আশা না পুরিল, এ জীবনে কত কিছুই দেখার বাকি, জানার বাকি, করার বাকি। বুঝে উঠবার আগেই তো দেখছি জীবনটা শেষের পথে। জন্মের পর থেকে কেমন যেন এলোমেলো ভাবেই জীবনটা পার হয়ে গেল। কোথা দিয়ে কেমন করে এতটা সময় পার হয়ে গেল, টেরই পেলাম না। আগে বুঝিনি, জীবনটা এত মূল্যবান। তাই আরেকটি মানব জনম বড্ড প্রয়োজন।
হুহু, এখনতো বুঝে গিয়েছি জীবনের অর্থ। পরের বার আর এমনটি হবেনা। শুরু থেকেই জীবনের একটা ছক কেটে নেব। সেখানে নির্দিষ্ট করা থাকবে, কোন বয়সে কতদিন পর্যন্ত 'তারেক অনু'কে অনুসরণ করা হবে, কতদিনই বা 'উচ্ছলা'র রন্ধন প্রক্রিয়া শিক্ষায় ব্যয় হবে, থাকবে 'তাসনীমের' শিশুপালন বিষয়ক শিক্ষার ঠিকুজিও। থাকবে হান্দায়ে দেবার সুনির্দিষ্ট সময়ের নির্দেশও। আরও থাকবে- দাড়ান, দাড়ান, হঠাৎই সচল সজলের একটা মন্তব্যের কথা মনে পড়ে গেল। সত্যিইতো তখনও কি পার্থিব বিষয়াদি থাকবে না কি মাঙ্গলিক! অর্থাৎ তখন মানুষ পৃথিবীতে বাস করবে না কি মঙ্গল গ্রহে?
থাক আপাতত ছক কষে আর কাজ নেই। সে না হয় পরেই দেখা যাবে। বরং আসুন দেখি, সনাতন ধর্মে 'পুনর্জন্ম' তত্ত্বের উদ্ভব হলো কি ভাবে আর এই তত্ত্বে কি বলছে।
বৈদিক যুগের একটা সময়ে ( সময়কালটা ধরা হয়- ৭০০ খ্রীঃ পূঃ থেকে ৬০০ খ্রীঃ পূঃ এর মধ্যে )  বর্ণাশ্রম প্রথার কারনে সাধারণজন যেমন, শিল্পী, কৃষক, কর্মকার, দাসদাসী এদের মধ্যে অসন্তোষ ছড়িয়ে পড়ে। এই সময়ে কিছু জ্ঞানী ব্যক্তি ও শ্রমণেরা বিভিন্ন স্থানে সাধারণজনের মাঝে যুক্তি উপস্থাপন পূর্বক মত প্রকাশ করতে থাকেন যে, "তুমি, তোমার পরিশ্রমে কষ্টার্জিত ফল অন্যকে ভোগ করতে দিয়ে নিজে কষ্ট করছো। ওরা তোমাকে বিশ্বাস করাতে চায় যে, তুমি কষ্ট ও ত্যাগ করলে মরে গিয়ে স্বর্গে যাবে। কিন্তু কেউ স্বর্গে মৃত জীবকে সুখভোগ করতে দেখেনি।" আরও এবংবিধ কথাবার্তা।
এসব কথা শুনে এবং বিভিন্ন অভিজ্ঞতা থেকে সাধারণজনেরা বৈদিক যুগের প্রচলিত প্রথা সমূহ যেমন, মন্ত্র, যপ, দান, হোম, যজ্ঞ, প্রায়শ্চিত্ত প্রভৃতি ক্রিয়াকর্ম সম্পর্কে সন্দেহ পোষণ করতে শুরু করে।
এমতাবস্থায়, রাজানুগ্রহে এবং সামন্তবর্গের সহায়তায় স্বার্থান্বেষী ব্রাহ্মণ পুরোহিতগণ নতুন এক ধর্মমত উপস্থাপন করেন। 'ব্রহ্মবাদ' ও 'পুনর্জন্মবাদ'। 
'ব্রহ্মবাদে' নিরাকার একেশ্বরের ধারনা প্রচার করা হয়। আর 'পুনর্জন্মবাদ' বা 'জন্মান্তরবাদ', জন্ম-মৃত্যু-পুনর্জন্ম এই ধরনের একটি চক্রে আবদ্ধ।
'পুনর্জন্মবাদে' বলা হয়, "পুন পুন জন্মগ্রহণ করে সৎকর্ম দ্বারা পাপক্ষয়ের মাধ্যমে পূণ্যার্জন করে উচ্চকুলে জন্ম সম্ভব।"
আর "এ সসারে উঁচু-নিচু ভাব, ছোট-বড় জাতি, ধনী-নির্ধনের  প্রভেদ, বর্তমানে হীনকুলে জন্মের কারন, তা'হল পূর্বজন্ম কৃত ফল।"
আমি এখন এতে উদ্বুদ্ধ হয়ে সৎকর্ম করার প্রতিজ্ঞা করছি, যাতে আরেকটি মানব জনম পেতে পারি, আর একটি উচ্চকুলে, নিদেনপক্ষে একটি প্রভাবশালী সচ্ছল পরিবারে জন্মগ্রহণ করতে পারি। আপনারাও সৎকর্ম করুন যাতে আবার আপনাদের সাথে 'সচলায়তনে' যোগাযোগ হয়, তা সে এই পৃথিবীতেই হোক অথবা মঙ্গলগ্রহে।
পরিশেষে বলি, মানব জনম কিন্তু একটাই। আপনার পুঁজিও এই একটা জীবনই, কাজেই ভেবেচিন্তে, বুঝেশুনে খরচ করবেন।


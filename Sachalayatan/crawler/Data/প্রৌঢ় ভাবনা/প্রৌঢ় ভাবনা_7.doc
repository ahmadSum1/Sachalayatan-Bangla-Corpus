শুভ হোক আগামী



[img]DSCN1542 by Kabir Ahmed 26, on Flickr[/img]
শুরুতেই চরম এক ধাক্কার কথা! সেদিন টেলিভিসনের বাজারদর অনুষ্ঠানে দেখলাম, এক মাছবিক্রেতা ১ হালি ইলিশ মাছের দাম হেঁকেছে ৪৬ হাজার টাকা! জাটকা নিধন বন্ধ আইনে এই মৌসুমে ইলিশ ধরা নিষিদ্ধ। তা, একে পেটের দায় তায় আবার ব্যবসার এক চরম সুযোগ, কে মানে ঐ সব আইন/ফাইন! সত্যি বলতে আমরা এই উঁচুতলার ভদ্দরনোকেরাও কি ছাই আইন মানি! 
এরই মাঝে খবরে জানলাম, দু-একজন জেলাপ্রশাসক জাটকা নিধন ঠেকাতে ১ বৈশাখের খাদ্যতালিকায় পান্তা-ইলিশের বিকল্প হিসেবে পান্তা-রুই খাবার জন্য জনগণের প্রতি আহ্বান জানাচ্ছেন।
তা, ধরুনগে সে প্রায় পঞ্চাশ বছর আগের কথা! তখন জাটকা নিধন আইনও ছিলোনা আর মাছের এত আকালও ছিলোনা। আমাদের বাসার খুব কাছেই কীর্তনখোলা নদীতে খুব ভোরে জেলেরা ইলিশ মাছ ধরতো। আব্বা ভোরবেলা হাঁটতে গিয়ে দাড়িয়ে দাড়িয়ে ওদের মাছ ধরা দেখতেন। আব্বাকে দেখতে পেলে জেলেদের কেউ একজন পাড়ে নৌকা ভিড়িয়ে আব্বার হাতে মাছগুলো গছিয়ে দিতো। চারটে ইলিশ মাছের দাম ছিল মাত্র ১‌‌‌ টাকা। ১ টাকায় চারটে ইলিশ, তাও আবার মাঝারি মাপের! বিশ্বাস হচ্ছেনা বুঝি? মাইরি বলছি, একটুও বাড়িয়ে বলিনি!
হ্যাঁ, বলছিলাম নববর্ষের কথা। 
বলছিলুম, ১ বৈশাখের কথা। তখনকারদিনে, আর তখনকারদিনেই বা কেন, এই কিছুকাল আগেওতো ১ বৈশাখে পান্তা-ইলিশ খাওয়ার কথা শুনিনিকো বাপু!
দু-একজন বন্ধুর কাছে জানতে চাইলাম, ১ বৈশাখে ইলিশ মাছ কি আবশ্যিক? উত্তরে বললেন, ইলিশ ছাড়া পান্তা! ১ বৈশাখে! না, না, ইলিশ থাকতেই হবে। বুঝুন, মধ্যবিত্তের ভাবপ্রবনতা! মুক্তবাজার অর্থনীতি ১০০% সফল।
সেই ১৯৬৭ সালে ঢাকা শহরে শুরু হয়, বাংলা নতুন বছরের প্রথম ভোরে রমনার বটমূলে 'বর্ষবরণ' অনুষ্ঠান। স্বাধীনতা পরবর্তী কালে এর সাথে যোগ হল, নানা অনুষঙ্গ। বাড়লো এর জনপ্রিয়তা। বাড়লো সাধারণজনের অংশগ্রহণ। কিছু মানুষের ব্যবসায়ীক বুদ্ধিতে চালু হলো, মাটির সানকিতে দুশো বা তিনশো টাকায় পান্তা-ইলিশ খাওয়ার ধুম। (পরবর্তীতে অবশ্য এই ব্যবসায়ীক উদ্যোগটিকে বর্জন করা হয়েছে)। ইদানিং বিভিন্ন প্রকার মুখোশ পরে, বিভিন্ন সাজে অনেক মানুষের অংশগ্রহনে বছরের প্রথম দিনটিতে আনন্দ মিছিলেরও আয়োজন শুরু হয়েছে। এরপর বহু মানুষের স্বতস্ফুর্ত অংশগ্রহনে বিশাল রঙিন মঙ্গল শোভাযাত্রা। এই 'বর্ষবরণ' অনুষ্ঠানমালা বাঙালি সংস্কৃতিতে এক নতুন মাত্রা যোগ করেছে। 
ধর্ম-বর্ণ-শ্রেণী নির্বিশেষে আপামর বাঙালির প্রাণের অনুষ্ঠানে পরিণত হয়েছে এই 'বর্ষবরণ' উৎসব। এটিই সম্ভবত বাংলাদেশে একমাত্র সার্বজনীন সেক্যুলার উৎসব।
এই সময়ে আমরা, এই বুড়ো-বুড়িরা বাড়িতে বসে সকলে পান্তা-ইলিশের টেবিলে স্মৃতি রোমন্থন করি। মনে পড়ে, আগে কী সুন্দর দিন কাটাইতাম! এখনকার প্রজন্মও নিশ্চয় আরও সুন্দর দিন কাটায়! 
তখনকারদিনে এত্ত সাঁজগোঁজের বাহার ছিলোনাগো! আহা, দেখতে কী ভালইনা লাগে! লালপেড়ে সাদা শাড়িতে লাল-সাদা পাঞ্জাবীতে ছেয়ে যায় অনুষ্ঠানস্থল, রমনার বটমূল। সববয়সী নারীদের খোঁপায় বেলীফুলের গোড়। ছোট ছোট বাচ্চাদেরও যেন আনন্দ আর ধরেনা! 
টেলিভিসনের লাইভ ব্রডকাস্টে দেখি, রমনা বটমূলে বর্ষবরণ অনুষ্ঠানের বৈচিত্রময় উপস্থাপন। আর উপস্থিত আবাল-বৃদ্ধ-বনিতার উচ্ছাস। নিজেকেও ওদের মাঝেই খুঁজে পাই।
এ এক বহতা জীবনের রিহার্সাল। শিশু থেকে প্রৌঢ়/প্রৌঢ়া সব ধরণের মানুষের উপস্থিতি। তাকিয়ে দেখুন, শিশুর শৈশব, তরুণ/তরুণীর তারুণ্য, যুবক/যুবতীর অদম্য উচ্ছাস, প্রৌঢ়ত্বের সৌন্দর্য, ধীর-স্থিরতা! আর ঐ, ঐযে আমি!
আমার অশীতিপর বৃদ্ধা মাকে বললাম, 'মা, তোমার কি চাই বলো!' আমার বৃদ্ধা মা অস্পষ্ট উচ্চারণে জবাব দিলেন, 'তোমরা সবাই ভালো থাক!' 
হ্যাঁ, পৃথিবীর সব মায়েরাই বধহয় এমনটিই চায়!
[img]DSCN2059 by Kabir Ahmed 26, on Flickr[/img]
এ বছরের বড় প্রাপ্তি এই যে, সুস্থ থেকে আপনাদের সকলকে নববর্ষের শুভেচ্ছা জানাতে পারছি! 
সবার জীবন সার্থক, সুন্দর, আনন্দময় হোক।


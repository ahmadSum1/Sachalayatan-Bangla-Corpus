এ কার পাপ 




মনটা বড়ই বিষন্ন। গত সন্ধ্যায় টিভিতে দেখলাম, গুলশান লেকপাড়ের বস্তি ভাঙার দৃশ্য আর বস্তিবাসীদের হা-হুতাশ। বস্তি ভাঙার সময় টিভি ক্যামেরার সামনে বস্তিবাসীদের কেউ কেউ অনুযোগ করে বলছেন, এইযে লেকের জমি দখল করে বহুতল ভবন নির্মিত হয়েছে, সেগুলো কেন ভাঙা হচ্ছেনা ? সেগুলো আগে ভাঙা হোক তারপরে নাহয় আমাদেরগুলো...। 
জানিনা গোলাপজানের ঘর এখনো অক্ষত আছে কিনা ! কদিন ধরেই সে খুব উৎকন্ঠার মধ্যে দিন কাটাচ্ছে। সেদিন বলছিল, 'রাজউক' থেকে নোটিশ জারি করা হয়েছে, জায়গা খালি করে দেবার জন্য। 
গোলাপজান, আমার বাসার ঠিকা কাজের লোক। তেইশ বছর ধরে আমার বাসায় কাজ করছে। পুরনো লোক হিসাবে একটা দাবিও তৈরি হয়েছে। মায়াও বটে। 
সাত বছর বয়সে বাবা-মায়ের সাথে ভোলার একটি প্রত্যন্ত গ্রাম থেকে ঢাকা এসেছিল। সেও প্রায় পঁয়ত্রিশ বছর আগে। তার বিয়ে হয়েছিল একজন ভ্যান চালকের সাথে। দুজনে মিলে মোটামুটি ভাবে সংসারটা চালিয়ে নিচ্ছিল। বাচ্চাদেরকে লেখাপড়াও শেখাচ্ছিল। তিন বছর আগে একটি সড়ক দুর্ঘটনায় স্বামীটি মারা যায়। চারটি ছেলেমেয়ে নিয়ে কায়ক্লেশে দিন কাটছে তার। এ পর্যন্ত বস্তি ভাঙার কবলে পড়ে ছয়-সাত বার জায়গা বদল করেছে। ইদানিং অতি পরিশ্রম ও প্রয়োজনীয় পুষ্টির অভাব এবং নিরাপত্তাহীনতার কারণে শরীর-মন দুই-ই ভেঙে পড়েছে। তাই নতুন করে ধকল সহ্য করা কষ্টকর।
বস্তি ভাঙার কার্যক্রম চলছিল, ম্যাজিস্ট্রেট রোকনউদ্দৌলার তত্ত্বাবধানে। টিভি সাংবাদিকদের প্রশ্নের জবাবে তিনি জানালেন, হাইকোর্টের আদেশে এই বস্তি ভাঙা হচ্ছে। 'রাজউক' এর জমি পুনরুদ্ধারের নিমিত্তে অবৈধ দখলদারদের উচ্ছেদের আদেশ  চেয়ে 'রাজউক' এর আবেদনের পরিপ্রেক্ষিতে হাইকোর্ট এই আদেশ দেয়। বহুতল ভবনগুলোর প্রভাবশালী বিত্তবান মালিকেরা ঐ আদেশের কার্যকারিতা বন্ধে হাইকোর্টে আবেদন করে স্থগিতাদেশ লাভ করে। রোকনউদ্দৌলার ভাষ্য মতে সে কারনেই বহুতল ভবনগুলো ভাঙা যাচ্ছেনা। 
টিভিতে আরও যে সব দৃশ্য দেখা গেল, তাতে পতিহীনা এক নারীর আহাজারির দৃশ্যটি সত্যিই হৃদয় বিদারক। সে তার তিনটি প্রতিবন্ধী সন্তান নিয়ে ঐ বস্তিঘরে বাস করতেন। তার প্রতিবন্ধী সন্তানদেরকেও টিভি পর্দায় দেখান হলো।
এদের প্রতি রাষ্ট্রের, সমাজের কোন দায় কী নেই ?
'গণপ্রজাতন্ত্রী বাংলাদেশের সংবিধান' এর দ্বিতীয় ভাগের ১৫ নং ধারায় লেখা আছে ;
'রাষ্ট্রের অন্যতম মৌলিক দায়িত্ব হইবে পরিকল্পিত অর্থনৈতিক বিকাশের মাধ্যমে উৎপাদনশক্তির ক্রমবৃদ্ধিসাধন ও জনগণের জীবনযাত্রার বস্তুগত ও সংস্কৃতিগত মানের দৃঢ় উন্নতিসাধন যাহাতে নাগরিকদের জন্য নিম্নলিখিত বিষয় সমূহ অর্জন নিশ্চিত করা যায় :
(ক) অন্ন, বস্ত্র, আশ্রয়, শিক্ষা ও চিকিৎসা সহ জীবনধারণের মৌলিক উপকরণের ব্যবস্থা ;
(খ) ....;
(গ) ....;
(ঘ) ....; ।
এইযে এই বস্তিবাসীদের পুনর্বাসনের ব্যবস্থা না করে হর-হামেশাই 'রাজউক' এর জমি পুনরুদ্ধারের প্রক্রিয়ায় এদেরকে বারবার গৃহহীন করা হয়, চরম দুর্ভোগ, দুর্গতির মধ্যে ফেলা হয়, এসব দেখে-শুনে, 'দাউদ হায়দার' এর কথা ধার করে বলতে হয়, 'জন্মই এদের আজন্ম পাপ'।
'রাজউক' এর এ ধরনের কার্যকলাপে তীব্র ক্ষোভ ও প্রতিবাদ জানাচ্ছি। আপনাদের প্রতিও এই আহ্বানই রইল।


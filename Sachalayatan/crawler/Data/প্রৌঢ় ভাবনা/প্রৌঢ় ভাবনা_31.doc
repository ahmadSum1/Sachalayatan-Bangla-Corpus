মধ্যবিত্তের বৃত্ত



শুরুতেই বলি, একান্তই ব্যক্তিগত বিষয় নিয়ে লেখা। যাঁদের সময় মূল্যবান, তাঁরা সময় অপচয়ের জন্য আমায় দায়ী করবেন না।
আজ ২০ মে, ২০১২ ইং তারিখে অ্যামহার্স্ট লিবারাল আর্টস কলেজ, অ্যামহার্স্ট, ম্যাসাচুসেটস এর ১৯১ তম কমেন্সমেন্ট  অনুষ্ঠান। আমার বড় ছেলেটাও এই ২০১২ ক্লাশের একজন সদস্য। 

গত চার বছর ধরে নানাবিধ কথা বার্তায় তার বড়ই আশা ছিল, আমরা, তার আব্বা-আম্মা ও ছোট ভাই এই অনুষ্ঠানে উপস্থিত থাকবো। কিন্তু শেষ পর্যন্ত্য সেটা আর হয়ে ওঠেনি। সে ভারাক্রান্ত মন নিয়েই গত রাতে আমাদেরকে জানিয়েছে, তার প্রায় সব বন্ধু-বান্ধবেরা তাদের পরিবারের সদস্যদের সাথে আনন্দ করে বেড়াচ্ছে আর সে সারাদিন তার রুম থেকেই বের হয়নি। অথচ আমাদের মনোকষ্টের কথা তো কেউই জানবেনা। 
অভিমান তো তার হতেই পারে। জীবনে বড় কিছু হবার জন্য ১৯ বছর বয়সেই তাকে পরিবার থেকে বিচ্ছিন্ন হতে হয়েছে। যখন পরিবারের কেউই আমরা মানসিক ভাবে প্রস্তুত ছিলাম না। পদে পদেই আমরা একে অপরের অনুপস্থিতি প্রবল ভাবেই অনুভব করেছি।
যদিও ছুটি-ছাটাতে দু-একবার পরিবারের সাথে মিলিত হয়েছে বটে। 
সে বরাবরই একটু পরিবার কেন্দ্রিকই ছিল। বাইরের টান তার কমই ছিল। সে তার ছোটভাই এবং পরিবারের সাথে সময় কাটাতেই পছন্দ করতো। দু-একজন ভাল বন্ধু অবশ্য ছিল। তাদের সাথেও সে যথেষ্ট স্বাচ্ছন্দ্য বোধ করতো।
আমরা যেতে পারিনি, তা বলে তার কাছের লোক কেউ ছিলনা তা বলা যাবেনা। সন্ধ্যায় তার এক ফুফাতো বোন তার আব্বার সাথে অ্যামহার্স্টে পৌঁছেছে। আর অধিক রাতে তার দুই চাচা, চাচী, ফুফু নিউইয়র্ক থেকে এবং বোস্টন থেকে আরেক ফুফাতো বোনও গেছে। আমার ছেলেকে সময় দেবার জন্য এবং আপনজন হিসাবে বিশেষ মুহূর্তে তার পাশে থাকার জন্য আমার পরিবারের পক্ষ থেকে বিশেষভাবে তাঁদের প্রতি কৃতজ্ঞতা জানাচ্ছি।
আমার এই বোন ও ভগ্নীপতিটি অর্থাৎ তার ফুফা-ফুফু, এই ক'বছরে তাঁকে অনেক সহযোগিতা ও অনুপ্রেরণা যুগিয়েছে। তাঁদের উপর ভরসা করে আমরাও অনেক শঙ্কামুক্ত থাকতে পেরেছি। সে কারনে  এই পরিবারটির প্রতি কৃতজ্ঞতা জানাবার ভাষা সত্যিই আমাদের জানা নেই। তাঁরা এমন ভাবে ছেলেটাকে আগলে রেখেছে যে ছেলেটি তেমনভাবে কখনই বাবা-মায়ের অভাব বোধ করেনি। ফুফা-ফুফুর সাথে তার একটা বন্ধুত্বের সম্পর্কই গড়ে উঠেছে।
বিদেশে অধ্যয়নরত ছাত্র-ছাত্রীদের গ্রাজুয়েসন শেষের এই কনভোকেশন অনুষ্ঠানে বাবা-মায়ের উপস্থিতি এক ধরনের বিধিসম্মত আবশ্যক কর্ম হিসাবেই নির্ধারিত হয়ে গিয়েছে। জীবনের একটি বিশেষ অধ্যায় সফলতার সাথে শেষ করার যে আনন্দ, তা বাবা-মা ছাড়া আর কার সাথেই বা পরিপূর্ণ ভাবে শেয়ার করা যায় যদি না কোন মেয়েবন্ধু বা ছেলেবন্ধু থাকে!
আমাদেরও এই অনুষ্ঠানে যোগ দেবার প্রবল বাসনা ছিল কিন্তু মধ্যবিত্তের মানসিক টানাপোড়েনে বিত্তভাবনারই জয় হলো। আমরা হলাম সেই হতভাগ্য পিতা-মাতা যারা মধ্যবিত্তের আজন্ম লালিত মানসিকতার গণ্ডি পেরিয়ে সামান্য অর্থনৈতিক ঝুঁকি নিয়ে সেই আনন্দে সামিল হতে পারলাম না। এই যে রক্ষণশীল মনোভাব, এর থেকে বেরিয়ে আসতে না পারার ব্যার্থতা, এটিই আমার ছেলের অভিযোগ।
এ সেই মধ্যবিত্ত শ্রেণী যাঁদের সারাটা জীবনই কাটে প্রয়োজনীয়তার গুণ বিচার করে মৃদু প্রয়োজনীয় বিষয়কে জীবন থেকে ছেঁটে ফেলে  দেওয়ার কসরৎ এ। এভাবে জীবনের কত সাধ-আহ্লাদ যে বাদ পড়ে যায় । জীবনে অর্থের প্রয়োজন বা অভাব হয়তো একদিন মিটবে কিন্তু এই সময়গুলোকে আর ছুঁয়ে দেখা যাবেনা।
ছেলেটার মায়ের মনটা অত্যন্ত বিষন্ন। আমারও বটে। জীবনের এতটা পথ পার হয়ে এসে আজ কেন জানি মনে হচ্ছে, কোথায় জানি একটু খামতি রয়ে গেছে। তারপরও সান্তনা এই যে মধ্যিবিত্তের কয়টা সাধ-আহ্লাদই বা পূরণ হয় ? 
আমার ছেলেটা তো অন্তত একটা ভাল কলেজ থেকে গ্রাজুয়েসন শেষ করে ইতিমধ্যে আমেরিকার একটি ভাল ইউনিভার্সিটিতে পিএইচডিরও সুযোগ পেয়েছে।
সফলভাবে তার পাঠ শেষ করতে পারলে হয়তো সে এই তথাকথিত মধ্যবিত্তের মানসিকতা ও গণ্ডি ছাড়িয়ে যেতে পারবে।
আমারই এক লেখার মন্তব্যে অছ্যুৎ বলাই লিখেছিলেন, 'মধ্যবিত্তের জীবন হলো খাটের তুলনায় ছোট মশারির মতো। এক দিকে গুঁজতে যাবেন তো আরেক দিকে ফাঁকা হয়ে যাবে'।
মনটা বড়ই বিষন্ন। সেটা কাটাতেই অগোছালো ভাবে মনে যা আসলো লিখে ফেললাম। দুঃখ বাটলে নাকি কমে, সেই ভরসায়।




পুরাণকথা, পর্ব-৫



পুরাণকথা, পর্ব-৫ (ভারতকথাও বটে)
সংহিতা যুগের একটা বৈশিষ্ট্য হল, আর্যদের জনসংখ্যা তখন খুবই কম। অনার্যদের সাথে সংঘর্ষে তাদের প্রচুর লোকক্ষয় হয়েছিল। সে সময়ে আর্যরা কৃষিকাজকে আয়ত্ত করেছে। কৃষি উপযোগী ভূমিরও অভাব ছিলনা। অভাব ছিল মানুষের আর হালের গরুর। 
লোকসংখ্যা বৃদ্ধির নিমিত্তে সমাজের চিন্তাশীল ব্যক্তিরা সমাজরীতি ও নীতির পরিবর্তন সাধন করেছিলেন। পরিবর্তনটা প্রধানত: নানা রকম বিবাহ আর সন্তানোৎপাদন পদ্ধতি। 

সে যুগে সমস্ত রকমের দৈহিক মিলনকে, আর সেই মিলনসম্ভুত সন্তানদের বৈধ করনের জন্য আট রকমের বিবাহ পদ্ধতির প্রচলন করা হয়েছিল। আর দ্বাদশ প্রকারের সন্তান জন্মকেও সমাজে স্থান দেওয়া হয়েছিল। 

মনু বলেছেন, ইহলোক ও পরলোকে চতুর্ব্বর্ণের হিত ও অহিতজনক ভার্যা প্রাপ্তির -আট প্রকার বিবাহ সংক্ষেপে বলছি শ্রবণ কর।। (৩য় অধ্যায়, শ্লোক -২০)
ব্রাহ্ম, দৈব, আর্য, প্রাজাপত্য, আসুর, গান্ধর্ব্ব, রাক্ষস ও পৈশাচ এই আট প্রকার বিবাহই শ্রাস্ত্রসম্মত। (৩য় অধ্যায়, শ্লোক -২১)
বিবাহের সংজ্ঞা -
১) ব্রাহ্মবিবাহ : বস্ত্রালঙ্কার দ্বারা কন্যা ও বরের আচ্ছাদন ও অর্চ্চনা করিয়া বেদপারগ, অযাচক বরকে যে কন্যাদান তাকে ব্রাহ্মবিবাহ বলে। (৩য় অধ্যায়, শ্লোক -২৭)
২) দৈববিবাহ : জ্যোতিষ্টোমাদি যজ্ঞ সমারদ্ধ কালে হোমাদি কর্ত্তা ঋত্বিককে অলঙ্কৃতা কন্যার যে দান, সেই দান -নিষ্পাপ-বিবাহ, দৈববিবাহ জানবে। (৩য় অধ্যায়, শ্লোক -২৮)
৩) আর্যবিবাহ : একটি গাভী ও বৃষ বরের নিকট থেকে গ্রহণ করে যে কন্যাদান তাই আর্যবিবাহ। (৩য় অধ্যায়, শ্লোক -২৯) আর্যবিবাহের লক্ষণ, গো-মিথুন গ্রহণ করা।
৪) প্রাজাপত্যবিবাহ : তোমরা দুইজনে গার্হস্থ্য ধর্ম্মাচরণ কর এই বলে অর্চ্চনা পূর্ব্বক কন্যাদান প্রাজাপত্যবিবাহ বলে কথিত। (৩য় অধ্যায়, শ্লোক -৩০)
৫) আসুরবিবাহ : কন্যার পিত্রাদি বন্ধুদিগকে অথবা কন্যাকে মূল্যার্থ ধনদান করে উক্ত কন্যাগ্রহণকে অধর্ম্মহেতু আসুরবিবাহ বলে। (৩য় অধ্যায়, শ্লোক -৩১)
৬) গান্ধর্ব্ববিবাহ : কন্যা ও বরের পরস্পর অনুরাগ বশতঃ যে সংযোগ হয় তাকে গান্ধর্ব্ববিবাহ বলে। উক্ত বিবাহ মৈথুনের দ্বারাই সিদ্ধ হয়ে থাকে। (৩য় অধ্যায়, শ্লোক -৩২) 
৭) রাক্ষসবিবাহ : বিবাহে কন্যাপক্ষ প্রতিকূল হলে হত্যাদির দ্বারা বলপূর্ব্বক কন্যা হরণ -রাক্ষসবিবাহ বলে। (৩য় অধ্যায়, শ্লোক -৩৩)
৮) পৈশাচবিবাহ : নিদ্রিতা বা মদ্যপানে বিহ্বলা কন্যাতে অভিগমণ করার নাম পৈশাচবিবাহ। এই বিবাহ সকল বিবাহ অপেক্ষা অধম। (৩য় অধ্যায়, শ্লোক -৩৪)
সংহিতা যুগে যে দ্বাদশ প্রকার পুত্রের বিধান ছিল সে সম্পর্কে মনু বলেন - দ্বাদশ প্রকার পুত্রের মধ্যে ১) ঔরস, ২) ক্ষেত্রজ, ৩) দত্তক, ৪) কৃত্রিম, ৫) গূঢ়োৎপন্ন, ৬) অপবিদ্ধ এই ছয় প্রকার পুত্র বান্ধবও বটে, সগোত্র দায়াদও বটে অর্থাৎ ইহারা বান্ধবত্ব প্রযুক্ত পিতার ন্যায় সপিণ্ড সানাদোকের পিণ্ড-তর্পণ করিবে। সগোত্রের ধনও পাইতে পারে কিন্তু ভিন্নগোত্র মাতামহাদির ধন পাইবেনা। আর বাকি ছয় প্রকার পুত্রাদি ১) কানীন, ২)সহোঢ়,
৩) ক্রীত, ৪) পৌনর্ভব, ৫) স্বয়ংদত্ত ও ৬) শৌদ্র। এই ছয় প্রকার পুত্র সগোত্র বা ভিন্নগোত্র সপিণ্ডাদি ধনহর নহে। কিন্তু বান্ধব হইবে অর্থাৎ বান্ধবত্ব প্রযুক্ত সপিণ্ড সমানোদকের পিণ্ড-তর্পণাধিকারী হইবে। 
(মনু সংহিতা :৯৷১৫৮)।
দ্বাদশ প্রকার পুত্রের সংজ্ঞা :
১) ঔরস : সবর্ণা পত্নীতে যে পুত্র উৎপন্ন হয় উহা ঔরসপুত্র। সকল প্রকার পুত্রমধ্যে শ্রেষ্ঠ। (মনু সংহিতা : ৯৷১৬৬)।
২) ক্ষেত্রজ : অপুত্র মৃতব্যক্তির স্ত্রী, ব্যাধিযুক্ত ভর্তার স্ত্রী, অথবা ক্লীবের স্ত্রীর নিয়োগপ্রথাতে যে সন্তান তাহাকে ক্ষেত্রজ পুত্র কহে।  (মনু সংহিতা : ৯৷১৬৭)। নিয়োগপ্রথা : উল্লেখিত স্ত্রীগণের অভিভাবক বা তাহাদের আদেশ বা অনুরোধে পুত্রসন্তান উৎপাদনার্থে উপগত হওয়াকে নিয়োগপ্রথা বলে। 
৩) দত্তক : অপুত্রককে প্রণয়ানুরোধে যে পুত্র অপরে প্রদান করে তাহাকে দত্তকপুত্র কহে।  (মনু সংহিতা : ৯৷১৬৮)।
৪) কৃত্রিম : অপরের পুত্রকে যে নিজ সেবার জন্য গ্রহণ করে সেই শুশ্রূষারত পুত্রকে কৃত্রিমপুত্র বলা যায়।  (মনু সংহিতা : ৯৷১৬৯)।
৫) গূঢ়োৎপন্ন : আপনার ভার্য্যাতে অজ্ঞাত পুরুষ কত্তৃক উৎপাদিত সন্তানকে   গূঢ়োৎপন্নপুত্র বলে।  (মনু সংহিতা : ৯৷১৭০)।
৬) অপবিদ্ধ : মাতাপিতা উভয়ে কিম্বা একের অবর্তমানে অপরে যদি নিজ পুত্রকে ত্যাগ করে, সেই পুত্রকে যে আশ্রয় দেয় বা গ্রহণ করে সেই পুত্র ঐ আশ্রয়দাতার বা গ্রহিতার  অপবিদ্ধপুত্র হয়।  (মনু সংহিতা : ৯৷১৭১)।
৭) কানীন : পিতৃগৃহে কুমারী কন্যা পুত্র প্রসব করিবার পরে বিবাহিতা হইলে ঐ পুত্র ভর্তার কানীনপুত্র নামে অভিহিত হইবে। (মনু সংহিতা : ৯৷১৭২)।
৮) সহোঢ় : জ্ঞাত বা অজ্ঞাত গর্ভকন্যাকে যে বিবাহ করে ঐ সন্তান তাহার সহোঢ় পুত্র নামে পরিচিত হয়। (মনু সংহিতা : ৯৷১৭৩)।
৯) ক্রীত : অর্থ দ্বারা যে সন্তান ক্রয় করা হয় সে সন্তান ক্রেতার ক্রীত পুত্র নামে অভিহিত হয়।  (মনু সংহিতা : ৯৷১৭৪)।
১০) পৌনর্ভব : পতি কত্তৃক পরিত্যক্তা অথবা বিধবা স্ত্রী সেচ্ছায় পুনর্বার বিবাহ করিলে যে পুত্র সন্তান হইবে উহা ভর্তার পৌনর্ভব পুত্র হইবে।  (মনু সংহিতা : ৯৷১৭৫)।
১১) স্বয়ংদত্ত : মাতাপিতাবিহীন অথবা পিতামাতা কত্তৃক ত্যাজ্য পুত্র স্বয়ং নিজেকে কাহারও নিকট প্রদাণ করিলে সেই পুত্র গ্রহিতার সয়ংদত্ত পুত্র হইবে।  (মনু সংহিতা : ৯৷১৭৬)।
১২) শৌদ্র : ব্রাহ্মণের পরিণীতা শূদ্রা ভার্য্যাতে যে পুত্রের জন্ম পন্ডিতেরা তাহাকে পারশব বা শৌদ্র পুত্র কহিয়াছেন।  (মনু সংহিতা : ৯৷১৭৭)।
জনসংখ্যা বৃদ্ধির জন্য কয়েকটি সুনির্দিষ্ট পন্থাও অবলম্বন করা হয়েছিল। যেমন, স্বামী অথবা নিকট সম্পর্কের আত্মীয়, আত্মীয়ার নির্দেশে অনুবর্তন হল ক্ষেত্রজ সন্তানের। মহাভারতের আদিখন্ডে সায়ম্ভব মনু নির্দেশ করেছেন, 'মানুষেরা নিজের বীর্য ভিন্ন অন্যের কাছ থেকেও ধর্মফলদায়ক শ্রেষ্ঠ সন্তান লাভ করতে পারে। কোন ব্যক্তি কোন কন্যাকে বিয়ে করার জন্য শুল্ক দিয়ে অনেকদিনের জন্য অন্যত্র চলে গেলে, সেই কন্যা শুল্কদাতার উপকার করার মানসে অন্য পুরুষের দ্বারা গর্ভধারন করে সন্তানের জন্ম দিতে পারে (মহাভারত-অনু)।

কোন কন্যা কুমারী অবস্থায় পুত্রবতী হলে পুত্রসহই তার বিবাহ বিধিসম্মত করা হয়, এবং বিবাহিত স্বামীকেই সেই পুত্রকে নিজের ঔরসজাত পুত্রের মতই লালনপালন অবশ্য কর্তব্য। মহা ইতিবৃত্ত, মহাভারতের বনপর্বে বেদের উল্লেখ করে স্পষ্টই বলা হয়েছে, অবিবাহিত রমনীগণ যাকে ইচ্ছা তাকেই কামনা করতে পারে বলেই তাদের 'কন্যা' বলা হয়। কন্যা হচ্ছে স্বতন্ত্রা, পরতন্ত্রা নয়। স্বেচ্ছানুযায়ী কাজ করাটাই সভাবসিদ্ধ ব্যাপার।

মহাভারতের বিভিন্ন পর্বে উল্লেখ আছে, স্বামীর অবর্তমানে দেবরকে পতিত্বে বরণ করা বিধেয় ছিল। স্বামীর ভর্তা ধর্মানুসারে ভর্তা হতে পারতেন। অতিথির মনোরঞ্জনার্থে গৃহস্বামিনী আত্মসমর্পণ করতেন। 

প্রত্যেক রমনীর ঋতুরক্ষা অবশ্য পালনীয়। কোন রমনী কোন পুরুষকে ঋতুরক্ষা করতে অনুরোধ করে যদি ব্যর্থ হত, তবে সেই পুরুষ ভ্রুণহত্যা পাতকের জন্য দায়ী হত।

অতীতের বিষয় লিপিবদ্ধ করা হয়েছে: রমণীগণ অনাবৃত ছিল। তারা ইচ্ছামত গমণ ও বিহার করতে পারতো। কারোর অধীনতায় তাদের কালক্ষেপ করতে হতনা। কৌমারাবধি এরা পুরুষ থেকে পুরুষান্তরে আসক্ত হলেও অধর্ম হতোনা। এসব আচরন ব্যবহার ধর্ম বলে প্রচলিত ছিল। তপস্যাধ্যায় সম্পন্ন মহর্ষিগণ এই প্রামানিক ধর্মের সবিশেষ প্রশংসা করতেন।

বেদবিৎ মহাত্মারা বলেছেন, 'ঋতুস্নান থেকে ষোল দিনের মধ্যে স্বামী ছাড়া অন্য পুরুষের সংসর্গ করলে অধর্ম হয়। ষোল দিন পরে সংসর্গ করলে কোন অধর্ম হয়না।' এর কারন হিসাবে চিহ্নিত করা যায় একটি ধারনাকে। সে সময়ে ধারনা করা হত যে, ঋতুস্নানের পর সন্তান ধারনের জন্য নারীর ডিম্বানুটি দশ দিন পর্যন্ত্য বেঁচে থাকতে পারে। সেই সময়ে সংসর্গ ঘটলে নারী সন্তানসম্ভবা হয়। বেদবিৎ মহাপুরুষেরা ঋতুস্নান থেকে ষোল দিন পর্যন্ত্য অন্য পুরুষের সংসর্গ নিষেধ করেছেন সম্ভবত এজন্যে যে, অন্য পুরুষে সংসর্গ সিদ্ধ কিন্তু স্বামী ভিন্ন অন্য পুরুষের সন্তান ধারন নিষিদ্ধ।

আনুনিককালে জ্ঞানীজনেরাও বলছেন, প্রাচীন মাতৃ-তান্ত্রিক সমাজে রমনী-পুরুষের অবাধ যৌন সম্পর্ক ছিল। রাহুল সাংকৃত্যায়ন তাঁর 'ভোলগা থেকে গঙ্গা' বইতে সে সময়ের মাতৃ-তান্ত্রিক সমাজের চিত্র তুলে ধরেছেন।

চলবে

[url=http://www.sachalayatan.com/guest_writer/42015 ]পুরাণকথা, পর্ব-৪[/url]
'ঝাঁপি খুলে বহু পুরাতন একটি নোটবই পেলুম। তখনকারদিনে আমাদের দেশে ইন্টরনেটের সুবিধা ছিলনা। বই-পুস্তক ঘেঁটেই যা কিছু পাওয়া। কখন, কোথায়, কিভাবে এগুলো পেয়েছিলাম তা আর এখন মনে করতে পারিনা। তাই সূত্র জানাতে পারবোনা। ক্ষমা করবেন।'

প্রৌঢ়ভাবনা




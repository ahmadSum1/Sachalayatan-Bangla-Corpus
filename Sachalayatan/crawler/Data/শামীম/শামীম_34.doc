অনলাইন ব্লাডব্যাংক



রক্ত চাই? রক্ত?
শিরোনাম দেখে ঘাবড়াবেন না। কোনো মারামারি কাটাকাটি, এক লাশের বদলে দশ লাশ মার্কা ব্যাপার নাই এতে; নিতান্তই নিরাপরাধ এবং উপকারী বিষয়ে পোস্ট এটি।
সচলায়তনে ইতিমধ্যেই জরুরী রক্তের সন্ধান করার জন্য সচল ব্লাড ব্যাংক (রক্তদাতার তালিকা) করা হয়েছে। এই সুত্রে গত ৪ মাসে দুইবার রক্ত দিয়ে সেবা করার সুযোগও হয়েছে। অনলাইনে সহজে রক্তদাতা সন্ধান করার এই প্রয়াসটাকেই আরো একটু পরিপূর্ণতা দেয়ার জন্য নতুন একটা ওয়েবসাইট তৈরী করেছেন আমাদের বিশ্ববিদ্যালয়ের আই.টি. অফিসের রায়হান (মূলত সিভিল ইঞ্জিনিয়ার হলেও আমাদের এলামনাই ছাত্রটি এখানকার ইনফরমেশন সিস্টেমের ডিজাইনার এবং ডেটাবেস ম্যানেজার)। 
মূলত: অনিয়মিত রক্তদাতাদেরকে সামাজিক নেটওয়র্কিং এর মাধ্যেমে পরষ্পরের কাছাকাছি রাখার জন্য প্রেসিডেন্সি ইউনিভার্সিটিতে প্রায় ৪ বছর আগে শুধুমাত্র বিশ্ববিদ্যালয়ের বন্ধুদের প্রয়োজনে এই সাইটটার মূল কাজগুলো পরিকল্পনা করা হয়েছিল। তারপরে সহপাঠীদের উৎসাহে আরো সংগঠিত হয়ে আস্তে আস্তে বিশ্ববিদ্যালয়ের বাইরেও এর কর্মপরিধি বাড়াতে থাকে। এই ওয়েবসাইটে জরুরী কিছু সুবিধা যুক্ত করা হয়েছে এবং আরও সুবিধার জন্য ফীডব্যাক ফর্মে পরামর্শ /মন্তব্য দেয়া যাবে।
বৈশিষ্ট সমূহ:
১. ঠিকানা: http://beta.i-blood.com  তবে কিছুদিনের মধ্যেই বেটা থেকে আব্বাজান .. অর্থাৎ মূল সাইটে নেয়া হবে।
২. সাইটের নীড়পাতাতেই বিভিন্ন গ্রুপের কতজন রক্তদাতা আছে সেটা দেখা যায়। সেখানে ক্লিক করলে সেই গ্রুপের রক্তদাতাদের তালিকা দেখাবে।
৩. এলাকাভিত্তিক তালিকাও এক ক্লিকে দেখা যাবে। এলাকাগুলো ট্যাগ হিসেবে আছে, কাজেই নতুন এলাকার রক্তদাতা পৃথিবীর যে কোন স্থান থেকে সহজেই নিজের এলাকা তালিকাভুক্ত করতে পারেন।
৪. খোঁজার/সার্চ অপশনে রক্তের গ্রুপ এবং এলাকা দিয়ে দ্রুত কাঙ্খিত রক্তদাতাকে খুঁজে পেতে পারেন। একাধিক এলাকা কমা দিয়ে লিখে (টাইপ করে) দেয়া যেতে পারে।
৫. এছাড়া সদস্য হিসেবে বা অতিথি হিসেবে রক্তদাতা খোঁজা যায়। অতিথি হলে ফোন নং বা অন্য কিছু তথ্য সদস্যের চাহিদা অনুযায়ী লুকানো থাকে; অনেকটা সচল ব্লাডব্যাংকের রেসট্রিক্ট করা তথ্যের মত। তবে অতিথি হিসেবে ঐ রক্তদাতাকে অনুরোধ পাঠানো যাবে।
৬. একজন লিপিবদ্ধ সদস্য কবে কোথায় রক্ত দিয়েছেন তার তালিকা রাখতে পারেন। শেষ কতদিন আগে রক্ত দিয়েছেন সেটা হিসেব করে দেখানো হয়, ফলে রক্তদাতা রক্ত দেয়ার জন্য উন্মুক্ত কি না সেটাও যাচাই করে নেয়া যাবে।
৭. উদাহরণ হিসেবে আমার প্রোফাইলটা দেখুন নিচের ছবিতে ক্লিক করে।





আপনারাও এখানে যোগ দিতে পারেন এবং নিজের ও প্রিয় মানুষদের প্রয়োজনে এই সাইটটি ব্যবহার করতে পারেন। এছাড়া পরামর্শ দিয়ে সাইটটির উন্নয়নে সাহায্য করতে পারেন।
===
সম্পাদনা: শিরোনামটা পাল্টে দিলাম।


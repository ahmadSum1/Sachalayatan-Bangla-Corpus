নতুন রূপে(!) লিনাক্স ফোরাম আপনারই প্রতীক্ষায়!



(পোস্টের দৈর্ঘ্যের জন্য লেখক দায়ী নহে)
দেশে যে হারে এরা(?) বাড়তেছে যে এদের কথা চিন্তা করে পোস্টাইলাম। কিছু মনে নিয়েন না।
ধরেন আপনি নতুন লিনাক্স ব্যবহারকারী, কিন্তু এটা নিয়ে মনের মধ্যে আকুলি বিকুলি করা কথামালা সমমনাদের সাথে শেয়ার করতে পারছেন না। অথবা লিনাক্সে একটা ঝালেমা (ঝামেলা নহে) লাগছে কিন্তু সেই ঝালেমাটাকে ঝামেলা মনে হচ্ছে .... ... মনে মনে ভাবছেন "ভাইডি/বোনটি(  ) একটু ঝামেলাটা ঠিক করনের রাস্তা দেহায় দাও"। অথচ সেই ভাইডি/আপাডি কোথায় সেটা বিছড়াইতে (খুঁজতে) আপনি সচলায়তন, প্রজন্ম ফোরাম, আমাদের প্রযুক্তি (এখন অসুস্থ!) ইত্যাদি বিস্তর জায়গায় দৌড়াদৌড়ি করতেছেন, SOS পোস্টাইতেছেন ... আপডেট খুঁজতেছেন। এর সমাধানযুক্ত ইংলাজি (ইংলিশ) ফোরামের ভাষা পছন্দ হয় না। তাহলে আপনার জন্য একখান ভাল সমাচার আছে: আহেন ভাই চইল্যা আহেন ... সম্পুর্ন বাংলায় শুধুমাত্র লিনাক্স বিষয়ক একখান ফোরাম পূণর্জন্ম লাভ করেছে ... আগে এখানেও ইংলাজি ভাষায় সবকিছু ছিলো, এখন সব বাংলায়। আরেকখান কথা হইলো আমাদের অভ্রনীল ভাইয়া কিন্তু ওখানে আরেকটু উন্মুক্ত পরিচয়ে মডুগিরি করছেন  ।
কি? পছন্দ হইলো না? ... ... আচ্ছা আবার শুরু করি:
ধরেন আপনি পুরাতন লিনাক্স ব্যবহারকারী। আপনি ভালু লোক ... তাই অন্য নতুনদের সাহায্য করতে চান। কিন্তু এই নতুন লুকজন যে কোথায় কোন চিপায় গিয়ে সাহায্য চায় ... ... খুঁজে পাওয়াই মুশকিল। আবার সব চিপাতে আপনার প্রবেশাধিকারও নাই। আপনার পরোপকার করতে না পারার এই দুষ্ক (দূঃখ) শেষ হইলো বলে:  .... আহেন ভাই চইল্যা আহেন ... সম্পুর্ন বাংলায় শুধুমাত্র লিনাক্স বিষয়ক একখান ফোরাম পূণর্জন্ম লাভ করেছে ... আগে এখানেও ইংলাজি ভাষায় সবকিছু ছিলো, এখন সব বাংলায়। আরেকখান কথা হইলো আমাদের অভ্রনীল ভাইয়া কিন্তু ওখানে আরেকটু উন্মুক্ত পরিচয়ে মডুগিরি করছেন  ।
তা-ও পছন্দ হইলো না?? ... ... ঠিক আছে, আবার শুরু করি (দান দান .. তিন দান):
ধরেন আপনি লিনাক্স ব্যবহার করেন না। ভবিষ্যতে করতেও পারেন, না-ও করতে পারেন। তবে, যারা এ্যাত সুন্দর জানালা ফেলে লিনাক্স ব্যবহার করে তাঁদের সম্পর্কে একটু কৌতুহল হচ্ছে ... ... ব্যাটারা এ্যাত বোকা কেন? ... ... কেন এ্যাত সুন্দর জানালা ছেড়ে খোলা মাঠে দৌড়াচ্ছে? ... কেনু কেনু কেনু? এরা আর কী-রকম বোকাসোকা কথাবার্তা বলে ... ... এইসব জেনে যদি মজা লুটতে চান তবে .... ... আহেন ভাই চইল্যা আহেন ... সম্পুর্ন বাংলায় শুধুমাত্র লিনাক্স বিষয়ক একখান ফোরাম পূণর্জন্ম লাভ করেছে ... আর এখানে শুধু লিনাক্স বিষয়ক আলতু-ফালতু কথাবার্তা হয়। আহেন ... এগো কাজ কারবার দেইখ্যা মজা লুটেন ... ...
এইটাও পছন্দ হইলো না??? ... ... তাইলে আমি খেলুম নাঃ -  জন রাসেলের করা মূল পোস্টটাই দেখেন:
আপনি লিনাক্স ব্যবহারকারী। কিন্তু আপনার মনে খুব দুঃখ যে শুধুমাত্র লিনাক্স নিয়ে আলোচনা করার জন্য বাংলায় কোনো ফোরাম নেই। সমস্যায় পড়লে বিভিন্ন বাংলা ফোরাম কিংবা ব্লগে গিয়ে সাহায্য চাইতে হয়। তাছাড়া অনলাইনে লিনাক্স নিয়ে বাংলায় আলোচনার জন্য নির্দিষ্ট কোনো ফোরাম না থাকায় লিনাক্স ব্যবহারকারীরা বিভিন্ন বাংলা ব্লগ ও ফোরামে বিচ্ছিন্নভাবে ছড়িয়ে ছিটিয়ে সাহায্য করে যাচ্ছেন। কেমন হত যদি এই সব লিনাক্স ব্যবহারকারীদের একছাদের নীচে আনা যেত। যদি শুধু লিনাক্স ব্যবহারকারীদের জন্য একটা ফোরাম থাকতো! যেখানে সব লিনাক্স ব্যবহারকারীরা একসাথে আড্ডা মারবেন। মনের সুখ-দুঃখের কথা বলতে পারবেন, একে অন্যকে সাহায্য করতে পারবেন, সেই সাথে নিজেদের মধ্যে ঠাট্টা তামাশাও করতে পারবেন। শুধু চিন্তা করে দেখুন, সব লিনাক্স ব্যবহারকারী এক জায়গায়! আপনি উবুন্টু-মিন্ট-ফেডোরা যেটা নিয়েই সমস্যায় পড়েন না কেন, কেবল কোনো মতে হাঁচড়ে পাঁচড়ে সেই জায়গায় গিয়ে পৌঁছুতে পারলেই হয়, বাঘা বাঘা লিনাক্স ব্যবহারকারীরা আপনার সমস্যা সমাধানে ঝাঁপিয়ে পড়বে। ভাবতেই মনটা ভালো হয়ে যাচ্ছে - তাইনা!
২০০২ সাল থেকে স্বেচ্ছাসেবক সংগঠন বাংলাদেশ লিনাক্স ইউজার্স এলায়েন্স বা বিএলইউএ বাংলাদেশে লিনাক্স ছড়িয়ে দেবার জন্য কাজ করে আসছে। বিএলইউএ এর শাখা প্রতিষ্ঠান হচ্ছে উবুন্টু বাংলাদেশ এবং ফেডোরা বাংলাদেশ। তাছাড়া বাংলাদেশে ক্রিয়েটিভ কমন্স এর অ্যাফিলিয়েট হিসেবে কাজ করছে বিএলইউএ। পাশাপাশি বেশ কিছু সফটওয়্যারের বাংলা লোকালাইজেশনের উপরও কাজ হচ্ছে বিএলইউএ। সবচেয়ে বড় ব্যাপার হচ্ছে যে, সেই ২০০৫ সাল থেকেই কেবলমাত্র বাংলাদেশী লিনাক্স ব্যবহারকারীদের জন্য বিএলইউএ একটি ফোরাম রয়েছে। এর নাম লিনাক্স ফোরাম।
অবাক হচ্ছেন তাইনা! একটা পুরো ফোরাম লিনাক্সের জন্য, তাও আবার বাংলাদেশের লিনাক্স ব্যবহারকারীদের জন্য - অথচ এ ব্যাপারটাই আপনি জানতেননা। না জানার মূল কারণ হচ্ছে লিনাক্স ফোরাম যখন থেকে শুরু হয় (২০০৫ সালে) তখনও লিনাক্স বাংলাদেশে ততটা জনপ্রিয় হয়ে উঠেনি, তাছাড়া সেসময় লোকজন এখনকার মত ব্যাপকভাবে ইন্টারনেট ব্যবহার করতো না ফলে ব্লগে ও ফোরামগুলোতে এত লোকের আনাগোনা ছিলনা। তাই স্বল্পসংখ্যক ব্যবহারকারীর ব্যবহার করা ফোরামটি অনেকটা আড়ালেই ছিল। তাছাড়া ফোরামটি বাংলাদেশীদের জন্য তৈরি করা হলেও সেসময় বাংলা লোকালাইজেশনের সুবিধা সেরকম না থাকায় এর ভাষা ছিল ইংলিশ। ফলে মায়ের ভাষায় সেভাবে আলোচনা করতে না পারায় এবং তার কিছু পরেই অনলাইনে সম্পূর্ণ বাংলা কয়েকটি ফোরাম চলে আসায়, লিনাক্স ফোরাম কার্যত অদৃশ্য হয়ে পড়ে।
বর্তমানে বাংলাদেশে লিনাক্স প্রসার ও প্রচারে এবং নবীন ব্যবহারকারীদের জন্য লিনাক্স সম্পর্কীত বিভিন্ন আলোচনার জন্য কয়েকটি বাংলা ফোরাম ও ব্লগের অবদান অনস্বীকার্য। সত্যি বলতে কি, ঐ সব ফোরামে মাধ্যমেই লোকজন লিনাক্স সম্পর্কে উৎসাহী হয়েছে এবং এখন লিনাক্স ব্যবহার করছে। কিন্তু এতে কিছু সমস্যায়ও পড়তে হয় নতুন ব্যবহারকারীদের। যেহেতু এরকম কোনো ফোরাম বা ব্লগ নেই যেখানে সকল লিনাক্স ব্যবহারকারী একসাথে রয়েছেন, সেহেতু দেখা যায় যে সর্বোচ্চ সাহায্য পাবার আশায় একজন ব্যবহারকারী একই প্রশ্ন বিভিন্ন ফোরাম ও ব্লগে পোস্ট করেন এবং উত্তর দেখার জন্য সবগুলো ফোরাম ও ব্লগে তাকে নিয়মিত যেতে হয়। ব্যাপারটা বেশ ঝামেলার। তাই শুধুমাত্র লিনাক্সের জন্য একটা বাংলা ফোরামের অভাব সবসময়ই অনুভূত হত। এমন একটা ফোরাম যেখানে নবীন থেকে প্রবীন কিংবা নাদান থেকে ঝানু - সব ধরনের লিনাক্স ব্যবহারকারীরা একত্রিত হবেন, যেখানে নতুন ব্যবহারকারীরা সব রকমের সাহায্য পাবেন, যেখানে পুরনো ব্যবহারকারীরা তাদের অভিজ্ঞতাকে কাজে লাগিয়ে নতুন ব্যবহারকারীদের জ্ঞানকে সমৃদ্ধ করবেন, যেখানে লিনাক্স ব্যবহার করতে গিয়ে মুখোমুখি হওয়া যে কোনো সমস্যা নিয়ে যে কেউ নির্দ্বিধায় আলোচনা করতে পারবেন। সোজা কথায়, শুধু বাংলায় পুরোপুরি লিনাক্সময় একটা ফোরামের খুব অভাব ছিল।
বাংলা ভাষায় নির্মিত সম্পূর্ণ লিনাক্স ফোরামের এই অভাবটি এবার ঘুচতে যাচ্ছে। বিএলইউএ লিনাক্স ফোরামটিকে পুরোপুরি বাংলায় রূপান্তর করে ফেলা হয়েছে। সেই সাথে নতুন থিম ব্যবহার করে চেহারায়ও নতুনত্ব দেয়া হয়েছে লিনাক্স ফোরামকে। বলা যায় যে নতুন রূপে লিনাক্স ফোরামের পুণর্জন্ম হয়েছে। এবার লিনাক্সপ্রেমী ও লিনাক্স ব্যবহারকারীদের কলতানের অপেক্ষায় রয়েছে ফোরামটি। আপনি যদি লিনাক্স নিয়ে আগ্রহী হয়ে থাকেন কিংবা আপনি যদি লিনাক্সের দুনিয়ায় নতুন হয়ে থাকেন, যদি লিনাক্সের সাথে আরো ভালোভাবে পরিচিত হতে চান, যদি লিনাক্সের সৌন্দর্য পুরোপুরি উপভোগ করতে চান, যদি লিনাক্স নিয়ে যেকোন সমস্যায় অভিজ্ঞদের পরামর্শ পেতে চান - তবে আপনার জন্যই অপেক্ষা করছে লিনাক্স ফোরাম। আর আপনি যদি লিনাক্সের দুনিয়ায় পুরনো হয়ে থাকেন, আপনি যদি আপনার অভিজ্ঞতার ঝুলি দিয়ে নতুনদেরকে সাহায্য করতে উদগ্রীব হয়ে থাকেন, আপনি যদি বাংলাদেশে লিনাক্স প্রচার ও প্রসারে যদি কিছু করতে চান - তাহলে আপনার জন্যও ফোরামটি অপেক্ষা করছে। আপনি যদি উপরের দু'ধরনের কোনটাই না হয়ে থাকেন, তারপরও আপনি লিনাক্স ফোরামে আমন্ত্রিত; লিনাক্স কি, এটা দিয়ে কি করা যায় না করা যায়, আপনার সব কাজ কিভাবে লিনাক্স দিয়ে করতে পারবেন ইত্যাদি নিয়ে কিছু ধারণা পাবেন। আর কিছু নাহোক, বাংলাদেশী লিনাক্স ব্যবহারকারীদের সাথে অন্তত আড্ডা তো মারতে পারবেন।
লিনাক্স ফোরাম আপনার জন্য প্রস্তুত। আপনি যোগ দিতে প্রস্তুত তো? আমরা কিন্তু আপনার নিবন্ধনের অপেক্ষায় রয়েছি...
http://forum.linux.org.bd/
প্রচারে:
বাংলাদেশ লিনাক্স ইউজার্স এলায়েন্স (বিএলইউএ)


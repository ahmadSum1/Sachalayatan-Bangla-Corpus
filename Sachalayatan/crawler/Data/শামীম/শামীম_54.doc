দৈনন্দিন রসায়ন



আগেই সতর্ক করলাম: বিরক্তিকর পোস্ট হওয়ার সম্ভাবিলিটি ব্যাপক।
দেশের বাইরে থাকার সময় ধুমাধুম ব্লগিং করতাম। ইদানিং আমার ব্লগিংএর কোষ্ঠকাঠিন্য চলছে ... কারণ সময় এবং শক্তি শুষে নিচ্ছে রাস্তার যানজট এবং লোডশেডিং। তাই এখন অনেক চেষ্টায় যা বের হল সেটাকে অনেকটা চর্বিত চর্বণ বলা চলে।
----------
১. অফিস থেকে ফেরার পথে আব্বার ঘিয়া রঙের শার্টে রঙ ভরেছে। বাংলাদেশ আই.সি.সি চ্যাম্পিয়ন হওয়াতে পথযাত্রী সকলের মোটামুটি একই অবস্থা। রঙিন দূর্ঘটনার কারণটা খুশির হলেও অফিসে পড়ে যাওয়ার মত তেমন বেশি শার্ট আব্বার নাই, তাই এটা বাতিল করা যাবে না .... আবার রঙও উঠছে না। শার্টটা নিয়ে যাওয়া হল স্থানীয় লন্ড্রিতে। ওরা মাপ চাইলো। বাসায় ওটা সাদা ভিনেগার মেশানো পানিতে ভিজিয়ে রাখা হল। কিছুক্ষণ পর রঙ সব চলে গেল।
২. কাপড়ে চায়ের দাগ সহজে যেতে চায় না। সাথে সাথে ওখানে একটু দুধ দিয়ে ভিজিয়ে দিলে দাগ বসবে না। এছাড়া সাদা ভিনেগার ঠান্ডা পানিতে দিয়ে সেটা দিয়েও দুর করা যায়। হালকা গরম পানিতে বেকিং সোডা গুলিয়েও সেটা দিয়ে দুর করা যায়।
৩. পেয়ারা খেলে বা কোল্ড ড্রিংকস পান করলে আমার দাঁতগুলো খুবই পরিষ্কার লাগে।
৪. হেভী তেল চর্বী যুক্ত খাবার খাওয়ার পর দেখেন সাবান নাই। অসুবিধা কি .... হাতে লেবু কচলিয়ে ধুয়ে ফেলুন ... 
৫. ল্যাবে তৈজষপত্র ধোয়ার সময় সাধারণ পরিষ্কারক দিয়ে পরিষ্কার করে তারপর এসিড পানিতে ধোয়া হত। তারপর বিশুদ্ধ পাতন পানি (ডিস্টিলড ওয়াটার) দিয়ে ধুয়ে শুকাতাম। একবার একটা ভলিউমেট্রিক ফ্লাস্কের (কলসের গলাচিপা দিয়ে টেনে লম্বা করলে এমন আকার হতে পারে) ভেতরে একটা ময়লা কাঁচের গায়ে লেগেছে যেটা কোন ব্রাশ দিয়ে নাগাল পাওয়া যাচ্ছিল না। কড়া এসিড দিয়ে ধোয়ার পরেও গেল না। হঠাৎ রসায়নের কিছু মূলনীতি/বেসিক মনে আসাতে ওটা মূহুর্তেই পরিষ্কার করতে পারলাম। কিছু না ... সোডিয়াম হাইড্রক্সাইড মেশানো পানি দিয়েছিলাম।
--
প্রতিটি ঘটনার সাথে জড়িত রসায়নের দ্রবণ বিদ্যার কিছু মূলনীতি। একটি বস্তু/দ্রব অন্য দ্রাবকে দ্রবীভূত হবে কি না সেটা দ্রাবকের pH মাণের উপর নির্ভর করে (pH একমাত্র নিয়ামক নয়, তবে বেশ গুরুত্বপূর্ণ একটা নিয়ামক/ফ্যাক্টর)। অর্থাৎ কিছু দ্রব এসিডিয় দ্রবণে সহজে দ্রবীভুত হবে আর কিছু দ্রব ক্ষারীয় দ্রবণে দ্রবীভূত হবে। ভিনেগার, কোল্ড ড্রিংক্স, লেবু (সাইট্রিক এসিড), দুধ(ল্যাকটিক এসিড) ... সবই এসিডিয় দ্রবণ --- সুতরাং উপরে বর্ণিত শার্টের রং, দাঁতের ময়লা, তেলচর্বি ইত্যাদি পদার্থগুলো এসিডে দ্রবীভূত হয়। আর ঘটনা-৫ এ বলা সেই ময়লাটি এসিডে যায়নি ... তাই ক্ষারীয় দ্রবণে (সোডিয়াম হাইড্রক্সাইড/কস্টিক সোডা/চুনের পানি ইত্যাদি)  সেটা দ্রবীভূত হয়েছিল। 
প্রতিদিন ঘটা সামান্য এই ঘটনাগুলো কিন্তু আসলে ব্যাপক ............... বুঝতে পেরেছি বলে রসায়ন বিষয়টা এক্ষেত্রে ততটা বোরিং লাগে নাই।  ল্যাবরেটরিতে, পানিশোধনে, শিল্পক্ষেত্রে এবং গৃহস্থালির কাজে বুঝে কিংবা না বুঝে অহরহ আমরা এই মূলনীতি প্রয়োগ করছি। 


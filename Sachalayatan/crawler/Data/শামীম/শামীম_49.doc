হাতুড়ের লিনাক্স দর্শন এবং একটি আমন্ত্রণ



স্মৃতিচারণ:
২০০৬ সালে আমার প্রাক্তন ল্যাবের পিসি আপগ্রেড করা হইলো। আগে একটা পিসিতে উইন্ডোজ ৯৮ ছিল। ওটার ব্রাউজারটাকে ইংরেজি করে নিয়েছিলাম .... বাকী সবগুলো, এমনকি আমার ব্যবহারের জন্য দেয়া ল্যাপটপ/ডেস্কটপ সবগুলোই জাপানিতে। নতুন ভার্সনগুলোতে জাপানি থেকে ইংরেজি করার কোন অপশনই ছিল না। 
এতে ব্রাউজ করায় সমস্যা না হলেও অনেকরকম অপশন ব্যবহার করতে পারতাম না। অফিস এবং অন্য সফটওয়্যারগুলো হাতড়িয়ে হাতড়িয়ে ব্যবহারের কষ্ট স্বীকার করে নিয়েছিলাম কিন্তু জাপান থেকে বাইরের পৃথিবীর জানালা ব্রাউজারে এই রকম অত্যাচার মনটা বিক্ষিপ্ত করে দিয়েছিল। তাই অনেক ভেবে মাথায় বুদ্ধি আসলো যে কোন একটা ইংরেজি ব্রাউজার ডাউনলোড করলে কেমন হয়! ফায়ারফক্সের নাম জানতাম ... ওটা ফ্রী দেয় জেনে ডাউনলোড করে ফেললাম। আহ্ কি শান্তি।
ধীরে ধীরে ওপেন সোর্স এবং পাইরেসি সম্পর্কে এবং এর থেকে সম্মানের সাথে বেরিয়ে আসার এক দারুন উপায় জানতে পারলাম। হীনমন্যতা থেকে বেরিয়ে আসার ইচ্ছা আর কৌতুহলের বশবর্তী হয়ে ওয়েবের নির্দেশমতো ফ্রী লিনাক্সের একটা অপারেটিং সিস্টেম (উবুন্টু) ডাউনলোড করে সিডি রাইট করে (প্রথমবার ডেটা হিসেবে বার্ণ করে ভুল করেছিলাম) তারপর সেটা দিয়ে সেকেন্ড স্ট্রীট থেকে কেনা বাসার পুরানা ডেস্কটপটা চালিয়ে দেখলাম ... কোন কিছু ইনস্টল ছাড়াই সিডি থেকে বুট করিয়ে সেটা দিয়ে ইন্টারনেট ব্রাউজ করেছি কোন কিছু সেটআপ ছাড়াই। বউ দেশে বেড়াতে এসেছিল, আর মাইক্রোসফট পাইরেসি ধরার জন্য একটা কিল সুইচ নামক উইজেট ছাড়ার ঘোষনা দিল। তাই কয়েকদিন ওয়েবের ইনস্ট্রাকশন ঘেটে সাহস করে বাসায় ওটা ইনস্টল করে ফেললাম।
বাসায় কম্পিউটারে সমস্ত কাজই আরামে এবং নিশ্চিন্তে (পাইরেসি এবং ভাইরাস ফ্রী) করতে পেরে, আমি এবং পরবর্তীতে বউ .... উইন্ডোজ কী তা-ই ভুলে গিয়েছিলাম প্রায় (ল্যাপটপে জাপানি সিস্টেম ছিল)।
সে এক বিরাট কাহিনী ... সেবার উবুন্টু ৬.১০ এর রিলিজ ক্যান্ডডেট (রিলিজ ক্যান্ডিডেটের অর্থও জানতাম না) নামিয়েছিলাম। এর মধ্যে প্রতিশ্রুতিমত প্রতি ছয়মাসে একবার করে উবুন্টু আপগ্রেডেড ভার্সান ছেড়েছে। সাল এবং মাস মিলিয়ে ভার্সানগুলোর নম্বর সহজেই মনে রাখা যায়; যেমন ৬.১০ = ২০০৬ সালের অক্টোবরে রিলিজ। ধারাবাহিকভাবে ৭.০৪, ৭.১০, ৮.০৪ এবং সবশেষে ৮.১০ রিলিজ হল সময় মতই।
৮.১০ বাদে সবগুলো ভার্সানই ব্যবহার করেছি। আমার বাসায় সেই অক্টোবর ২০০৬ থেকে উবুন্টু চলছে (জাপানে এবং দেশে)। এর মধ্যে ডেস্কটপগুলোর সুবিধা বেড়েছে অাশ্চর্যরকম। লিনাক্সকে টেকিদের জিনিষ বলে যারা ভয়ে সরে আছে ... তারা এটার সুবিধা, গ্রাফিক্স এবং ব্যবহার বান্ধবতা (কোন রকম কমান্ড ছাড়াই, ক্লিক করে সবকিছু) দেখে রীতিমত টাশকি খাবে বলেই আমি মনে করি।
আমন্ত্রণ
আগামী ২১শে নভেম্বর, শুক্রবার বিকাল ৪টা-৭টা সময়ে বাংলাদেশ লিনাক্স ইউজারস্ এলায়েন্সের উদ্যোগে উবুন্টু ৮.১০ ইন্ট্রাপিড আইবেক্সের রিলিজ পার্টি অনুষ্ঠিত হবে।
কোথায়: প্রেসিডেন্সি ইউনিভার্সিটি, কনফারেন্স হল (রুম ৪০১), বাসা১১/এ, রোড-৯২, গুলশান-২, ঢাকা ...... গুলশান ২নং মোড় থেকে আমেরিকান এম্বেসির/ নতুনবাজারের রাস্তায় এগোলে অ্যারোমা/বি.এফ.সি/এইচ.এস.বি.সির পাশের রাস্তায় (গুগল ম্যাপ)।
ফ্রী ডিভিডির এবং অনুষ্ঠান বিষয়ে বিস্তারিত: এখানে।
আগ্রহী সকলে আমন্ত্রিত।

সংযোজন: কিছু কপি-পেস্ট দিলাম
গত ৩০শে অক্টোবর জনপ্রিয় উবুন্টু লিনাক্সের সর্বশেষ সংস্করণ ৮.১০ ইন্ট্রাপিড আইবেক্স রিলিজ হয়েছে। বাংলাদেশের লিনাক্স অনুরাগীদের সাথে এই নতুন ভার্সনের পরিচয় করিয়ে দেবার জন্য এবং সেই সাথে ব্যবহার করতে ইচ্ছুকদের হাতে উবুন্টু লিনাক্স সরবরাহের জন্য আগামী ২১শে নভেম্বর উবুন্টু ইন্ট্রাপিড আইবেক্স উদ্বোধনী অনুষ্ঠান যৌথভাবে আয়োজন করেছে বাংলাদেশ লিনাক্স ইউজারস্ এলায়েন্স ও প্রেসিডেন্সি ইউনিভার্সিটি বাংলাদেশ।
আপনি যদি লিনাক্স ব্যবহারে আগ্রহী, কিন্তু সাহস করে উঠতে পারেননি, অথবা কিভাবে শুরু করবেন বুঝতে পারছেন না তবে এই অনুষ্ঠান আপনার জন্য। উক্ত অণুষ্ঠানে উবুন্টু লিনাক্স ইনস্টল, কনফিগারেশন, মাল্টিমিডিয়া সাপোর্ট, নেটওয়ার্কিংসহ বিভিন্ন খুটিনাটি বিষয় তুলে ধরা হবে। সেই সাথে আপনি উবুন্টু আইবেক্স উদ্বোধনী অনুষ্ঠান থেকে আপনার কাঙ্খিত উবুন্টু/কুবুন্টু সিডি/ডিভিডি সংগ্রহ করে নিতে পারেন।
অনুষ্ঠানে অংশগ্রহন নিবন্ধনের জন্য এখানে যান।
নিবন্ধন আগে আসলে আগে ভিত্তিতে। (প্রথম ১০০ জন নিবন্ধনকারী বিনামূল্যে উবুন্টু ডিভিডি পাবেন)
(আপনি যদি আসলেই আসেন কেবল তখনই নিবন্ধন করুন অযথা অন্যকে সুবিধাবঞ্চিত করবেন না)
অনুষ্ঠানের আলোচ্য বিষয়বস্তু:
      ১) বাংলাদেশের পরিপ্রেক্ষীতে ওপেনসোর্স ও লিনাক্স
      ওপেনসোর্স ও লিনাক্স কি এবং কেনো। বাংলাদেশের পরিপ্রেক্ষীতে ওপেনসোর্স ও লিনাক্সের ভূমিকা
      ২) উবুন্টু লিনাক্স ইনস্টল ও ডেস্কটপ পরিচিতি
      উবুন্টু লিনাক্স ইনস্টলেশন (মূলত পার্টিশনিং অংশ) এবং ডিফল্ট ডেস্কটপ পরিচিতি
      ৩) প্রোডাক্টিভিটি সফটওয়্যার পরিচিতি
      ওপেনঅফিস পরিচিতি, গিম্প
      ৪) ইন্টারনেট সংযোগ ও নেটওয়ার্কিং
      মডেম, মোবাইল, ল্যান অথবা pppoe সংযোগ স্থাপন
      ৫) হার্ডওয়্যার ডিটেকশন ও ড্রাইভার ইনস্টলেশন
      স্ক্যানার, প্রিন্টার, মোবাইল, ক্যামেরা প্রভৃতি হার্ডওয়্যার সংযোজন ও পরিচালনা
      ৬) মাল্টিমিডিয়া সাপোর্ট
      কোডেক ইনস্টল থেকে প্লেয়ার পরিচিতি
      ৭) ওয়াইন ও ক্রসওভার
      ওয়াইনের মাধ্যমে বহুল ব্যবহৃত কিছু এ্যাপ্লিকেশন কনফিগার ও চালানো
      ৮) ডেস্কটপ কাস্টোমাইজেশন
      বাংলা লোকালাইশেসন, থিম, কম্পিজ ফিউশন,
      ৯) সিস্টেম/এ্যাডমিনিস্ট্রেটিভ সফটওয়্যার
      স্যাইন্যাপটিক, টার্মিন্যালসহ কিছু এ্যাডমিনিস্ট্রেটিভ এ্যাপ্লিকেশন পরিচালনা
      ১০) ভার্চুয়ালাইজেশন (ভার্চুয়াল বক্স/ভিএমওয়্যার)
      ভার্চুয়াল মেশিনে উইন্ডোজ অথবা অন্য কোন ডিস্ট্রো পরিবেশন
      ১১) গেমস্
      লিনাক্স গেমস্, ওয়াইন, ক্রসওভার লিনাক্স গেমস্
      ১২) স্বেচ্ছাসেবক কর্মকান্ড
      কিভাবে লিনাক্স ও ওপেনসোর্সের প্রচার সম্ভব। অনুবাদ, প্রচার, লেখালেখী প্রভৃতি বিষয় নিয়ে আলোচনা।


নেশা জাগানিয়া সাইট: ধাঁধাঁরু



এক পেগ টানলেই কারো টাল অবস্থা ... আর ৫ বোতলের পরও কেউ কেউ টনটনা থাকে। আমার এক কলিগতো বাসে করে ঢাকা আসার সময় সিগারেট না খাওয়ার অনুরোধ করা সত্ত্বেও সিগারেট খাওয়াতে গন্ধে টাল হয়ে সেই লোকের পাশে গিয়ে ওয়াক্ করে দিয়ে এসেছিলো। তবে, তরল বা বায়বীয় যাই হউক, যে যাই বলুক, নেশা জিনিষটা খারাপ বলেই মনে করি। 
ধান ভানতে শিবের গীত গেয়ে নেই আরেকটু। আমি নাকি মিচকা শয়তান ... ... হাইস্কুলে পড়ার সময় আমার কাছে সেবা প্রকাশনীর কিশোর ক্লাসিক সিরিজের বেশ ভাল একটা বইয়ের সংগ্রহ ছিল। কিন্তু ঐ বইগুলো আমি কাউকে দেখাতাম না। শুধুমাত্র পরীক্ষার আগে ওগুলো বাসার ডিসপ্লেতে রাখতাম। কোনো বন্ধুবান্ধব চাইলে উদার হাতে ধার দিতাম ... ওরা সময় নষ্ট করুক, আমি পরীক্ষার পড়া করি। যেই সাইটের কথা বলতে এই ব্লগ, নিশ্চিত ভাবেই সেটা আমার ভালই ক্ষতি করছে ... নেশা জাগিয়েছে, কাজ কাম মাথায় তুলে ফেলেছে। তবে আমিও লেজকাটা শেয়াল ... আমার লেজ কেটেছে তো কী হয়েছে ... অন্যদের লেজও কাটা পড়তে হবে .... মু হা হা হা ... আর সেজন্যই সকলের নজরে আনার জন্য রিভিউ লিখবো ঠিক করলাম।  এই খবর পাইলে নিশ্চিত ভাবেই অনেকের ক্ষতি করবে, বিশেষ করে জ্বীনের বাদশা ভাইয়ের ক্ষতি করবে (আমাকে ওনার ক্ষমা না করে উপায় নাই ... কারণ ওনার হাতের নাগালের বাইরে আছি  )। আর আমার সফল হওয়ার সম্ভাবনা ভালই ... ... কারণ নেশা জাগানিয়া হলেও ঐ সাইটটা অপ্রাপ্তবয়ষ্কদের জন্য নিষিদ্ধ টাইপের নয়।
জ্বীনের বাদশা ভাইয়ের প্রসঙ্গটা কেন আসলো সেটা বলি .... .... উনার গেসবল সিরিজটা আমার খুব প্রিয় ছিল। ওখানে মজার মজার সব ধাঁধাঁ টাইপের বিষয় থাকতো। তবে সাধারণ ফোরাম/ব্লগের এইরকম ধাঁধাঁগুলোর সমস্যা হল ... একজন আগে উত্তর দিয়ে ফেললে পরের পাঠকদের মজাটা নষ্ট হয়ে যায়। এই সমস্যা দুর করা হয়েছে ধাঁধাঁরু সাইটে: এখানে উত্তর লেখার আর মন্তব্য করার জন্য দুইটা আলাদা প্যানেল আছে (লগ-ইন আবশ্যক)। মন্তব্যগুলো সাধারণ ব্লগ সাইটের মন্তব্যের মত যে কেহই দেখতে পারে, কিন্তু অন্যের উত্তর পারে না। কোন ধাঁধাঁর একবার মাত্র উত্তর দেয়ার সুযোগ পাওয়া যায়। উত্তর দেয়ার পরই (ভুল হোক/শুদ্ধ হোক)................ খুল্ যা সিমসিম ..  অর্থাৎ ধাঁধাঁ প্রদায়কের দেয়া সঠিক উত্তর দেখতে পারবেন, অন্যরা কে কী উত্তর দিয়েছে দেখতে পারবেন; এই সংক্রান্ত আলোচনা দেখতে/করতে পারবেন। কারো উত্তর পছন্দ না হলে, অথবা অন্য কোনো কারণে ধাঁধাঁ অপছন্দ হলে অভিযোগ করার জন্যও একটা লিংক আছে। তবে সাধু সাবধান! .... মন্তব্য প্যানেলে উত্তর সংক্রান্ত কোনো কথাবার্তা/হিন্ট লিখলেই খবর আছে ... ... পেনাল্টি .... মডুরা এসেই ঘ্যাচাং করে আপনার ১০ পয়েন্ট কেটে দেবে। 
পয়েন্টের কথা যখন আসলোই তখন একটু ঝেড়ে কাশি ... ... এখানে ধাঁধাঁর জন্য পয়েন্টের সিস্টেম আছে ... যেটা বিষয়টাকে করে তুলেছে আরও মজার (এবং মারামারির)। প্রতিটা ধাঁধাঁর উত্তর দিলেই ২ পয়েন্ট যোগ হবে। তারপর সেটা যদি ঠিক হয় তবে আরো ৩ পয়েন্ট, আর ভুল হলে -১ পয়েন্ট (প্রশ্নকর্তা যাচাই করার পর)। অর্থাৎ সঠিক উত্তর দিলে মোট ৫ পয়েন্ট আর ভুল উত্তর দিলে ১ পয়েন্ট। আর, বাকি রইল, ধাঁধাঁ প্রদায়ক ... ... প্রতিটি ধাঁধাঁর জন্য প্রদায়ক পাবে মোট ৩ পয়েন্ট (মনে হয় শুদ্ধ আর ভুল উত্তরের পয়েন্টের অ্যাভারেজ করা হয়েছে), কারণ এই বেচারা(!) তো আর এটার উত্তর দিয়ে পয়েন্ট নিতে পারবে না।
ধাঁধাঁগুলোকে বিভিন্ন ক্যাটাগরিতে ভাগ করে রাখা হয়েছে (ট্যাগিং)। সবচেয়ে ভেজাইল্যা হল ... মজারু বিভাগটা। - কেমন ভেজাইল্যা? এটা জানতে হলে ঐখানে দুই একবার ধরা খাইতে হবে! গাণিতিক বিভাগে বিভিন্ন রকম আঁতেল মার্কা হিসাব কিতাবের ধাঁধাঁ থাকে। কুহক বিভাগে রহস্য টাইপের বা লজিকাল টাইপের ধাঁধাঁ থাকে। এছাড়াও যেই বিভাগগুলো আছে তা হল: শব্দ, ছবি, কুইজ, কোডিং, বিজ্ঞান।
এখানে নিবন্ধন করার সময় ইংরেজিতে নাম দিতে হয়। লগ-ইন করার সময়ও তাই। তবে ডিসপ্লে নামটা পরবর্তীতে নিজের পৃষ্ঠা থেকে বাংলায় করে নিতে পারবেন (উদাহরণ: আমার পৃষ্ঠা)। গুগল মামার রাজত্বে বাংলায় ধাঁধাঁর এই সাইটটা বানিয়েছেন আমার প্রিয় ভিলেন নাসিমুল হক ভাই ... বাংলা ফোরামগুলোতে উনি স্বপ্নচারী নামে লিখে থাকেন। সাইটটি এখনও বেটা পর্যায়ে রয়েছে ... আপনারা পরামর্শ দিয়ে এটাকে বেটা থেকে পিতাতে(!) উন্নয়নে সাহায্য করতে পারেন।
আইচ্ছা ... আর বেশি প্যাচালের কাম নাই। আরো বেশ কিছু বিষয় আছে (টুইটার/RSS ইত্যাদি) .... জানতে চাইলে নিজেরা গিয়েই দেখেন। লিংক: http://dhadharu.appspot.com/quiz/  .... অবশ্য এইখানে গিয়ে একটু বেদিশা (বিদিশা নহে!) লাগতে পারে। তাই একটু নিচে ডানদিকের সাম্প্রতিক লিংকটা ক্লিক করেন। কিংবা আমার দেয়া একটা সহজ (মজারু কিন্তু!) ধাঁধাঁ দিয়ে শুরু করতে পারেন (লিংক)। 
এছাড়া সাইটের বিভিন্ন বিষয়ে জ্ঞানগর্ভ ভালোচনা।
অফিসিয়াল সাইট পরিচিতি
চিপা দিয়ে আরেকটা কথা বলে রাখি:
সাম্প্রতিক লিংকে গিয়ে দেখবেন বামদিকে প্যানেলে সাধারণ ক্যাটাগরি ছাড়াও আরও কয়েক উপায়ে সাজিয়ে ধাঁধাঁ দেখা যায় (ধাঁধাঁ সাজানোর ক্রম)।  ঐখানে "সঠিক উত্তর" অপশনটা নিলে সবচেয়ে বেশি সঠিক উত্তর দেয়া ধাঁধাঁগুলো আগে দেখাবে .... এইগুলা মনে হয় একটু সহজ। কাজেই আপনারও সফলভাবে পয়েন্ট পাওয়ার সম্ভাবনা বেড়ে যাবে।
=== সংযোজন: ===
এত খারাপ খারাপ কথা লিখলাম ... সম্ভাব্য উপকারের কথাও লেখা দরকার ... নাইলে কেউ আবার মাইন্ড খাইতে পারে ... উপকারসমূহ:
সময়ের বারোটা বাজবে .... যাদের সময় পার হইতে চাচ্ছে না ... বিশেষত রোজা রমজানের দিনে ... কোনদিক দিয়ে সময় যাবে টেরও পাবেন না।
ভবিষ্যতে(!) GRE টাইপের পরীক্ষায় লজিক্যাল বিভাগে ভালো করার সম্ভাবনা হয়তো বেড়ে যাবে।


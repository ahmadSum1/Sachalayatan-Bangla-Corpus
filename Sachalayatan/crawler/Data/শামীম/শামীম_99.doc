দৈনন্দিন জীবনে বিজ্ঞানঃ গরম পানি



সমস্যা:
গোছল বা অন্যান্য ধোয়াধুয়ির কাজে শীতকালে আমরা কখনো কখনো গরম পানি ব্যবহার করি। সাধারণত আগুনের তাপে পানি প্রয়োজনের চেয়ে অনেক বেশি গরম করে সেটার সাথে আবার কিছু ঠান্ডা পানি মিশিয়ে তারপর ব্যবহার করা হয়। এতে সহনীয় তাপমাত্রায় ব্যবহারযোগ্য পানির পরিমান বেড়ে যায়। কিন্তু মাঝে মাঝে এমনও ঘটে যে, যেই মুহুর্তে গরম পানি আনা হয়েছে, সেই মুহুর্তে অন্য ব্যস্ততার কারণে (লম্বা টেলিফোন কল ইত্যাদি) ব্যবহার না করেই গরম পানি রেখে দেয়া হয়। তারপর কাজ করার সময় দেখা যায় পানি আর বেশি গরম নাই। তাই ঠান্ডা পানি মিশিয়ে প্রয়োজন অনুপাতে সহনীয় তাপমাত্রার যথেষ্ট পরিমান পানি পাওয়া যাচ্ছে না। 
সমাধান:
১. পানি এমনভাবে দ্রুত ঠান্ডা হওয়া ঠেকাতে চাইলে প্রথমেই পানির সাথে ঠান্ডা পানি মিশিয়ে এটাকে ব্যবহারযোগ্য তাপমাত্রার চেয়ে সামান্য বেশি তাপমাত্রার মিশ্রন বানিয়ে রাখুন। অনেকক্ষণ পরেও দেখবেন পানি তেমন তাপমাত্রা হারায়নি।
২. সম্ভব হলে গরম পানির পাত্রটি ঢাকনা দিয়ে ঢেকে রাখুন।
বৈজ্ঞানিক ব্যাখ্যা: 
নির্দিষ্ট সময়ে যে কোন বস্তুর তাপ হারানোর পরিমান দুটি বিষয়ের উপর নির্ভরশীল। একটি হল তাপ বিনিময়কারী দুটি মাধ্যমের মধ্যকার তাপমাত্রার পার্থক্য। আর অপরটি হল তাপ বিনিময়কারী পৃষ্ঠতলের ক্ষেত্রফল।
তাপমাত্রার পার্থক্য কম হলে তাপ বিনিময়হার কমে যায়। তাই অতি গরম পানি যেমন দ্রুত হারে চারপাশের পরিবেশের কাছে তাপ হারিয়ে ঠান্ডা হয়, অপেক্ষাকৃত কম গরম পানি তার চেয়ে অনেক কম হারে তাপ হারায় (বিনিময় করে)। তাই গরম পানিকে ঠান্ডা পানি মিশিয়ে তাপমাত্রা কমিয়ে রাখলে সেটা থেকে কম তাপ হারাবে। তাপ হারানো আটকানো যাবে না, কিন্তু পরিমান কমিয়ে দেয়া যাবে।
ঢেকে রাখলে পানির তাপ নিয়ে গরম হওয়া বাতাস দ্রুত পাত্র (বালতি) ছেড়ে যেতে পারবে না। বরং আটকে থাকবে। ফলে গরম পানি এবং বাতাসের তাপমাত্রার পার্থক্য কমে যাবে। তাই খোলা পৃষ্টতল দিয়ে তাপ হারানোর পরিমানও কমে যাবে। গরম বাতাস থেকে পাত্রের ঢাকনা গরম হয়ে তাপ হারানোর পরিমান সরাসরি ঠান্ডা বাতাসে তাপ হারানোর চেয়ে কম।
===============
দৈনন্দিন জীবনে বিজ্ঞান: টয়লেটের গন্ধ 
(অনেক আগের লেখা ... তবুও যদি কারো কাজে লাগে ... এই ভেবে আবার দিলাম।)
বেশ কিছু মানুষ আছেন যারা টয়লেট থেকে বের হওয়ার পর অনেকক্ষন কেউ আর ওখানে প্রচন্ড দূর্গন্ধর কারণে ঢুকতে পারে না। বেচারারা খুবই লজ্জিত হন; মুক্তির উপায় খোজেন। এই লেখাটি তাদের কারো কারো উপকারে লাগবে।
যারা প্যানওয়ালা টয়লেট ব্যবহার করেন তাদের সবচেয়ে বেশী কাজে লাগবে এই পদ্ধতিটি:
-- কাজ শুরুর আগে প্যানটি পানি দিয়ে ভিজিয়ে নিন।
-- ময়লাটা প্যানে পড়ার সাথে সাথে পানি দিয়ে চালান করে দিলেই সমস্যা গায়েব।
-- এই কাজে গরম পানি ব্যবহার করবেন না।
মনে হতে পারে ব্যাপারটি কিছুই না, সাধারন জ্ঞান। কথাটি সত্য, কিন্তু এর পিছনে আছে কিছু বিজ্ঞান, যা জেনে রাখলে ক্ষতি নেই। এবার বিজ্ঞানটা বলি:
দূর্গন্ধ গ্যাসের খনি কোথায়?
আমাদের মলের মধ্যে প্রচুর সরলিকৃত খাদ্যবস্তু থাকে। খাদ্যবস্তু থেকে আমাদের শরীর প্রয়োজনীয় বস্তু সংগ্রহ করার পরেও ওগুলো কিছু ব্যাকটেরিয়ার জন্য যথেষ্ট প্রয়োজনীয় খাদ্য হিসেবে বিবেচিত হয়। আর এগুলোর সাথে থাকে প্রচুর ব্যাকটেরিয়া। শরীর থেকে বাইরে আসা মাত্র ব্যাকটেরিয়াগুলো মহা-সমারোহে বাতাসের অক্সিজেনের সাহায্যে ওদের খাদ্য রান্না করা শুরু করে; এতে করে বাইপ্রোডাক্ট হিসেবে তৈরী হয় দূর্গন্ধযুক্ত সেই গ্যাসগুলো, যা আমাদের নাকে অ্যাটাক করে।

ময়লা পানিতে গেলে কিভাবে সমস্যা সমাধান হচ্ছে?
পানি একটি সার্বজনিন দ্রাবক। এতে অনেক কঠিন, তরল ও বায়বীয় পদার্থ দ্রবীভুত হয়। কাজেই ময়লাটাকে পানিতে চালান করে দিলে ওটা থেকে উৎপন্ন গ্যাসগুলো বাতাসে না মিশে গিয়ে পানিতে দ্রবীভুত হয়ে যায়। ফলে গন্ধ ছড়ায় না। এখানে আরো একটি ব্যাপার মাথায় রাখা দরকার, সেটি হলো- পানিতে গ্যাসের দ্রাব্যতা তাপমাত্রা বাড়লে কমে যায়। কাজেই পরিস্কারের কাজে গরম পানি ব্যবহার করলে তার আগে আরো কিছু পানি ফেলুন প্যানে। এই পানি ওয়াটার সীলের ইউ-ট্র্যাপ বা পি-ট্র্যাপে জমে থাকা ময়লা এবং গ্যাস মিশানো পানিকে ঠেলে নিষ্কাশন পাইপে (সয়েল পাইপ) পাঠায় দেবে; ফলে গরম পানি মিশার ফলে ওয়াটার সীলের পানি থেকে দ্রবীভুত গ্যাস বাতাসে ছেড়ে দিয়ে (যেহেতু গরম পানিতে গ্যাসের দ্রাব্যতা কম) গন্ধ ছড়ানোর সম্ভাবনাও তিরোহিত হবে।এই কথাটি কমোড ব্যবহারকারিদের জন্যও বেশ কাজের। পরিষ্কারের কাজে গরম পানি ব্যবহার করার আগে একবার ছোট ফ্লাস করে নিন, নাহলে সেই গরম পানি, জমে থাকা পানিতে মিশে ওটাতে দ্রবীভুত গ্যাস বাতাসে ছেড়ে দিবে - গন্ধ হবে।
প্রথমে প্যান বা কমোড ভিজিয়ে নিলে লাভ কী?
সহজ করে বললে এটা প্যান বা কমোডের পৃষ্ঠতলকে (সারফেস) পিছলা করে দেবে, ফলে, সহজে ওতে ময়লা আটকাবে না। কারণ প্রথমে ওটা ভিজা না থাকলে, যদি ময়লা আটকে যায়, পরবর্তীতে তা উঠাতে প্রচুর পানির ধারা দিতে হয়। পিছলা হওয়ার বৈজ্ঞানিক ব্যাখ্যা এক্ষেত্রে সম্ভবত পৃষ্ঠটান (সারফেস টেনশন) দিয়ে ব্যাখ্যা করা যায়। ময়লা আর প্যান বা কমোডের মধ্যকার পৃষ্ঠটান বল ময়লা আর পানির মধ্যের পৃষ্ঠটান বলের চেয়ে অনেক বেশী। ফলে পানি দিলে কমোড বা প্যানের পৃষ্ঠটান বলটা পানির উপরে কার্যকর হয়, আর ময়লা পিছলিয়ে চলে যায়। 


পারফেক্ট স্ট্রেঞ্জারস - শেয়ার ব্যবসা সম্পর্কে আমার জানার প্রথম উৎস



প্রথমেই বলে রাখি, আমি শেয়ার ব্যবসা করি না - এ সম্পর্কে জানি খুবই কম। আরও জানার জন্য হা করে তাকিয়ে থাকি যে কখন এই লাইনে দক্ষ ও অভিজ্ঞরা কিছু লিখবেন। না পেয়ে নিজের কীবোর্ড চুলকানো শুরু করলো। আমি শেয়ার মার্কেট সম্পর্কে প্রথম ধারণা পেয়েছিলাম টিভি সিরিয়াল পারফেক্ট স্ট্রেঞ্জারস থেকে - বলাই বাহুল্য আশেপাশে যা দেখি তার সাথে কোনো মিল খুঁজে পাই না এখন। তাও একটু বকবক করা ...
১.
পারফেক্ট স্ট্রেঞ্জারস আমার দেখা অন্যতম সেরা একটা কমেডি সিরিয়াল ছিল। ইতালি থেকে দুর আত্মীয়তার আবছা সূত্র ধরে আমেরিকায় আধুনিক কাজিন ল্যারির কাছে আসে সহজ সরল বাল্কি। তাদের কাজ কারবারের মধ্য আধুনিক সভ্যতার হাস্যকর কিছু দিক নিয়ে মজা করা হত ওটাতে। আবছা স্মৃতি থেকে একটা পর্ব রিকনস্ট্রাক্ট করার চেষ্টা করি ...
একবার বাল্কি ৬ ডলার দিয়ে পপকর্ন কম্পানির একটা শেয়ার কিনে নিয়ে আসলো। ল্যারি তো হায় হায় করে উঠলো। বাল্কির কথা হইলো আমি শেয়ারের ব্যবসা করবো ... আর এই কম্পানি প্রতিটা পপকর্ন প্যাকেটে একটা করে কুকি দেয় যেটা আমার পছন্দ হয়েছে - তাই এটার শেয়ার কিনলাম। ল্যারি বলে - আরে বোকা ওগুলো ভুয়া প্রচারণা। বাল্কি খুব সিরিয়াস (যথারীতি) ... ... না এসব কি কও আমি ঐ পপকর্ণ খেয়েও কুকি পাইছি, দাঁড়াও তোমাকে দেখাচ্ছি। 
এই বলে কাবার্ড থেকে আরেকটা প্যাকেট বের করে সেটা খুলে বাটিতে ঢেলে কুকি খুঁজতে লাগলো। কিন্তু এইটাতে আর কুকি খুঁজে পায় না। আরে ... ... আগেরটাতে তো কুকি ছিল - এইটাতে নাই কেন?
এভাবে কয়েকটা প্যাকেট খুলে দেখলো ওরা - বেশিরভাগেই কুকি নাই। অথচ প্যাকেটের গায়ে কোন এক জায়গায় ছোট ছোট করে কুকির কথা লেখা আছে। এহেন অসততায় বাল্কি খুবই আপসেট - শান্তনা দিতে ল্যারি বলে যে ওদেরকে একটা অভিযোগ জানাতে। এতে কেমনে কেমনে বাল্কি উৎসাহিত হয়ে একেবারে ঐ কম্পানির কর্পোরেট অফিসে। সাথে অবশ্যই ল্যারি -- যথারীতি এই খ্যাত্ ভাইটাকে সাহায্য করার দায় এড়াতে না পেরে।
রিসিপশনে বলে আমরা মালিকের সাথে কথা বলতে চাই। কারণ আমি এর একটা শেয়ার ... ... মাঝপথে ল্যারি থামিয়ে বলে - আমরা কোম্পানির শেয়ার হোল্ডার। শুনে রিসিপশনিস্ট ওদের ভেতরে নিয়ে গেল। ম্যানেজার তখন জিজ্ঞাসা করে - কী ব্যাপার? তখন ওরা অভিযোগ বলে। এমন সামান্য ব্যাপারে অভিযোগ শুনে ম্যানেজার ওদের রাস্তা মাপতে বলে - কিন্তু বাল্কি যথারীতি সিরিয়াস: অভিযোগ নিতেই হবে। ম্যানেজার বলে আপনাদের শেয়ার কত পার্সেন্ট -- তখন বাল্কি সত্য জানিয়ে খুব গর্বের সাথে বলে "একটা শেয়ার"। শুনে ম্যানেজার তো আরও খাপ্পা - মিয়া ইয়ার্কি মারো ... ... 
ইতিমধ্যে গ্যাঞ্জাম শুনে মালিক ওখানে চলে আসে। সব শুনে বলে - যত সামান্যই হোক উনি আমাদের ব্যবসার শেয়ার হোল্ডার। তার মতামতের মূল্য আছে - কাজেই অভিযোগ, পরামর্শ শুনবো। পরের সিনে দেখা গেল ঘরময় পপকর্নে সয়লাব - একের পর এক প্যাকেট খুলছে আর কুকি খুঁজছে। এবং বেশিরভাগ প্যাকেটে প্রতিশ্রুত কুকি না দেখে মালিক হতবাক। তখন ম্যানেজার কাঁচুমাচু করে খরচ কমানোর জন্য এমন করিয়েছেন জানালেন। মালিক ব্যবস্থা নেবেন এবং জানানোর জন্য বাল্কি ও ল্যারিকে অনেক ধন্যবাদ জানালেন।
......
......
সেই সময়ে একটা বিষয়ই বুঝতে পেরেছিলাম। শেয়ার হোল্ডার মানে মালিকানার অংশিদার।
২.
অনেক বছর আগে বাবার বুদ্ধিতে প্রাইমারি শেয়ারের জন্য আবেদন করে ৫০০০ টাকার ৫০টা শেয়ারের একটা শেয়ার-লট পেয়েছিলাম। একটা টেক্সটাইল মিল ওদের ব্যবসা/কারখানা সম্প্রসারনের জন্য এভাবে ফান্ড জোগার করেছিলো। এক বছর পর দেখি ১২% হারে লভ্যাংশ দিল - অথচ কারখানা সম্প্রসারনের কাজই শেষ হয়নি; উৎপাদনে যাওয়া তো দুরের ব্যাপার। কার কাছ থেকে জানি জানলাম - অবুঝ ও অধৈর্য বিনিয়োগকারীদের ম্যানেজ করার জন্য এটা ঠেকামূলক ব্যবস্থা। পেপারে দেখি ১০০ টাকা ফেসভ্যালু শেয়ারের দাম তখন ৪৪ টাকা। মনটা খারাপ হয়। আব্বা বলেন - চিন্তা করিস না; এদের মালিক দুই ভাইকে আমি চিনি, এরা খুবই কর্মঠ লোক - অবশ্যই সময়মত লাভ করবে।
কখনো সাভারের দিকে গেলেই রাস্তার পাশে আমার কোম্পানিকে বাসের জানালা দিয়ে আত্মপ্রসাদ নিয়ে দেখি। চোখ ওদিকে যাবেই - আফটার অল আমি সামান্য হলেও তো মালিক - পারফেক্ট স্ট্রেঞ্জার তো তাই শিখাইলো।
ইদানিং ঐ শেয়ারের মূল্য দেখি প্রতিটা ৬-৭ শ টাকা।
৩.
তারপরেও শেয়ার মার্কেট কী জিনিষ আমি ঠিক বুঝি না .... কেউ যদি বেসিক আইডিয়া দিতে পারতো ... .... (এই কথার পরিপ্রেক্ষিতে ডিসক্লেইমার: মরহুম অর্থমন্ত্রী কিবরিয়া আমার কেউ নয়)। মনের মধ্য প্রশ্ন ঘুরঘুর করে: একটা শেয়ারের মূল্য বাড়ে বা কমে কখন ... ... এর পেছনের বেসিক কারণ কী?
ইঞ্জিনিয়ারিং পড়েছিলাম - ঐটাই ঠিকমত বুঝি না আর শেয়ার ...... তবে এখন এই বিষয়ে আগ্রহী অনেক বান্দা আছেন মনে হয়। নিশ্চিতভাবেই অনেকে ভাল বুঝেন। তাই কোন সহৃদয় যদি এটা নিয়ে লিখতেন তবে একটু কৌতুহল মিটতো। আমি যা জানি সেটাকে সহজ সরল ভাবে দেখলে - 
একটা কম্পানির মূলধন দরকার ধরুন ১০ কোটি টাকা। কিন্তু মালিক/উদ্যোক্তার হাতে আছে ৬ কোটি। বাকি টাকা সে ব্যাংক থেকে লোন নিতে পারে, অথবা পাবলিকের কাছ থেকে শেয়ার বিক্রি করে নিতে পারে। ধরুন ঐ ৪ কোটি টাকা ১০০ জন লোক প্রত্যেকে ৪ লাখ করে দিল। শেয়ার বিক্রি অর্থ হল এখন ১০ কোটি টাকা মূলধনের ৬ কোটি একজনের - কাজেই কম্পানির মালিকানার ৬০% মালিক সে। আর বাকী ৪০% মালিকানা শেয়ার করা হয়েছে। প্রতিজন ৪ লাখ টাকা করে দেয়াতে ঐ ১০০ জনের প্রতিজন ০.৪%  করে মালিকানা পাবে।
বছর শেষে ঐ কম্পানি ধরি ৫ কোটি টাকা মুনাফা করে, এবং এ থেকে ২ কোটি টাকা ব্যবসা সম্প্রসারনে ব্যয় / পূণর্বিনিয়োগ করলো। তাহলে বাকি ৩ কোটি টাকার মধ্যে
মালিক/উদ্যোক্তা পাবে - ১কোটি ৮০ লাখ (যেহেতু ৬০% মূলধন তার)
শেয়ার হোল্ডার প্রতিজন পাবে - ১ লাখ ২০ হাজার টাকা করে। (১০০ জনে = ১কোটি ২০ লাখ = ৪০% লাভ)
এখন কেউ যদি তার শেয়ার রাখতে না চায় তবে ঐ লাভ নেয়ার পর ৪ লাখ টাকা মূল্যের শেয়ার ৪লাখ ৮০ হাজারে বিক্রি করতে পারবে। কারণ এখন ব্যবসার মূল্য ১০+২=১২ কোটি। কাজেই ১২ কোটি x ০.৪% = ৪ লাখ ৮০ হাজার। আর লভ্যাংশ না নিয়েই বিক্রি করলে দাম পাবে ৬ লাখ।
এভাবে ৪ লাখ টাকা ১ বছরে ৬ লাখ হল। কারণ মূল ব্যবসা একই অনুপাতে লাভ করেছে।
৪.
শেয়ার মার্কেটে যখন মানুষ বিনিয়োগ করে তখন এগুলোর কোন নাম নিশানা আমি দেখিনা। তার মানে ইহা ভিন্ন কোনো জিনিষ। এখানে হু হু করে দাম কেন বাড়ে, হুট করে কমেই বা কেন? ১০ টাকার ফেসভ্যালুর শেয়ারের মূল্য যখন দেখি ৩০০ টাকা - এর অর্থ আমার বুঝামতে ঐ কোম্পানি যখন শেয়ার ছে‌ড়েছিলো তখনকার তুলনায় ব্যবসা  ৩০ গুন বৃদ্ধি পেয়েছে। ... ... আসলেই কি তাই ঘটেছে? ঐ শেয়ারের ক্রেতা কি এই তথ্যের ভিত্তিতেই আরো প্রবৃদ্ধিজনিত লাভের আশায় শেয়ারের মালিক হয় নাকি এর পেছনে অন্য কোনো শক্ত থিওরী আছে? এ্যাত টাকা বিনিয়োগ যখন করছে তখন নাড়ি নক্ষত্র না জেনে নিশ্চয়ই করেনি ... ... সেই নাড়ি নক্ষত্র কী কী -- কোন পুরাতন কেস স্টাডি করে দেয়া যাবে কি?
আমার বুঝা ঠিক কি না জানিনা। তবে এটা ঠিক হলে বেশির ভাগ বিনিয়োগকারীই হুজুগে চলে - যাদের মূলধন হল লোভ; বিনা পরিশ্রমে বড়লোক হওয়ার দিবাস্বপ্ন। আর এর সুযোগ নেয় ঘাঘু ঠকবাজরা। লোভ করে নিজের কল্লা জবাই হওয়ার রিস্ক নিয়ে পেতে দিলে সেটা কাটা পড়তেই পারে। এজন্য কার ঘাড়ে দোষ চাপাবেন? ---  মাইন্ড খাইয়েন না -- পাগলের সুখ মনে মনে -- আমি এইসব ভেবে ও থেকে দুরে থাকার বুঝ নেই মনে মনে।
৫.
কয়েকশ কোটি টাকা বিনিয়োগ করে যমুনা ফিউচার পার্ক টাইপের বিপনন কেন্দ্র বানানো দেখে একজন দুঃখ করে আমাকে আরো কিছু জ্ঞানগর্ভ কথা বলেছিলেন: 
একটা বস্তুর দাম বাড়ে যখন কোন ভাবে এটাতে ভ্যালু এডিশন বা মূল্য সংযোজন হয়। সবচেয়ে বেশি ভ্যালু এডিশন হয় শিল্প কারখানাতে: ১০০ টাকার লোহার টুকরাতে আরো ৪০০ টাকার মেশিন/লেবার খরচ করে সেটা ৫০০০ টাকা মূল্যের বস্তুতে পরিণত হয়। কিংবা ধরুন ৬০ টাকার তুলাতে ৩০ টাকার মেশিন / লেবার খরচ করে ১২০ টাকার সুতা তৈরী হয়। সেই সুতা থেকে কাপড় বা কাপড় থেকে তৈরী পোশাক -- সবই ওরকম। এছাড়াও ভ্যালু এডিশন হয় বিপননে। ৫০০০ টাকার বস্তু এনে সেটার পেছনে আরো ৩০০০ টাকার চমৎকার আলোকসজ্জা, ডিসপ্লে, বিজ্ঞাপন ইত্যাদি দিয়ে ১০০০০ টাকায় বিক্রয় করা হয়। কিংবা ধরুন ১২০ টাকার সুতা ১৫ টাকার পরিবহন, গোডাউন, প্যাকেজিং, ডিসপ্লে ইত্যাদি পার হয়ে ১৫০ টাকায় বিক্রি হয়।
মোদ্দা কথা হল, শিল্প কারখানায় ভ্যালু এডিশন হয় বিপননের চেয়ে অনেক বেশি। সেজন্য বিনিয়োগ করতে হলে ঐ খাতে করাই বেশি বুদ্ধিমানের লক্ষণ। কিন্তু আমাদের এখানে শিল্প কারখানা বাদ দিয়ে বিপনন কেন্দ্র বানানোতে বেশি আগ্রহ দেখিয়ে কম্পিটিশন দিয়ে এ্যাত টাকা খাটায় ব্যবসায়ীগণ।
আমার প্রশ্ন হল, এসেট ভ্যালুর সাথে শেয়ারের মূল্য যদি সংগতিপূর্ণ না হয় তবে এর ভ্যালু এডিশন হচ্ছে কিসের ভিত্তিতে? যতদুর বুঝি তাতে - সত্যিকার অর্থে যদি এর ভ্যালু এডিশন না হয়, তাহলে সেটা তাসের ঘরের মত ভেঙ্গে পড়তে বাধ্য।
কিছুদিন আগে বিশ্বমন্দা এ ধরণের কিছু শেয়ার কেলেংকারির জন্যই হয়েছিলো। তখন যা ঘটেছিলো তা সচলায়তনেই দারুন কিছু পোস্টের মাধ্যমে জেনেছিলাম। ওতে মেকানিজম ছিল অনেকটা এমন:
একজন ১০০ টাকা মূলধনে ব্যবসা করে ৩০ টাকা লাভ করলো - ফলে শেয়ারের মূল্য বাড়লো ৩০%। আরেকজন নিজের ৫০ টাকা মূলধনের সাথে আরো ৫০ টাকা লোন নিয়ে ১০০ টাকার মূলধন বানিয়ে সেটা দিয়ে ব্যবসা করে সে-ও ৩০ টাকা লাভ করলো। কিন্তু হিসাবে দেখালো - আমার ৫০ টাকা মূলধন কিন্তু লাভ ৩০ টাকা .... অর্থাৎ শেয়ারের মূল্য ৬০% বৃদ্ধি পেল - যেটা আসলে ঠিক নয় (কারণ তারও ব্যবসায় প্রবৃদ্ধি আসলে ৩০%)। ব্যবসার জন্য লোনগুলোতে অনেক জায়গাতেই প্রথম কয়েক বছর সুদ দেয়া লাগে না - তাই এর সুযোগ নিয়েছিল কেউ কেউ। ফলে কী হল? যে শেয়ারের আসল ভ্যালু এডিশন ৩০% সেটা ম্যানিপুলেট করে ৬০% এ কেনা বেচা হচ্ছে --- --- এভাবে কতদিন আর ধামাচাপা দেয়া যায়? এক সময় না এক সময় আসল থলের বেড়াল বের হয়ে পড়ে, আর এর আগেই আসল খেলোয়ারগণ নিজের শেয়ারগুলো বিক্রয় করে দেয়।
ফলে সাধারণ বিনিয়োককারীর অবস্থা হয় কৃষিকাজ বাদ দিয়ে বেশি দামে বানর কিনে বসে থাকা মানুষের সেই গল্পের মত। আসল জায়গায় ভ্যালু এডিশন না হয়ে যদি দাম বাড়ে তাহলে সেই অতিরিক্ত টাকা কারো না কারো পকেট থেকেই যাবে।
৬.
পারফেক্ট স্ট্রেঞ্জারস: http://en.wikipedia.org/wiki/Perfect_Strangers_(TV_series)
কিছু পড়ার লিস্ট
http://en.wikipedia.org/wiki/Fundamental_analysis
http://en.wikipedia.org/wiki/Technical_analysis
http://money.howstuffworks.com/personal-finance/financial-planning/stock.htm


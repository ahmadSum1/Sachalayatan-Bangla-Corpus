জ্বর ভালো লাগে



﻿গরমে কাহিল। সাথে শরীরে ঘাম শুকানোর কারণে যোগ হল জ্বর। টেলিভিশনে দেখলাম, এটা নাকি ভাইরাসের কারণে হয়। আসলে যা ভেবেছিলাম তার চেয়ে জ্বর বিষয়টা অনেক বেশি ভালো। আমার পর বউ জ্বরে পড়লো ... আর আজকে এক সহকর্মীর অভিজ্ঞতাও তাই। গ্রীষ্মকাল পুরাটা এরকম মৃদু জ্বর থাকলে খারাপ হতো না। সকলে গরমে হাঁসফাঁস আর জ্বরওয়ালার আবার কীসের গরম, বরং গায়ে কাঁথা .... .... বেশ মজা!
পত্রিকা, টেলিভিশন আর ব্লগে বিদ্যূৎ সমস্যা আর এর কারণ এবং এর থেকে পরিত্রানের বিভিন্ন উপায় নিয়ে বিস্তর আলোচনা হচ্ছে। গরম আর লোডশেডিং আর সেমিস্টার শেষের পরীক্ষার ফাঁপড়ে ব্লগে বসাই হয়ে উঠে না। এবার যখন লিখতেই (ড্রাফট) বসলাম তখন আরো কিছু মাথার পোকা নামিয়ে দেই।
এনার্জি সেভিং বাতিগুলো আমার খুব পছন্দের জিনিষ। কোনো এক সময় পড়েছিলাম যে টিউব লাইটের সাধারণ ম্যাগনেটিক ব্যালাস্টে নাকি সর্বক্ষণ প্রায় ১৫ ওয়াটের মত বিদ্যূৎ খরচ হতে থাকে যেটা এনার্জি সেভিং বাতিতে হয় না। আর ইনক্যান্ডেসেন্ট বাতি বা বাল্বের চেয়ে শক্তি সাশ্রয়ের অন্যতম একটা কারণ হল উপজাত হিসেবে তাপ উৎপাদিত হয়ে অপচয় হয় না। একটা বাল্বের শতকরা প্রায় ৮০ ভাগ শক্তিই তাপশক্তি হিসেবে নষ্ট হয়, মাত্র ২০% শক্তি আলো উৎপাদন করে (আনুমানিক হিসাব)। এজন্যই ২০ ওয়াটের এনার্জি সেভিং বাতি থেকে ১০০ ওয়াটের বাল্বের সমান আলো দেয়।
প্রচলিত পদ্ধতিতে বিদ্যূৎ উৎপাদনে জীবাষ্ম জ্বালানী খরচ হয়। এই পদ্ধতিতেও কিন্তু উপজাত হিসেবে তাপ উৎপাদন হয়। এই তাপটুকু বাদ দিয়ে যদি এনার্জি সেভিং বাতির মত কোন উপায়ে বিদ্যূৎ উৎপাদন করা যেত তাহলেও হয়তো অনেক সাশ্রয় হত। একই ভাবে যদি কোনো উপায়ে গাড়ির ইঞ্জিনের উৎপাদিত তাপটুকু বাদ দিয়েই শুধুমাত্র গতিশক্তিটুকু পাওয়া যেত তাহলে কতই না শক্তি সাশ্রয় হত।
উপরের কল্পবিজ্ঞানের মত সাশ্রয়ের উপায় এখনও আবিষ্কৃত হয়েছে বলে শুনিনি .... তবে যতদুর জানি, ফুয়েল সেল টেকনোলজি সম্ভবত ঐ ধরণেরই। যা হোক এই রকম একটা তাপ অপচয় কমিয়ে সাশ্রয়ী উপায় থাকা সত্ত্বেও আমরা কেন জানি ঐ পথে ভুলেও যাই না। একটু ভেঙ্গেই বলি .. ... ....
সাধারণ প্রচলিত চূলাতে আগুনের শিখার তাপ  অনেকটুকুই রান্নার কাজে না লেগে চারপাশে ছড়িয়ে পড়ে। এই তাপ তথা জ্বালানী অপচয় রোধ করতে উন্নত চূলাগুলো এমনভাবে নকশা করা হয়েছে যে রান্নার সময় চারপাশ দিয়ে তাপ বেরিয়ে যেতে দেয় না, ফলে অপচয় কমিয়ে দেয় এবং জ্বালানী সাশ্রয় হয়। এই সাশ্রয়ী চূলা ব্যবহারের ফলে একটা পরিবারের জ্বালানী/লাকড়ির খরচ অর্ধেকেরও বেশি কমে যায় (তথ্যসূত্রও আছে )। অথচ, চারিপাশে কত হাজার হাজার গ্যাসের চূলায় এইরকম তাপ সাশ্রয়ের কোন চেষ্টাই করা হয় না। 
সাধারণ গ্যাস বার্নারগুলোকে ওরকম জ্বালানী সাশ্রয়ী উন্নত চূলার মত উন্নতকরণের কোন গবেষণা হয়েছে কি না জানিনা। তবে না হয়ে থাকলে এই বিষয়ে কিছুটা নিরীক্ষা করা যেতে পারে ... ... আন্ডারগ্রাজুয়েট থিসিস করানোর জন্য এটা ভালো বিষয় হতে পারে: আদৌ এটা সম্ভব কি না, হলে কতটুকু সম্ভব, এর ফলে সারাদেশে দৈনিক কতটুকু জ্বালানী সাশ্রয় করা সম্ভব - এগুলো থিসিসের লক্ষ্য হতে পারে। আরেকটা উপকার হবে যে, এটার সফলতা জানলে এই ধরণের চূলা বায়োগ্যাস উৎপাদন ইউনিটের সাথে ব্যবহার করলে বায়োগ্যাস প্লান্টের কার্যদক্ষতা আগে বলা পরিমাণের চেয়ে অনেক বেড়ে যাবে।
জ্বরের কাহিনী ফেঁদে (সত্য ঘটনা যদিও) এইসব খটমটে জিনিষ (ভিশনারি পোস্ট!) পড়ানোর জন্য সম্ভবত ক্ষমা চাওয়া দরকার ... ...


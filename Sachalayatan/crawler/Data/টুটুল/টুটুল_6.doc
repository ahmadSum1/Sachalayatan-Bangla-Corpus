মুক্তিযুদ্ধ ভিত্তিক একটি সাইট www.bangladesh1971.net এর পথচলা



প্রিয় সচল...
www.bangladesh1971.net ২৬শে মার্চের প্রথম প্রহর.. ঠিক ১২:০১ এ শুভ উদ্ভোধন হবে একজন মহান মুক্তিযোদ্ধাকে দিয়ে। একজন সাধারণ মুক্তিযোদ্ধা। যিনি মার্চ থেকে ডিসেম্বর পর্যন্ত মার্তৃভূমিকে শত্রুমুক্ত করতে জীবন বাজী রেখে যুদ্ধ করে গেছেন। নির্মিয়মান এই সাইটটি প্রিয় সচলায়তনের পাশাপাশি হাত ধরেই হাটবে সহযোগী বন্ধু হিসেবে এমনটাই আশা করছি। 
সচলদের কাছে বিনয়ের সাথে জানাচ্ছি... আপনাদের মুক্তিযুদ্ধ এবং ভাষা আন্দোলন নিয়ে আপনার লিখার একটি কপি বাংলাদেশ ১৯৭১ সাইটে যদি জমা রাখেন তাহলে ভবিষ্যতে একটি বিশাল সংগ্রহশালায় রুপান্তরিত হবে। আশা করি মুক্তিযুদ্ধ সংক্রান্ত সাইটে আপনার সরব উপস্থিতি ভবিষ্যত প্রজন্মকে পথ দেখাতে সহায়তা করবে। 
আমাদের কথা:
আমরা যারা এই ব্লগটি তৈরি করছি, অংশ নিচ্ছি- তারা কেউ মুক্তিযুদ্ধে অংশ নেইনি, নিতে পারিনি। এটা আমাদের দূর্ভাগ্য যে তখন আমাদের জন্মই হয়নি। হয়তো তবে যুদ্ধ করে দেশের জন্য প্রাণ বিসর্জন দিয়ে ধন্য হতাম। এখনকার মতো দূর্ভাগা সময়ে বিনা যুদ্ধে প্রতিমূহুর্তে আমাদের মেদিনী বিসর্জন দিতে হতো না।
আমরা সৌভাগ্যবান যে, অন্তত দাবী করতে পারি যারা এই দেশের জন্য লড়াই করেছেন, সেইসব বীরদের আমরা উত্তরসূরী। তাদের পাশে পাশে থেকে থেকে বড় হতে পারছি। আমরা যেমন ঈর্ষা করি আমাদের পূর্বতনদের- যে ইশ্ তোমাদের কত সৌভাগ্য, তোমরা সরাসরি যুদ্ধ করে হানাদারকে হটিয়ে দিতে পেরেছিলে প্রিয় এই বাংলার মাটি থেকে, তেমনি হয়তো আমাদের পরবর্তী প্রজন্ম আমাদেরকেও ঈর্ষা করবে, বলবে ইশ্ তোমাদের কি সৌভাগ্য তোমরা এই বীরদের হাত পা মাথায় নিয়ে বড় হতে পেরেছো।
কিন্তু তারা যদি আমাদেরকে ঈর্ষা না করে ঘৃণা করে? যদি বলে তোমাদের হাতের সামনে এত এত প্রত্যক্ষদর্শী রেখেও, এত্ত এত প্রমাণ রেখেও তোমরা কি করলে? তোমাদের বাবা ভাইকে যারা হত্যা করেছিলো, তোমাদের মা বোনকে যারা ধর্ষণ করেছিলো তাদের বিচার করতে পারলে না?
তখন সত্যি আমাদের জবাব দেবার কিচ্ছু থাকবে না। লজ্জায় মাথা নুয়ে থাকা ছাড়া।
মুক্তিযুদ্ধের প্রত্যক্ষদর্শীদের বার্তা পরবর্তী প্রজন্মর কাছে পৌঁছে দেওয়ার মহান দায়িত্ব আমাদের কাঁধে। আমরা সেতুর মতো, অথবা দৌড়বিদের মতো, রিলে রেসের কাঠি হাতে মধ্যবর্তী দৌড়লোক, কি করে এড়াবো এই দায়? নাকি লজ্জার এই দায় নিয়েই মরে যাবো?
না। আমরা এই লজ্জা নিয়ে মরে যেতে চাই না। আমরা জানি আমরা পারবো, পারবোই। এই বাংলার মাটিতে আমরা যুদ্ধাপরাধীদের বিচার করবোই। সরকার বা কারো মুখাপেক্ষী হয়ে না, আমরা আমাদের চেতনার চেষ্টায় এই বাংলার মাটি খুঁড়ে খুঁড়ে তুলে আনবো সবটুকু ইতিহাস, সবটুকু প্রমাণ, জমা করে রাখবো এই ব্লগে, হ্যাঁ, এইখানে।সেই প্রমাণ দাখিলে সব অপরাধীর বিচার হবেই হবে।অন্তত বীজটুকু রুয়ে যাবো অন্তরে অন্তরে।
আর এই বাংলার মাটিতে অবহেলিত মুক্তিযোদ্ধাদের সসন্মানে প্রতিষ্ঠিত করে যাবো।এই আমাদের দৃপ্ত অঙ্গীকার।
আর এই বাংলার, আমাদের এই বাংলাদেশের, এই দুঃখী জাতিটার সমগ্রটা ইতিহাস রচিত করে যাবো আগামী প্রজন্মের জন্য। সত্য বই মিথ্যা ইতিহাস না।আমাদের হাজার বছরের সংস্কৃতি, আমাদের ভাষা, আমাদের স্বাধীনতা... সবটুকু সত্য ইতিহাস এইখানে রেখে যাবো।যেই ইতিহাস কাঁধে নিয়ে আমাদের পরবর্তী প্রজন্ম বেড়ে উঠবে।
আমরা যারা এই ব্লগে আছি থাকবো, তারা এই শপথ নিয়েই থাকবো।


ভয়শূন্য চিত্তকথন!



ক্ষণে ক্ষণে ব্যবধান হারিয়ে যাচ্ছে
দূরত্ব দূরবর্তী কোনো শব্দে বিলীন
কথোপকথনে অপহৃত কথার মায়া
অর্থপূর্ণতার সংজ্ঞায় হাজারো ঋণ!
তবুও আনকোড়া লাগে এ পৃথিবী-
আনন্দ আর কতদূর!
অবাক চিত্ত উন্নতার শ্লেষ চায় না।
আজ আবার উড়ার তৃষ্ণা সত্ত্বা ছাপিয়ে
পতনের ভয় খেলা করে সসীম মুহূর্তে
যখন অনেক কিছুই অব্যক্ত রয়ে যায়-
(স্বীকারোক্তি, স্মৃতিকাতরতা, অনুতাপ
অভিমান, অনুরাগের ছোঁয়া, ভালোবাসা)
গুটিয়ে যাই খোলসে,
কোনো আবরণ নয়, একমাত্র মুখোশ।


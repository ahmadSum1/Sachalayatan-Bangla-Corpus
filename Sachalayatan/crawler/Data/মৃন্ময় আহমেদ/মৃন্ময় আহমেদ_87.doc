কাফনের পতাকার উত্তোলনের শব্দ শোনা যায়



থামো,
হে মানব!
প্রকৃতি হেসে ওঠবে না হয়!
তখন লজ্জা ঢাকবে কোথায় বলো?
নিদ্রা আজ আঘাতপ্রাপ্ত
স্বপ্নের দল ক্ষুধার্ত-
পাশ ফিরলেই শিঙ্গায় ফুঁক!
কপাট ভেঙে যাচ্ছে বলে..
মন্দির নিশ্চুপ রয়
মসজিদ নীরব কাঁদে-
প্রার্থনাই আজ ভীষণ ক্লান্ত।
সময়ের রক্তাক্ত রেখা
কবরের পথ দেখায়..
কাফনের পতাকা উড়ে পত্‌পত্‌!
কাফের কাফের বলছো-
কাপুরুষ বলে গলা ফাটাচ্ছো!
আপন কথা ভেবে দেখেছো?
কাফনের পতাকা উড়ছে পত্‌পত্‌!
সময়ের রক্তাক্ত রেখায়
সমাধির মানচিত্র আঁকা
কাফনের শুভ্রতার বার্তা আসছে!
হে মানব!
এ অন্ধ গোয়ার্তুমি
পচে হবে কীটপতঙ্গের আহার
না হয় পুড়ে ছাই হয়ে উড়বে।
মন্দির নিশ্চুপ
মসজিদ নীরব
প্রার্থনা ভীষণ ক্লান্ত।
ক্লান্তির অবসান- মানবতা। 


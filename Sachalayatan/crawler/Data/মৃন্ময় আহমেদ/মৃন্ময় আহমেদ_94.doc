শুদ্ধ, পবিত্র হতে চাই



দাঁড়িয়ে আছি ধ্বংসের প্রান্তে
কেউ কি আছো
তুলে আনবে এ আঁধার হতে
দেখাবে আলোর মুখ?
সর্বনাশের সীমানায় দাঁড়িয়ে
আলোহীন
পথহীন
গন্তব্যহীন।
কেউ কি আছো?
কালের স্রোতে গা ভাসিয়ে
আজ আমি কোথায়?
জঞ্জাল, পুঁতিগন্ধময় ময়লার স্তুপ চারপাশে।
আলোহীন অন্ধকারে দেখতে পাচ্ছি না।
কেউ কি পথ দেখাবে?
আমি আবার শুদ্ধ হতে চাই,
শুদ্ধ, শুভ্র পুরুষ হতে চাই-
আমি মানুষ হতে চাই।
অতীতকে পুনর্বাসিত করতে চাই ভবিষ্যতে।
বর্তমান সময়ের জটিলতাকে দূরে রেখে
আমি মাতৃজঠরের নিরাপত্তা চাই।
একদলা কান্না চেপে আছে বুকের অন্তরালে,
একটু কাঁদতে চাই।
কেউ কি আমায় ধার দেবে ক'ফোঁটা অশ্রু?
কান্নার জলে ভিজে নষ্ট আমি
শুদ্ধ, পবিত্র হতে চাই।।


সেই তুমি আজ



বহুদিন পর হলো দেখা
তোমার সাথে-
যাবার পথে।
এতোদিনে কেটে গেছে,
উড়ে উড়ে ভেসে গেছে
প্রায় তেরশ বছর।
তুমিও অনেকটা বুড়িয়ে গেছো।
ভাবিনি, তবুও আবার
পেলাম তোমার দেখা,
যে তুমি ছিলে আড়ালে- অদেখা।
কিন্তু এতটাই বুড়িয়ে গেলে এখন!
তোমাকেই দেখেছিলাম আমি
প্রথমবার চোখ মেলে
সেই তোমাকেই চেয়েছিলাম দেখতে
চোখ বোজার মুহূর্তে।
সেই তুমি আজ এতটা জীর্ণ!
তুমিও রেহাই পাওনি!
হে বিধাতা!
তুমি এতটাই নিষ্ঠুর কেন?? 
এপ্রিল ২০০৬


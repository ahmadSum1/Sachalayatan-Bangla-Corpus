অদ্ভুত সকাল, মেনে নেয়া আমার বাস্তবতা



আজকের সকালটা ছিল অদ্ভুত
জেগে দেখি আমার উঠোনে সূর্যের সিঁদূরে জোনাক
সেই সাথে কুয়াশা ভেজা ঝিরঝির হাওয়া
রান্না ঘরে চায়ের কাপে টুং টাং শব্দ
তবু আমার মনে রাত্রির নিস্তব্ধতার নির্জনতা
কিন্তু সে নির্জনতা ভেঙ্গে দিল আমার প্রিয়ার হাত।
স্পর্শের নিবিড় আবেদন আমায় শিহরিত করে
অথচ দেহের কামনার কোন শিখা উঁকি দেয় না মনের গভীরে
নিস্তব্ধতা আমায় গ্রাস করে নির্জনভাবে
ভেসে যাওয়া মেঘের বিশালতা আমাকে ঝাঁপিয়ে দেয়
প্রিয়ার হাত ভুলে আমি উথাল-পাথাল কাব্যের সাম্রাজ্য খুঁজে ফিরি
নারী হলেও মনের গভীরে ওর অস্তিত্ব আমি খুঁজে পাইনি, তাই
সবকিছু ছেড়ে কবিতাকে নিয়ে উড়াল দেই
যেখানে আনকোড়া সব শব্দ, শব্দের গন্ধ আর
পিছুটানহীন জীবনের এক অনাবিল আনন্দ
সেখানে আমি পৌঁছে যাই হিমালয়ের বরফ ছেড়া চূঁড়ায়।
শুভ্র এ সকাল, কুয়ামার ঘোলাটে পর্দায় সূর্যের আদুরে বর্ণীল লুকোচুরি
যেমন লুকোচুরি চলছে আমার মনের অন্তরালে
তথাপি বাস্তবতা আমায় টেনে নামায় আমার কষ্টের কাছে
ভাবুক আমি আবার প্রিয়ার আলিঙ্গনে ডুবে যাই গত জন্মের মত
আমি মেনে নিই আমার বাস্তবতা - আমি মানুষ।।
৩ জানুয়ারি ২০০৩


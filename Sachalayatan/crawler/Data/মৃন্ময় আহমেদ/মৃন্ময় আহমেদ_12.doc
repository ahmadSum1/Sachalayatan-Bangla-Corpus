বর্ণকথা



বর্ণকথার সমাপ্তির পর সূচনা শুরু হয় এরূপেঃ
বর্ণমালার সবক'টা বর্ণ নিয়ে লেখার ইচ্ছে বহুদিনের। আজ খুব করে চেপে বসলো ইচ্ছেটা। শুরু করলাম, বর্ণানুক্রমানুসারে। একে একে বর্ণ এসেছে, মনে যে শব্দ এসেছে তা দিয়েই বাক্যের অবতারনা। কবিতার মতো করে, মূল ভাবনা একই থাকার প্রয়াস ছিলো। হয়তো হয়নি, মনেপ্রাণে যা চেয়েছিলাম। তবুও...
অহর্নিশি শব্দ বুনি-
আমার মৃতপ্রায়
ইচ্ছেদলে
ঈশ্বর প্রাণ দেন
উজাড় উড়াল
ঊঁকি দেয় মৌনতা
ঋজু অনুভবে
একাত্মা এপার-ওপার।
ঐকতান
ওহে গানওয়ালা
ঔদার্য কন্ঠে তব
কথামালা কী সুমধুর!
খেয়ালের অনেক রঙ
গগনে কেবল সাত-রঙা!
ঘুঙুর পরে ঘনকেশী মেঘ
চমকায় আকাশ
ছলছল হৃদমহল
জমে থাকা অভিমান
ঝঞ্ঝাক্ষুব্ধ সত্ত্বার নৃত্য।
টকটকে লাল দু’চোখ
ঠোঁটে তবু পরম বচনের ব্যাপ্তি!
ডানপিটে মননে মরচে ধরে না-
ঢেউ- স্বচ্ছ পানির আর অদৃশ্য বায়ুর
তন্ময় হয়ে যায়, যা কিছু ছুঁয়ে দেয়।
থমকে দাঁড়ায় সময়, ক্ষণিকের অন্তর্জলি
দুর্নিবার আকাঙ্ক্ষা মহাকালে ঠাঁই খুঁজে
ধ্যানে জ্ঞানে অনুভূত প্রার্থনা, স্বগতোক্তি-
নিধন, অন্তস্থ অনাচার, অগণিত পাপ
পবিত্র প্লাবন আসুক ভিতর-বাহির
ফজরের আলো মুছে দিক সকল গ্লানি
বন্ধন হোক- শুদ্ধতা আর সকল আত্নার
ভালোবাসা স্থাপনা গড়ে ওঠুক অলিগলি
মিথ্যে যাক চিরঘুমে, সত্য সদা জাগ্রত।
: : : : : : : : : : : : : :: : : : : : : : : : : : : :: : : : : 
যাযাবর সুখ-দুঃখ, যাযাবর জীবন-মরণ।
রহস্য ফেলে রাতের আকাশে জ্বলে রঙমশাল।
লাল-নীল গল্পঃ জীবন সংগ্রামে ভালোবাসার গান!
শুভ্রতার জোয়ারে ভেসে যাক সমগ্র সৃষ্টি।
ষড়রিপুর অপনোদনে মুক্তির পথ।
সত্যই সুন্দর, সত্যই আনন্দ, সত্যই জীবন।
হায়! যদি সবাই বুঝে, তাহলে মানবতা সহায়।।


হায়রে ‘ছেলে’ মানুষ...(৩)



একবার এমিরাটসের ফ্লাইটে একা যাচ্ছি। আমি আলাপী, আড্ডাবাজ মানুষ। নতুন কাউকে পেলে আলাপ জমানোর জন্য জিহবা সুড়সুড় করে। কিন্তু আমার পাশের সীটে বসেছেন খুব ই গম্ভীর এক মহিলা। কোথায় যাবেন, কার কাছে যাবেন এইসব জিজ্ঞেস করে যুত করতে না পেরে মুভি দেখতে লেগে গেলাম। মাঝখানে একবার খেয়াল করলাম উনি টয়লেট থেকে ঘুরে এলেন। এর পাঁচ মিনিট পর উনি খুব উত্তেজিত ভাবে আমেকে ধাক্কা দিয়ে বললেন ‘ঐ যে নীল টি-শার্ট পরা লোক, সে খুব লাকি’।
আমি একটু অবাক...চেনেন উনাকে? 
-নাহ চিনিনা। 
-তাহলে যে বললেন সে লাকি? 
-‘সে আমার পরে টয়লেটে গিয়েছে। আমি সব মুছে তকতকে করে গুছিয়ে রেখে এসেছি’!
প্লেনের ফ্লাইটে না হোক, নিজের ঘরে এই অভিজ্ঞতা সব মেয়ের হয়। সাজিয়ে গুছিয়ে রাখা টয়লেট বরবাদ করতে ছেলেদের জুড়ি নেই। আমি একবার আধাঘন্টা ধরে টয়লেট পরিষ্কার করলাম। ঝকঝকে বেসিন, খটখটে ফ্লোর, গোছানো কেবিনেট দেখে কী ভালো যে লাগলো...! আমার বর পাঁচ মিনিটের জন্য সেই চকচকে টয়লেট ব্যবহার করার পর আমি ঢুকে হতভম্ব হয়ে গেলাম। আমি ‘এ কি’ বলে চিৎকার করে উঠায় সে রেগে গেলো। ‘আরে টয়লেট কি মেজে ঘষে লক করে রাখার জিনিস? শেভ করবো না, আজব কথাতো?’ 
বাবারে আমিও তো জানি টয়লেট ইউজ করার জিনিস। কিন্তু আমি কিছুতেই বুঝে উঠতে পারিনা, শেভ করার পর কেবিনেটের যাবতীয় টয়লেট্রিজ লন্ডভন্ড হয়ে যায় কীভাবে? সমস্ত ফ্লোর পানিতে ভেসে যায় কীকরে? বেসিন আর আয়নাতে বুদবুদ লেগে পিচ্ছিল হয়ে থাকে কেনো?
সবচে অবাক কান্ড সিলিং এর নাগাল না পওয়া দূরবর্তী,দুর্গম জায়গায় শেভিং ফোম পৌছায় কী করে??
দিহান


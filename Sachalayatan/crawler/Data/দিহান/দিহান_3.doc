আমার যেদিন ছুটি...



আমার বর মাঝে মাঝে খুব দয়াদ্র আর উদার হয়ে যায়। ‘দিহান, আজ আমি আর তুংকা রান্না করবো। তুমি কয়েকটা নিটোল প্রেমের ছবি দেখে ফেলো’। (এইখানে ও খোঁচা! আমি এ্যাকশন মুভি পছন্দ করিনা। বাদবাকি আর সব জনরাঁ’র ছবি দেখলেও আমার বর বলবে আমি নাকি খালি লভ স্টোরি দেখি!) এতো কিছু গায়ে মাখলে চলেনা। রান্না করবে যখন বলেছে, আমি টিভি চ্যানেলগুলো একটু রিভিশন দিয়ে নেই...
টিভি চালানোর আগেই ফার্নিচার টানাটানির শব্দ শুনি। 
-‘ল্যাপটপ আর স্পিকার রান্নাঘরে নিচ্ছি। গান শুনে শুনে রান্না করবো। আর কুইক নেট থেকে কিছু রেসিপির খোঁজ ও নিয়ে নেবো’।
তথাস্তু। চ্যানেল ঘুরিয়ে একটা ভালো মুভি পেয়ে যাই। মিনিট দশেক পরেই আমার বর এসে বলে ‘কি নায়ক নায়িকার প্রেম হয়ে গেছে’? 
-এটা ‘ফ্লাইট প্ল্যান’, নায়ক নায়িকার প্রেম বলে কিছু এই সিনেমায় নেই। তুমি শুরু করোনি?
-চা খেয়ে চাঙ্গা হয়ে নিচ্ছি। কি খাবে বলো- গ্রেভি, নাকি লাইট?
-একটা কিছু হলেই হলো।
-ঠিক আছে। ভাত টা তুমি করে দিয়ো,আমি পানির আন্দাজ পাইনা।
-আচ্ছা।
-ডাল বসিয়ে দিলাম, তুমি শুধু বাগাড় দেবে। পাঁচফোড়ন দিয়ো।
-ওক্কে।
পরবর্তি আধাঘন্টা রান্নাঘর থেকে নানারকম আওয়াজ আসে। আমি কান দেইনা। তারপর আরেক কাপ চা হাতে বর এসে বলে ‘রান্না শেষ। সামান্য রান্নাবান্না করে তুমি এমন ভাব ধরো কেনো বুঝিনা। এইতো আমি তিরিশ মিনিটে করে ফেললাম। শুধু ভাতটা আর ডালটা তুমি করবে’!!
খাওয়ার টেবিলে গিয়ে দেখি আলু ভর্তা আর ডিমের একটা কিছু।
- তুমি আলুভর্তা আর ডিমভাজা খাওয়াচ্ছো? 
-আলু ভর্তা? কী বলছো এসব? এর নাম ‘গার্লিক পটেটো উইথ বাটার অ্যান্ড মিন্সড টমাটো’।
-আর ডিম ভাজিটার নাম কি?
-তুমি একটা ইম্পসিবল, ডিমভাজি? মিক্সড ভেজিটেবল বয়েল করে,চিকেন কিমা আর সয়াসস দিয়ে ডিম রান্না করলে সেটাকে ডিমভাজি বলে?
-আহা আমিতো নাম জানতে চাইলাম। 
-এটা তুংকার আর আমার স্পেশাল। কী নাম দেয়া যায়রে গুড়িয়া? ‘বাপ-বেটি ডিমের তরকারি’- হয়েছে?
হলো আর কই, ভাত ই নেই! আমি ভাত বসাই, ডাল বাগাড়ের ব্যবস্থা করি। লন্ডভন্ড রান্নাঘর ঠিকঠাক করার কাজে হাত দেই। এমন কোনো কৌটা নেই যেটার মুখ খোলা হয়নি! জিরার ফোড়ন দেবার জন্য চামচ খুঁজতে গিয়ে জিরার চামচ পাই চাপাতার ডিব্বায়। 
এমন সময় আমার বর আমার চিৎকার করে বলে ‘দিহান, চাপাতা টা ভালোনা, মশলা মশলা গন্ধ’!


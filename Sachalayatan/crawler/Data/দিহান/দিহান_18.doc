হায়রে ‘ছেলে’ মানুষ...(২)




একটা পরিসংখান আমার খুব জানার ইচ্ছা –ইনসমনিয়ার রোগীদের কতো পার্সেন্ট বিবাহিত পুরুষ? 
আমার পরিচিত এমন কোনো বিবাহিত মেয়ে নেই যার স্বামীর ঘুমের সমস্যা আছে! স্বামী সম্প্রদায় ঘুমাতে পারেনা এমন কোনো পরিবেশ নেই, এমন কোনো সময় নেই। আমার ঘরের কথাই বলি। সারা সপ্তাহ ধরে শুক্রবারের অপেক্ষা করি। শুক্রবারে এই করবো, ওই করবো, এখানে যাবো, ওখানে খাবো, কতো কি। সেই মহা প্রতীক্ষিত শুক্রবার এলে কী হয়? আমার বর এগারোটা নাগাদ ঘুম থেকে উঠে এবং নাস্তা খেতে খেতে হাই তোলে! চা খাওয়া শেষ করে বলে ‘আরেকটু গড়াগড়ি দিয়ে নেই, বিকালে ঘুরতে যাবো। একদম রাতের খাওয়া দাওয়া সেরে তারপর ফিরবো, ঠিকাছে?’ (মগভর্তি গরম চা খেয়ে শুধুমাত্র ‘স্বামী’রাই আবার ঘুমিয়ে পড়তে পারে!)
তো ‘আরেকটু গড়াগড়ি’ দিতে দিতে দুপুরের খাওয়ার সময় হয়ে যায় আর দুপুরের খাওয়া হলে জোয়ারের মতো ঘুম আসে চোখ ভেঙ্গে। আমার বর বলে ‘দশ মিনিট একটু ঘুমিয়ে নেই কি বলো? সপ্তাহের একটা মাত্র দিন...’। আমি আর কী বলবো? বললে শুনবেটাইবা কে? ততখনে তো নাক ডাকা প্রায় শুরু...
দশ মিনিটের ঘুম শেষ হলে দিনের আলো আর থাকেনা। বর একটু লাজুক গলায় বলে ‘এহহে তুমি আমাকে ডাকলেনা কেনো? চা খেয়ে চলো এক্ষুণি বেরিয়ে যাই...’। বেরোই কিন্তু আমার বর বলে কোথাও একটু কড়া কফি খেয়ে নেই আগে, হাই উঠছে বারবার। কফি খেয়ে জরুরী কেনাকাটা বা কোথাও বেড়াতে গেলে তিরিশ মিনিটের মাথায় সে বলে ‘তাড়াতাড়ি করো, ইশ মেয়েরা বাইরে এলে সময়ের হুশ থাকেনা। ছুটির দিন খেয়ে দেয়ে টিভি দেখে কোথায় একটু ঘুমাবে তা না খালি ঘুরাঘুরি’। 
আবার ‘ঘুম’! মাথাটা আর ঠিক থাকে??? ব্যাটা, তুই সারাদিন পড়ে পড়ে ঘুমালি আমি তো তোকে ‘খালি ঘুমায়’ বলিনি। আমি আধাঘন্টা বাইরে ঘুরলে সেটা হয়ে যায় ‘মেয়েরা খালে ঘুরাঘুরি করতে ভালোবাসে’? এই কথাটাও মনে মনে বলি...জোরে বললে বলবে ‘মেয়েরা খালি খ্যাচখ্যাচ করে’!!
দিহান



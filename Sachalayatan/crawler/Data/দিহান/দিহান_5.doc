যুদ্ধ প্রতিদিন, কর্মজীবি মা’র গল্প (৩)



গল্প উপন্যাসে আর সিনেমায় কিছু মেয়ের দেখা মিলে যারা একসাথে দুই নায়ককে ভালোবাসে, দুইজনকেই তীব্রভাবে চায়। তাদের হৃদয় থাকে দ্বিখন্ডিত। আমার অবস্থা ঐ নায়িকাদের মতো, আমার নায়ক দুজন! আমি সংসার আর ক্যারিয়ার দুটোই ভালোবাসি, দুটাই চাই।
তো দুই নৌকায় পা রাখতে গিয়ে ভয়ংকর অবস্থা হলো। পারুল যাবার পরে আমি রাস্তা থেকে ছোট একটা মেয়ে নিয়ে আসি। (আসলেই!মেয়েটা রাস্তার পাশে বসে ছিলো। আমাকে দেখে ছুটে এসে জিজ্ঞেস করলো বাসায় কাজের জন্য রাখবো কিনা। কোনো অভিভাবক নেই, আমি দ্বিধা বোধ করেছি তবু নিয়ে এসেছি কারন আমার লোক দরকার ছিলো। কয়েকদিন পর মেয়েটার বড়বোন আসে।) ভাগ্যক্রমে আমার হাজব্যান্ডের বড়বোন তখন দেশে ফিরেছেন। উনিও কর্মজীবি মা কিন্তু উনার বাসায় শাশুড়ি আছেন। আমরা প্রতিদিন আমাদের মেয়েকেও আপার শশুরবাড়িতে রাখতে শুরু করলাম। সকালে সবাই রেডি হয়ে আপার বাসায় যাই। সেখানে বাচ্চা আর কাজের মেয়েকে রেখে অফিসে যাই। সন্ধ্যায় ফিরে ওদের পিক করি। তখন শুরু করি রান্নাবান্না আরো রাজ্যের কাজ। সন্ধ্যায় কাজ করার জন্য কোনো ছুটা বুয়া ও পাওয়া যায়না। সকালের মশারি তোলাই হয়না কোনো কোনো দিন।বাচ্চাকে গোসল করাই রাত দশটায়। দিন শুরু করি ভোরে আর শেষ করি মধ্যরাতে। টোস্ট বিস্কিট আর চা দিয়ে সকালের নাস্তা করি, দুপুরে একটা কিছু খাই, রাতেও খেয়ে না খেয়ে ঘুম। ছয়বছর কলেজের হোস্টেল আর ভার্সিটির হলে থেকেও আলসার হয়নি, তখনকার দৌড়াদৌড়িতে সেটা হয়।
 কিন্তু সেগুলো সমস্যা না। আসল সমস্যা হচ্ছে চোরের মতো লুকিয়ে বের হওয়া আবার লুকিয়ে ঘরে ফেরা। দুজন মানুষের ভয়ে আমি লুকাতাম-আমার নেক্সট ডোর নেইভার আর বাড়িওয়ালি খালাম্মা! আমার প্রতিবেশি বাংলাদেশের সেরা হাউজওয়াইফ। তার বাসা চকচকে, বাচ্চা চকচকে। ঘরে তৈরি পিজা দিয়ে বিকালে চা খায়। উনার সামনে পড়লেই কোনোদিন বলেন ‘আপনার বাচ্চার নখ লম্বা হয়েছে দেখলাম খামচি দিয়ে গাল কেটে ফেলেছে’! কোনোদিন বলেন ‘আপনাকে দেখলে আমার অবাক লাগে, নিজের বাচ্চাকে এভাবে ফেলে রেখে কীভাবে অফিস করেন’। আর অবশ্যই সবদিন বলেন ‘আমারও একটা মাস্টার্স ডিগ্রি আছে কিন্তু বাচ্চা ফেলে ঘর-সংসার ফেলে আপনার মতো চাকরি করার কথা আমি ভাবতেই পারিনা’। 
বাড়িওয়ালি খালাম্মা এতো প্যাঁচানো কথার মধ্যে নাই। উনি সরাসরি বলেন এতোই যদি চাকরি করার ইচ্ছা মা হয়েছো কেনো? (উনার ভাষায় ‘বাচ্চা হওয়াইছো কেনো’) তোমাদের টাকার জন্য লোভ বড় বেশি! তোমার হাজব্যান্ড একটা লোভী লোক বউকে দিয়ে টাকা কামানোর জন্য বাচ্চাকে কষ্ট দেয়!
এদিকে অফিসে আমার এক ক্লায়েন্ট অন্য কথা বলে! সে বলে ‘ম্যাডাম, আপনার হাজব্যন্ড অনেক ভালোমানুষ’।
আমার খুব গর্ব হয় ‘আপনি আমার হাজব্যান্ড কে চেনেন নাকি?
‘না না চিনিনা। কিন্তু আপনাকে চাকরি করতে দিচ্ছে!’ 
‘ভাই আমার হাজব্যান্ড ভালোমানুষ কারণ আমি কাজ করতে চাই এই ব্যাপারটা ও সমর্থন করে, আমাকে সহযোগিতা করে। কিন্তু আমি কাজ করবো কীনা সেটা হাজব্যান্ড নির্ধারণ করার কেউ না!’ 
আমি খালাম্মাকে বলতে পারিনা আমি চাকরি করি আমার ইচ্ছায়, আমার হাজব্যান্ড লোভী না। ক্লায়েন্ট কে বলতে পারিনা একজন মানুষ ভালোমানুষ কিনা তা মাপার অনেক একক আছে-সততা,ভদ্রতা, মনাবিকতা,সহনশীলতা ইত্যাদি। বউকে বাইরে যেতে দেয়া, চাকরি করতে দেয়া ভালোমানুষ মাপার মাপকাঠি না!
আমি ছুটতে থাকি ঘোড়ার মতো। কাজ করতে থাকি গাধার মতো। তবু কোনোকিছু ঠিকঠাকমতো হয়না। অফিসে লেট হয়ে যাই, বাসায় রান্না হয়না, বাচ্চার স্বাস্থ্য খারাপ হতে থাকে... আমার লোভী অথবা ভালোমানুষ স্বামী একসময় বিরক্ত হয়ে যায়। মোস্তফা সারওয়ার ফারুকী আর তার ভাই বেরাদরদের নাটকে দেখি প্রেমিক প্রেমিকা খালি ঝগড়া করে। আমরা প্রেমিক প্রেমিকা থাকার সময় ভাবতেও পারতাম না আমাদের কোনোদিন ঝগড়া হবে। বিয়ের পাঁচ বছর পর একদিন টোনাটুনির সংসারে ঝড় উঠলো। আমাদের বিরাট ঝগড়া হয়ে যায়।
আমার অফিসে সেদিন জরুরী মিটিং। সেজন্য সবকিছু তড়িঘড়ি করে গুছিয়ে নিয়েছি। কপাল খারাপ থাকলে যা হয়, বের হবার মূহুর্তে মেয়ের পটি পেয়ে গেলো। অবস্থাটা এমন তাকে এই অবস্থায় গাড়িতে নেয়া যায়না। আমার বর বললো দিহান আমি যাই। তোমারা পরে বের হও। 
-পরে যাও মানে? আমার আজকে মিটিং। তুমি ওদের ড্রপ করে পরে দিও, আমি যাচ্ছি।
-অসম্ভব আমি লেট করতে পারবো না।
-তুমি একদিন লেট করে পারবে না। আমাকে কি এমনি এমনি বেতন দেয়? আজ মিটিং এ না থাকলে আমার চাকরি চলে যাবে।
-গেলে যাবে। দিনের পর দিন এইভাবে কি সম্ভব? তুমি চাকরি ছেড়েই দাও বরং!   
-আমাকেই ছাড়তে হবে কেনো? তুমি ছাড়ো?
 -দেখো আমি তোমার চারবছর আগে থেকে চাকরি করি। আমার পজিশন, বেতন সবই বেশি। একজনের বেতনে সংসার চালাতে হলে বেশি বেতনের চাকরিটা ধরে রাখা ভালো হবে তাইনা?
-তোমার সব যুক্তি সঠিক। সব কথাই সত্যি। কিন্তু সবচে সত্যি কথাটাই বললে না! তুমি বাংলাদেশের সমাজে ‘ছেলে’। ছেলেমানুষ সংসারের জন্য চাকরি ছাড়েনা। আমার বেতন তোমার চেয়ে কম কিন্তু এই টাকায় বাংলাদেশের অনেক সংসার চলে।
-ঠিক আছে শান্ত হও, আমি ছাড়ছি চাকরি। 
সেযাত্রা আমাদের কাউকে চাকরি ছাড়তে হয়নি। আমার শাশুড়ি কিছুদিনের জন্য এসে সংসারের হাল ধরেন। কিন্তু আমি বুঝে যাই কোনো মেয়ের দুই ছেলেকে ভালোবেসে দুজনকেই চাওয়া যতোটা অসম্ভব আমাদের সমাজে চাকরি করে সংসার করা প্রায় ততোটাই অসম্ভব!


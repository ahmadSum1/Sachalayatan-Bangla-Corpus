‘আ ম্যাজিকাল জার্নি’ (৫)



আমি অন্তঃস্বত্তা এটা কাউকে জানানোর পর দুটো প্রশ্ন শুনতে হতো অবধারিতভাবে। 
এক- ছেলে নাকি মেয়ে জানো? ছেলে চাও না মেয়ে চাও? আমার উত্তর ছিলো ‘আমার কাছে ছেলে মেয়ে সব সমান। ছেলেও যদি হয় মেয়ের মতো আদর যত্ন দিয়েই বড় করবো’!
দুই-  সিজারিয়ান করাবে নাকি নরম্যাল ডেলিভারি?
দুই নম্বর প্রশ্নটা এমন স্বাভাবিক হয়েছে গত এক দশকে। (প্রথম আলো এবিষয়ে একটা রিপোর্ট করেছিলো) নরম্যাল ডেলিভারির কথা শোনাই যায়না। এমনকি গ্রাম গঞ্জে পর্যন্ত সি-সেকশন ডেলিভারি ডালভাত হয়ে গেছে। 
ছোটবেলা একটা গল্প পড়েছিলাম। সমুদ্র না দেখা এক মেয়ে বাবাকে জিজ্ঞেস করে বাবা সমুদ্র আমাদের গ্রামের নদীর চেয়ে কতোগুন বড়? বাবাটা হেসেছিল। প্রথম ট্রাইমস্টারে কাবু হয়ে আমি মাকে জিজ্ঞেস করলাম লেবার পেইন এখনকার কষ্টের চেয়ে কতোগুন বেশি। আমার মাও গল্পের বাবার মতো হাসলো...
আমার জেনারেশনের মা হওয়া আপুদের সাথে কথা বললাম। তাদের সবার সিজারিয়ান ডেলিভারি। অনেকের লেবার পেইনের অভিজ্ঞতাই নেই! আমিও সিদ্ধান্ত নিলাম ৩৭/৩৮ সপ্তাহ ক্যারি করার পর  সুন্দর দিনক্ষন দেখে পেট কেটে বাচ্চা বের করে নিয়ে আসবো। স্বাভাবিক প্রসব তো একটা অমানুষিক ব্যাপার। বাচ্চাগুলোর ঠিক আছে! সময় অসময় বোঝে? মাঝরাতে অলক্ষুনে কোনো সময়ে বের হয়ে যেতে চাইবে! (ঈশ্বর তখন মুচকি হাসলেন! সে গল্প সবার শেষে...) 
আমার এই সিদ্ধান্তে বাদ সাধলো মা। সে বললো ‘এই কবছর আগেও আমাকে তোমাদের বড় বোন মনে করতো তোমাদের বন্ধুরা। আমার মোটা ভুড়ি নেই, আমি এখনো সংসারের সবকাজ নিজের হাতে করি। সব সম্ভব হয়েছে স্বাভাবিকভাবে তোমাদের জন্ম দেবার জন্য’। মা মা বলে আমরা আহা উহু করি ঠিকই কিন্তু মা কিছু বললে প্রথমে উড়িয়ে দেই প্রায় সবাই। আমিও দিলাম, তুমি আগের দিনের মানুষ...
কিন্তু ‘সারা’ যখন বললো ‘How stupid you are! That’s strange, very strange’ আমি আবার ভাবতে বসলাম। সারা আমার ব্রিটিশ বন্ধু, সে একজন ক্লিনিক্যাল সায়েন্টিস্ট। সে আমাকে জানালো যখন স্বাভাবিক প্রসব মা এবং সন্তান কেউ একজনের জন্য বিপদজনক, তাদের স্বাস্থ্য বা জীবনের জন্য ঝুঁকিপূর্ন শুধুমাত্র তখন সি-সেকশন ডেলিভারি করতে হয়। অনেকে এখন ইচ্ছাকৃত করছে কিন্তু এটা কোনো ভালো ব্যাপার না। সিজারিয়ান একটা মেজর সার্জারী, নরম্যাল ডেলিভারির চেয়ে এখানে রিস্ক ফ্যাক্টর অনেক বেশি। ইনফেকশন, অতিরিক্ত রক্তপাত, রক্ত জমাট বেধে থাকা, এ্যনেস্থেশিয়ার প্রভাব কেটে গেলে ভয়াবহ ব্যাথা, হাসপাতালে বেশিদিন থাকা, সম্পুর্ন সুস্থ হতে বেশি সময় লাগা সেধে সেধে তুমি এইগুলো নিতে চাও? তারচে তুমি হেলদি লাইফস্টাইল মেনে চলো, সময়ে বোঝা যাবে। যদি দরকার হয় অবশ্যই সিজারিয়ান করাতে হবে... ‘সারা’ বললো ‘you do your job’.
আমার ‘জব’ মানে শরীরকে অ্যাক্টিভ রাখা। নেট ঘেঁটে ‘kegel exercise’ সম্পর্কে জেনে নিলাম আর প্র্যাকটিস করা শুরু করলাম।  ‘kegel exercise’ পেলভিক মাসলকে শক্তিশালী করে  ফলে নরম্যাল ডেলিভারি সহজ হয়ে যায়। প্রতিদিন রাতের খাবার শেষে আধাঘন্টা হাঁটতাম। আমাকে সংগ দিতে আমার বর ও হাঁটতো। আমরা গান গাইতাম। বাচ্চার নাম নিয়ে আলোচনা করতাম। ছাত্রজীবনে ভাবতাম অনেকগুলো বাচ্চা নিতে হবে শুধু সুন্দর সব নাম রাখার জন্যই! অন্তঃস্বত্তা হওয়ার পরে কোনো নামকে  যুতসই মনে হয়না! সে এক অপার্থিব আনন্দময় সময়। আমি সব নাম বাচ্চার কাছে অ্যাপ্রুভ করার জন্য পেটে হাত দিয়ে জিজ্ঞেস করতাম ‘ছোট্টসোনা তুংকা ভালো নাকি অর্ঘ্য নাকি নিলাদ্রি?’ বলতে গর্ব বোধ করছি যে  আমি ক্যারি করার সময় আমার চারপাশের অনেক তরুনীর মাতৃত্বের জন্য আকাঙ্ক্ষা তৈরি হয়েছিলো। অনেক তরুণ বলেছিলো আমিও ভাইয়ার মতো এমন কেয়ারিং আর রেস্পনসিবল হবো। 
শরীর যতো ভারী হয় হাঁটা ততো কষ্টকর হয়ে যায়। নিঃশ্বাস নিতে কষ্ট হতো। পেটের চামড়ায় টান পড়তে শুরু হলো ছয়মাস থেকে। অয়েল ম্যাসাজ খুব কাজের জিনিস এই সময়। ম্যাসাজের সময় হাত চক্রাকারে ঘোরালে বাচ্চা সুড়সুড়ি অনুভব করে আর এদিক ওদিক সাঁতরে বেড়ায়। এটা এক মজার খেলা।  নিয়মিত ম্যাসাজ করলে চামড়ার স্থিতিস্থাপকতা বেড়ে যায়, স্ট্রেচমার্কস  অনেক কম হয়।  
বাচ্চা ডেলিভারির কথা ভাবলে মৃত্যুভয় আসতো আমার। বাংলাদেশে প্রসুতি মৃত্যুর হার হাজারে চারজন। পরিসংখ্যান হিসাবে এটা খুব একটা নাড়া দেয়না। কিন্তু আমি উল্টাদিক থেকে চিন্তা করতে শুরু করলাম; মাত্র একহাজার মেয়ের মধ্যে চার চারজন মরে যায়! সেই চারজনের  একজন তো আমিও হতে পারি...মানসিকভাবে বিপর্যস্ত বোধ করতাম।  কাউন্সেলিং এর জন্য আমার বর তার বড়বোনের উপর নির্ভর করল।  উনি সরকারি বিশ্ববিদ্যালয়ের শিক্ষক,নিজে দুবার মা হয়েছেন। কাউন্সেলর হিসাবে খুবই নির্ভরযোগ্য সন্দেহ নেই। জাপান থেকে ফোন করে আপা আমাকে বললেন ‘তুমি একটু ও চিন্তা করোনা।  তুমি মরে গেলে বাচ্চা তোমার মা’র কাছে দিয়ে দিবো। মা’র পরে নানীর কাছেই বাচ্চারা ভালো থাকে, সবচে আদরে থাকে। আর তোমার জামাইকে বিয়ে করিয়ে দেবো। ব্যাস ওদের দুজন নিয়ে তোমার কোনো দুঃশ্চিন্তা থাকলো না’! কী নিদারুণ কাউন্সেলিং! মজার ব্যাপার হচ্ছে আমার মৃত্যুচিন্তা এরপর কমে এসেছিলো। (নতুন বিয়ে করে স্বামী সুখে থাকবে ভাবলে মৃত্যুচিন্তা পর্যন্ত পালায়!)
ছয়মাস থেকে বাচ্চার মুভমেন্ট মনিটর করতে বললেন ডাক্তার। প্রতি আধাঘন্টায় অন্ততঃ একবার নড়ছে কিনা এটা খেয়াল রাখতে হতো। মনিটর করতে গিয়ে দেখলাম সে কখনো ডিগবাজি দিচ্ছে, কখনো একপাশে গিয়ে ঘাপটি মেরে পড়ে থাকছে, কখনো উপরে উঠে পাকস্থলীতে ধাক্কা দিচ্ছে, কখনো বেশি নীচে চলে যাচ্ছে,কখনো জোরসে লাথে দিচ্ছে...এক কান্ড আরকি!
একদিন অফিসে কাস্টমারের সাথে ঝগড়া করছি। (কাস্টমার সার্ভিসের অপরিহার্য অঙ্গ হচ্ছে ঝগড়া!) কাস্টমারের দাবী আমার এক জুনিয়রের ভুলের জন্য উনার কাজটা হয়নি। আমি দেখলাম ভুলটা উনি নিজেই করেছিলেন। উনি বললেন তাহলে আপনার অফিসার এটা খেয়াল করেনি কেনো। আমার ভুলটা সে ধরিয়ে দিলেই তো হতো। আপনারা এখানে বসে আছেন কি করতে? অবশ্যম্ভাবি উপসংহার! এই কথাটা শুনলে মেজাজ খারাপ হয় আমার। বললাম ব্যাপারটা ওর চোখে পড়লে, ভুল শুধরে দিলে ভালো হতো কিন্তু ও খেয়াল করেনি দেখে আপনি তাকে দায়ী করতে পারেন না। এমন সময় বাচ্চা পেটের ভিতর জোরে একটা কিক দিলো আমি আহ করে উঠলাম। 
কাস্টমার বললেন ম্যাডাম কী হলো?
-বাচ্চা কিক দিলো ভাই।
-দেখলেন তো আপনার বাচ্চাও প্রতিবাদ করেছে। ভুলটা আপনার অফিসারের! 
এমন প্রত্যুতপন্নমতি কাস্টমার খুব একটা পাওয়া যায়না। আমি হো হো করে হেসে দিলাম। উনিও হেসে দিলেন।
আমার সোনামনি একটা কিক দিয়ে কী সুন্দর কনফ্লিক্ট রেজোলিউশন করে দিলো!
এই সিরিজের অন্য লেখাগুলো এখানে
http://www.sachalayatan.com/guest_writer/40379
http://www.sachalayatan.com/guest_writer/40300
http://www.sachalayatan.com/guest_writer/40249
http://www.sachalayatan.com/guest_writer/40172


হায়রে ‘ছেলে’ মানুষ...




[justify]মেয়েদের মন কতো জটিল এই নিয়ে ছেলেরা অনেক চর্চা করেছে,লিখেছে। ছেলেদের মন ও যে এক আজব বস্তু, মেয়েরা তার নাগাল পায়না সে কথাটা মেয়েরা লিখেনি কখনো।
ক্লাস টেনে পড়ার সময় অনার্স ফার্স্ট ইয়ারের একটা ছেলের প্রেমে পড়েছিলাম। তো সেই ছেলে আমাকে ডাকতো ‘পিচ্চি’ আর সারাক্ষণ কোনো এক কেয়া ভাবি এবং তার ডিপার্টমেন্টের নিশাত ম্যাডাম এর গল্প করতো। রাগে দুঃখে আমি ভাবতাম একদিন আমিও কেয়া ভাবি বা নিশাত ম্যাডামের মতো বড় হবো। বড় হলাম, তিরিশ পার করলাম, সেই ছেলে পেরিয়েছে পঁয়ত্রিশ। কিন্তু এখন ক্লাস টেনের মেয়েদের দেখলে তার চোখ মুখ উজ্জ্বল হয়ে যায়। গদ্গদ ভঙ্গিতে বলে ‘এই বয়সের মেয়েদের একটা স্নিগ্ধ সৌন্দর্য আছে বুঝলে...’।
কঠিণ মর্মপীড়ায় কলেজ জীবন পার করে ভার্সিটি ভর্তি হবার পর ওই ছেলের সাথে আমার প্রেম হলো অবশেষে। কিন্তু শান্তি এলোনা মনে। আমি ছিলাম ভীষন রোগা। আমার প্রেমিক সবসময় আমাকে ‘তালপাতার সেপাই’ আর ‘খ্যাংড়া কাঠি’ বলতো, কষ্টে মরে যেতে ইচ্ছা করতো। এখন আমি বেশ নাদুস নুদুস হয়েছি, প্রেমিক হয়েছে বর। তাতে কি? আমার বর হাড্ডিসার মেয়েদের দেখলে বলে ‘হাতিল এর বিজ্ঞাপনের ওই কথাটা আসলেই সত্যি, স্লিম ইজ স্মার্ট’।
আমি খুব আবেগপ্রবন ছিলাম। কথায় কথায় চোখ ভরে যেতো পানিতে। সেই ছেলের কাছে বিষয়টা ছিলো মহা বিরক্তিকর। আমার কান্নাকে তার মনে হতো প্যানপ্যানানি, আমাকে বলতো ছিঁচকাঁদুনে। বয়স বেড়েছে আর এখন আমি হয়েছি যুক্তিশীল, আবেগের বন্যায় বাঁধ দিতে শিখেছি। অবশ্য কোনো লাভ হয়নি তাতে...আমার স্বামী ক্রন্দনরতা কিশোরী দেখলে বলে ‘এই মেয়ে গুলো কথায় কথায় কেঁদে বুক ভাসায়, দেখতে বেশ লাগে’।
দিহান

[/justify]


যুদ্ধ প্রতিদিন, কর্মজীবি মা’র গল্প (১)



আমার মেয়ে ‘তুংকা’ খুব ভালো স্কুলে ভর্তিপরিক্ষায় উতরে যাবার পর আমার আকাশ ছোঁয়ার আনন্দ হয়েছিলো। ভর্তির নিয়ম কানুন ইত্যাদি জানার জন্য স্কুলে যাবার পর মাথায় বাজ পড়লো। স্কুল শুরু এগারোটায়। সর্বনাশ ওকে স্কুলে নামাবে কে? আগের স্কুল ছিলো নয়টায়, মেয়েকে নামিয়ে সময়মতো অফিসে পৌঁছে যেতাম। তুংকার বাবার এক দূরের চাচাকে অনেক অনুনয় করে স্কুল শেষে বাসা পৌঁছে দেবার কাজটা গছিয়ে দেয়া গিয়েছিলো। বিনিময়ে যখন তখন গাড়িটা তাকে ব্যবহার করতে দিতে হতো।
বাচ্চাটা সপ্তাহে একদিন সবচে আকর্ষনীয় ইসিএ ক্লাস করতে পারতো না যেহেতু চাচা বাড়তি তিরিশ মিনিট কিছুতেই দেবেন না। উনি রিটায়ার্ড তো কী হয়েছে, অন্যের জন্য কিছু করার মন মানসিকতা আমাদের দেশের খুব কম মানুষের ই আছে। থাক ইসিএ, উনি দয়াপরবশ হয়ে একটার সময় স্কুল থেকে পিক করতেন এটাই কতো। এখন উনি কি দুইটার সময় পিক করতে রাজি হবেন? রাতে খাবার টেবিলে গম্ভীর বৈঠক বসলো। আমার হাজব্যান্ড বললো দেখি চাচাকে কোনোমতে ম্যানেজ করতে পারি কীনা। দরকার হয় আমরা রিকশা চড়বো, গাড়ি চাচার সার্বক্ষনিক ব্যবহারের জন্য দিয়ে দেবো! আর স্কুল তো তোমার অফিসের কাছে, সকালবেলা দশ মিনিটের জন্য চট করে বের হয়ে ওকে ড্রপ করে আসবে।
ব্যাপারটা শুনতে যতো সহজ কার্যত ততোটাই কঠিণ...
প্রতিদিন আমার মেয়ে দুইঘন্টা আমার অফিসে বসে থাকে! প্রথমদিন অফিসে নিয়ে যাবার পর  সবাই খুব মজা পেলো। ইউনিফর্ম পরা একটা মেয়ে বেনি দুলিয়ে অফিসে ঘুরে বেড়াচ্ছে দেখে সবাই আদর করলো, চকোলেট কিনে খাওয়ালো। দ্বিতীয়দিন ভ্রু কুঁচকে তাকালো কেউ কেউ। তৃতীয়দিন থেকে ওকে কেউ দেখেও দেখেনা, মা মেয়ের মানসিক অত্যাচার পর্ব শুরু হলো। হলে আমার এক রুমমেটের ছোট বোন বদরুননেসা কলেজে ভর্তি হবার পর হোস্টেলে সীট পেতে দেরি হচ্ছিলো। আমাদের রুমে ছিলো মাসদুয়েক, লুকিয়ে। হাউজ টিউটর ম্যাডামরা টহল দিতে বের হলে খবর পাবার সাথে সাথে আমরা কখনো দরজায় তালা দিয়ে টিভি রুমে চলে যেতাম সবাই, কখনো ওকে খাটের তলায় ও ঢুকতে হয়েছে। আমার মেয়ের অবস্থাও তাই হলো! পারলে আমি ওকে লুকিয়ে ফেলতাম কিন্তু পাঁচ বছরের বাচ্চাকে আটকে রাখা যায়না। অযাচিতের মতো সে এদিক সেদিক ঘুরে বেড়ায়, ষ্টেশনারী বা কম্পিউটার ধরে ফেললে ধমক লাগিয়ে দেই, করিডোরে গেলে ছুটে দেখতে যাই পানির মেশিনে গিয়ে হট-কোল্ড না বুঝে হাত পুড়িয়ে ফেলবে কীনা! মেয়ে অসংখ্যবার জিজ্ঞেস করে ‘কখন আমার স্কুলে যাবো’। আমি অসংখ্যবার বলি ‘চুপচাপ বসে থাকো, সময় হলে দিয়ে আসবো’। আমরা মা-মেয়ে এক ভয়ংকর যুদ্ধ করছি দিনের পর দিন। 
আমার চাকরি ভাগ্য ভালো। একটা বিদেশি ডিগ্রি (ছোটখাট কিন্তু বিলাতি আর আধুনিক!) আর ইংরেজী জানা থাকায় খুব অল্প বয়সে মাল্টিন্যাশনালে খুব ভালো চাকরি দিয়ে প্রফেশনাল লাইফ শুরু করি। প্রথম সন্তানের জন্ম হলেও একটা প্রমোশন নিয়ে চারবছর পার করার পর দেখলাম কাজের সমুদ্রে আমি নিজে, সংসার এবং বাচ্চা সব ডুবে যাচ্ছে। নদী খোঁজ করতে শুরু করলাম। মানুষ কোনোরকম একটা চাকরি পেলে বর্তে যায় আর আমি বাছ বিচার করতে লাগলাম। জাতিসংঘের চাকরি বা বিদেশি এন জি ও? নাহ ফিল্ড ট্রিপ থাকবে। ব্যাংক? নাহ লং ওয়ার্কিং আওয়ার। বিসিএস? নাহ কোথায় না কোথায় পোস্টিং হবে। সেলস/মার্কেটিং? নাহ টার্গেট থাকবে এতো চ্যালেঞ্জ নেয়া যাবেনা। গার্মেন্টস/বায়িং হাউস/মার্চেন্ডাইজিং? অসম্ভব এগুলোর কাজের কোনো মা-বাপ নাই। রইলো বাকি মাস্টারি, কিন্তু আমার বিষয়টা আই আর হয়ে ঝামেলা হয়ে গেছে। 
ভাগ্যক্রমে একটু রিলাক্সড আরেকটা বিদেশি কোম্পানির চাকরি পেয়ে গেলাম।  চাকরিতে ঢুকে মোটামোটি যখন গুছিয়ে নিয়েছি তখন দ্বিতীয়বারের মতো অন্তঃসত্ত্বা হই। নদীর ছোট ঢেউ সবসময় ছোট থাকেনা! বাসায় তিনবছর বয়সের বাচ্চা, পেটে বেড়ে উঠছে আরেকজন, আমি দিক্বিদিক হারাতে লাগলাম। দ্বিতীয়জনের জন্মের পর আর বিদেশি কোম্পানির মায়া না করে দেশি কোম্পানিতে জয়েন করলাম। নদী ছেড়ে পুকুর এইবার! কিন্তু বড়জনের স্কুল এই চাকরি ও বেশিদিন করতে দেবেনা। জরুরী অফিস মিটিং তো আর আমার মেয়ের স্কুল টাইম কন্সিডার করে অন্যসময় ফেলবে না। সুতরাং আমাকে পুকুর ও ছেড়ে দিতে হবে। আমাদের দেশের মুশকিল হলো ক্যারিয়ারে একটা গ্যাপ হলে পরে আবার আগের লেভেলে ফিরে আসা যায়না। দুই চার বছর বাচ্চাদের সময় দিয়ে আবার শুরু করতে চাইলে চাকরি আমি পাবো, কিন্তু মিড লেভেলে কেউ আমাকে নেবে না। কষ্ট করে, বাচ্চাদের কষ্ট দিয়ে তাই যুদ্ধ চালিয়ে যাচ্ছি...
বাংলাদেশের কর্মজীবি মায়েরা এক ভীষন সংকটের সময় পার করছেন। শিক্ষিত কর্পোরেট চাকরিজীবি থেকে শুরু করে স্বল্পশিক্ষিত গার্মেন্টস কর্মী বা অশিক্ষিত গৃহকর্মী সবাই...এখানে যৌথপরিবার ব্যবস্থা ভেঙ্গে গেছে,আবার প্রফেশনাল ডে কেয়ার/চাইল্ড কেয়ার ফ্যাসিলিটি গড়ে উঠেনি। ক’বছর আগেও গৃহকর্মী সুলভ ছিলো আর মানুষের প্রতি মানুষের বিশ্বাস এবং মমতা ছিলো। এখন কেউ কাউকে বিশ্বাস করেনা। ছাত্রজীবনে মনে করতাম মানুষকে সমান সুযোগ দিলে সব মানুষ সমান। কিন্তু বাস্তবে তা না। চাকরিজীবি কাপলরা গৃহকর্মীদের ব্যাপারে অনেক বেশি উদার। ফলে গৃহকর্মীরা মনে করে এরা তো আমাদের হাতে জিম্মি, যা চাইবো তাই দিতে বাধ্য।  অনেক ভাগ্যবান কর্মজীবি মেয়ে মা বা শাশুড়িকে পেয়ে যাচ্ছেন কিন্তু আমার মতো অভাগা কেউ কেউ আছে। সচলের নজরুল ইসলাম লিখেছিলেন উনি দেশে থাকেন আর উনার মা থাকেন আমেরিকায়। আমিও দেশে থাকি এদিকে আমার মা-বাবা, শাশুড়ি এরা সবাই প্রবাসী। সন্তান মানুষ করার দীর্ঘ এবং কঠিণ প্রক্রিয়ায় আমার পাশে দাঁড়াবার কেউ নেই।
দুঃখের কথা শেয়ার করলে দুঃখ কমে। স্ট্রাগলের কথা অন্যদের বললে স্পিরিট বাড়ে। শুরু করলাম যুদ্ধের গল্প, শুনবেন আপনারা?


‘আ ম্যাজিকাল জার্নি’ (৭)



ডাক্তার আমার EDD (Expected date of delivery) লিখে দিলেন ৭ই অক্টোবর। ডেট দেখে আমি খুশি, লাকি সেভেন বলে কথা। কিন্তু পরে জানতে পারলাম এই ডেট ৯৮% ক্ষেত্রে সঠিক হয়না। কন্সেপশনের সময়টা সঠিকভাবে নির্ধারণ করা প্রায় অসম্ভব। সাধারণভাবে প্রেগন্যান্সির মোট সময়কাল ধরা হয় ৪২ সপ্তাহ।(আমাদের গ্রামাঞ্চলে প্রচলিত দশ মাস দশ দিন কথাটা সত্যি!) তবে ৩৭/৩৮ সপ্তাহ পরে যেকোনো সময়ে বাচ্চার জন্ম হতে পারে। শেষের দিকে বিশ্রাম খুব জরুরী তাই আমি ঠিক করলাম ১৫ই সেপ্টেম্বরের পর ছুটি নিয়ে নেবো। আমার ম্যানেজার জানালেন ১৪ই সেপ্টেম্বর অফিসে বড় একটা ইভেন্ট, নতুন ডিপার্টমেন্ট চালু হবে। সেটা ভালোভাবে শেষ করে আমি ছুটি নিতে পারি।
অফিসে কাজের তোড়জোড় শুরু হলো। ১২ তারিখ রাতে ম্যানেজার ডিনার দিলেন, সর্বশেষ প্রস্তুতি বিষয়ে খেতে খেতে গল্প করা। রাতের খাবার খেয়ে বাসায় ফিরেই অস্বস্তি লাগছিলো। শুয়ে পড়লাম তাড়াতাড়ি করে। কিছুক্ষন ঘুমাবার পরই ঘুম ভেঙ্গে গেলো। দুবার বাথরুম গেলাম। মনের অনেক অনুভূতি আছে যেগুলো ভাষায় প্রকাশ করা মুশকিল। রবীন্দ্রনাথ ‘মন কেমন করে’ লিখে দিয়ে বাংলাভাষাভাষী মানুষদের অনেকটা বাঁচিয়ে দিয়েছিলেন। অন্তঃসত্ত্বা অবস্থায় এতো বিচিত্র রকমের শারীরিক সমস্যা দেখা দেয় যেগুলোর কোনো নাম নেই। আমি অনেকবার বলতাম ‘খারাপ লাগছে’। আমার বর বলতো ‘কোথায় খারাপ লাগছে? পেটে? বুকে? মাথায়? কোথায়?’ আমার উত্তর ‘জানিনা, কিন্তু আমার খুব খারাপ লাগছে’। এক আপু বললেন প্রেগন্যান্সিতে এইরকম অনেক আন আইডেন্টিফায়েড নামহীন ব্যাথা সইতে হয়। 
রাতে আমার অসম্ভব ‘খারাপ’ লাগতে শুরু করলেও ভাবলাম ওইসব নাম না জানা ব্যাথাগুলোর কোনো একটা নিশ্চয়ই। কিন্তু না, রাত তিনটার দিকে ব্যাথার ঢেউ আছড়ে আসতে লাগলো কিছুক্ষন পরপর। ডাক্তার বন্ধুকে ফোন করে ঘুম ভাঙ্গালাম। সে ডেট জিজ্ঞেস করে বললো মনে হচ্ছে ফলস পেইন। অন্য যেকোনো ব্যাথা মিথ্যা হলে কতোই না ভালো হয়! প্রচন্ড বুকে ব্যাথা নিয়ে হাসপাতাল যাবার পর যদি জানা যায় হার্টের কোনো সমস্যা নেই, ফলস পেইন হয়েছে কী ভালোই না হতো। কিন্তু তা হয়না। শুধুমাত্র অন্তঃসত্ত্বা মেয়ে প্রতিমুহূর্ত যে আতঙ্কে কাটায় তা কীনা ফলস পেইন হয়ে আসে! শেষরাতের দিকে একটু একটু করে ডিসচার্জ হতে শুরু হলো। 
ভোরের আলো ফুটতেই  ছুটলাম ক্লিনিকে। আবার আলট্রাসনোগ্রাফি। এইবার দেখা গেলো  অ্যামনিওটিক ফ্লুইডের পরিমান অনেক কম। ডাক্তারি ভাষায় এটাকে বলে ‘Oligohydramnios’। ফ্লুইড বেশী কম হলে সেটা বাচ্চার জন্য খুব ক্ষতিকর। আর টার্ম পুরো হবার আগেই এই অল্প করে পানি ভাঙ্গার নাম "premature rupture of membranes" (PROM). এটাও ভালো কিছুনা...
 আমার ডাক্তারকে ফোনে যোগাযোগ করা হলো। সকাল দশটা থেকে উনি ওটিতে ব্যস্ত থাকবেন। অপারেশন সেরে উনার ডিপার্টমেন্টের মিটিং এ যাবেন বারোটায়। তারপর আসবেন আমাকে দেখতে। ডিউটি ডাক্তারকে বলে দিলেন দেখা যাক ব্যাথা স্বাভাবিকভাবে বাড়ে কী না। ঘন্টা কয়েক পরে ব্যাথা বাড়ার ঔষধ দেয়া যাবে।
আমাকে আলাদা রুমে নিয়ে গেলো। আমার বর বাইরে, ভেতরে আসার অনুমতি নেই। সব মেয়ের মতো আমারও মনে হলো হয়তো আর বেঁচে ফিরবো না। যদি না ই ফিরি আমার জীবনের সবচে আনন্দময় সময় হবে এই ছেলেটার সাথে কাটানো সময়! আমাদের দেশে কবে হাজব্যান্ডদের লেবার রুম অবধি যাবার অধিকার মিলবে? এতো নিষ্ঠুর কেনো আমাদের সমাজ? সব রোগীর সাথে মা-খালা কতো স্বজন। আমি একা। এক মেয়ের মা সুরা পড়ে নিজের মেয়ের মাথায় ফু দিচ্ছেন, কি মনে করে আমার মাথায় ও ফু দিয়ে গেলেন। 
ডিউটি ডাক্তার হিসেবে লাবন্যময় চেহারার একটা মেয়ে এলো। আমাকে দেখতে শুরু করা মাত্র তার মোবাইল বেজে উঠলো। আমি তার কথা শুনতে পাচ্ছি- ‘থ্যাঙ্কস, দোয়া করো, হুম একটু নার্ভাস লাগছে’।
 ব্যাপারটা কী? জিজ্ঞেস করেই ফেললাম ‘আপনি কি নতুন?’
‘জ্বি আমি আজই জয়েন করেছি’।
 খুব আনন্দের কথা! আমারও অভিনন্দন জানুন। ‘Nine Months’ মুভীটা দেখার সময় মনে হয়েছিলো এসব কি আজগুবি জিনিস বানিয়েছে। আসলে এ জগতে সবই সম্ভব। আমার গল্প শুনলে ও মানুষ ‘গল্প’ ভাববে...সুন্দরী তরুনী ডাক্তার দেখলে ছেলেদের হয়তো অসুখ সেরে যেতে পারে আমার তখন মনে হলো এই মেয়ে বাসায় গিয়ে তার মাকে পাঠিয়ে দিলে আমি বেশি ভরসা পেতাম। 
নিজেকে বললাম পৃথিবীতে নিজেই নিজের সন্তান জন্ম দেবার কতো উদাহরণ আছে, দিহান মনের জোরটা ধরে রাখো। তোমার অনেক এ্যানার্জি লাগবে। আমার বর ম্যাসাজ পাঠালো ‘তোমায় নূতন করে (বাবুর মা হিসেবে) পাবো বলে হারালাম এখন, ও মোর ভালোবাসার ধন’।
 আমি বরকে ম্যাসাজ পাঠালাম ‘ফ্রেশ জুস,চিকেন স্যুপ আর বিরাট একটা বার্গার কিনে পাঠাও’। 
সেটা তেরো তারিখ! সারাজীবন কুসংস্কারের বিরোধিতা করতে চেয়েছি, মাঝে মাঝে পারিনি। তেরো তারিখে কোথাও যাবার থাকলে হয়তে পিছিয়ে দিয়েছি, তেরো নাম্বার সীটে বসিনি। আমার বাচ্চাটা এই কুসংস্কারের বিরুদ্ধে আমাকে জিতেয়ে দিলো সারাজীবনের জন্য। ওরে ছোট্টসোনাপাখি, আজ থেকে আমাদের লাকি নাম্বার হবে তেরো। তুমি আসো...


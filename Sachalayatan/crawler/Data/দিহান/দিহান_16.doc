‘আ ম্যাজিকাল জার্নি’ (১)



বাংলা ভাষার কিছু শব্দ নিয়ে আমার অ্যালার্জি আছে। মেয়েছেলে শব্দটা শুনলেই রাগে গা জ্বালা করে। তেমনি গর্ভবতী শব্দটাও শ্রুতিকটু লাগে আমার। কিন্তু ‘অন্তঃস্বত্তা’ শব্দটা অসাধারণ। এমন স্বয়ংসম্পুর্ণ, অর্থবহ শব্দ কোনো ভাষাতেই খুব বেশি নেই। শব্দটা আটপৌরে ব্যবহারের জন্য একটু ভারী এটা এক মুশকিল।
আমি নিজে যখন প্রথম অন্তঃস্বত্তা হই ‘বিহবল’ হয়ে পড়েছিলাম। বিয়ের বয়স তখন দুই বছর, সংসারের বয়স তিন মাস। এর আগে পড়াশুনা আর চাকরির জন্য বর -বউ দুজন দুই শহরে থাকতাম। বেতন যা পেতাম তার সবটা চলে যেতো বাসমালিক দের পকেটে। অবশেষে ট্রান্সফার পেয়ে চলে এলাম বরের কাছে। নিজেদের ঘর রচিত হলো। বাসায় তখন আমাদের দুটা মোটে ফার্নিচার-একটা খাট আর একটা ডাইনিং টেবিল। রান্নাঘরে চারটা হাড়িপাতিল। প্রতিদিন এটা সেটা কিনছি তবু ঘরটা গড়ের মাঠের মতো ফাঁকা। রান্নাবান্নার ঠিকঠিকানা নেই তাই বাইরে খাচ্ছিলাম প্রচুর। ফলাফল ভয়াবহ এসিডিটি।
সারাদিন মুখটা তিতা হয়ে থাকতো। কিচ্ছু খেতে পারছিলাম না। গেলাম ডাক্তারের কাছে। ভদ্রলোক বলে কি –‘প্রেগন্যান্সি টেস্ট করান’। পাগল নাকি? আরে বাবা খাওয়া দাওয়ার অনিয়ম হচ্ছে তাই এসিডিটির সমস্যা। আমরা তো আগামী পাঁচ বছর ও বাচ্চা নিবোনা, কীসব যে বলে...তবু বলেছে যখন, টেস্ট করালাম। এবং রেজাল্ট এলো পজিটিভ!
আমার বয়স তখন মাত্র চব্বিশ। মাত্র, কারণ আমার বন্ধুদের কেউ তখন বিয়ে করেনি। আমার চাকরি সবেমাত্র পার্মানেন্ট হয়েছে। আমরা তখনো ঘর সাজাইনি। প্যারেন্টস হবার কোনো রকম প্রস্তুতি আমাদের নেই। মাথায় আকাশ ভেঙ্গে পড়লো...
মাথায় আকাশ ভাংলে বা পায়ের নীচের মাটি সরে গেলে গন্তব্য থাকে একটাই-মা। মাকে জানালাম। সে এমন উচ্ছ্বসিত হলো যে আমার প্রাথমিক ধাক্কাটা সুন্দর কেটে গেলো। মা বললো ‘এটাই তো মা হবার উপযুক্ত বয়স। তোমার চল্লিশ বছর বয়সে তোমার বাচ্চার বয়স হবে পনেরো। মেয়ে হলে মনে হবে দুই বোন, এক ই রকম জামা পরতে পারবে। ছেলে হলে ওর ফ্রেন্ডরা ইয়াং আর অ্যাট্রাক্টিভ মা হিসেবে তোমাকে কতো অ্যাডমায়ার করবে...’। মা রা পারেও বটে!! আমার শাশুড়িও ভীষণ আনন্দিত হয়ে তাঁর ছেলেকে বাবা হবার জন্য মানসিক শক্তি দিয়ে দিলেন।
আমি তখন নতুন শহরে সম্পূর্ণ একা। মা-বাবা,ভাই-বোন,বন্ধুবান্ধব অথবা শ্বশুর বাড়ির কেউ নেই এখানে। বরের বড় বোন ছিলেন একমাত্র স্বজন, আমি প্রেগন্যান্ট হবার পরপর ই উনি একটা ফেলোশীপ নিয়ে জাপান চলে গেলেন। তখন আমি একটা ব্যাপার খেয়াল করলাম-আমাদের দেশের মেয়েদের পরিবারের বাইরে প্রেগন্যান্সি,চাইল্ড বার্থ এইসব বিষয়ে জানার কোনো সুযোগ নেই। ছেলেদের তো নেই ই।আমার নিজের পরিবারে আমার তিন বছরের ছোট ভাই এর পর আর কোনো শিশু দেখিনি আমি। কলেজ থেকেই হোস্টেলে থাকতাম তাই কোনো অন্তঃস্বত্তা মেয়েকেও কাছে থেকে দেখার সুযোগ পাইনি। বয়স্ক মহিলাদের কাউকে কিছু জিজ্ঞেস করলে এমন সব উত্তর দিতো যে আমার ইন্টার পর্যন্ত সায়েন্স পড়া ব্রেন সেগুলো মেনে নিতে পারতো না। ডাক্তার কে কিছু জিজ্ঞেস করলে এমন বিরক্ত হতো যে মনে হতো বলতে চাইছে ‘তোমার কাজ বাচ্চা পয়দা করা, এতো কিছু জেনে কি তুমি নিজে ডাক্তার হবে?’ সুতরাং আমি শুরু করলাম পড়ালেখা! Google তো আছেই...
অন্তঃস্বত্তা যেমন খুব সুন্দর বাংলা শব্দ তেমনি ‘আ ম্যাজিকাল জার্নি’ একটা দারুণ ফ্রেজ। নয়মাস ধরে নিজের ভেতর একটা স্বত্তা কে লালন করাকে ‘ম্যাজিকাল জার্নি’ ছাড়া আর কিছু ভাবতে পারিনা আমি। আমি আমার এই অভিজ্ঞতা নিয়ে লিখবো-আমার মতো যারা বিহবল হয়ে পড়েছেন সেই মেয়েদের জন্য, প্রেগন্যান্সি বিষয়ে সবার জানা উচিত এটা বিশ্বাস করেন যেসব ছেলেরা তাদের জন্য, সেই অসাধারণ অনুভূতি আর অভিজ্ঞতা যেনো ভুলে না যাই তাই নিজের জন্য।
সম্মানিত সচল পাঠকগণ, আপনারা কি রেডি??
দিহান


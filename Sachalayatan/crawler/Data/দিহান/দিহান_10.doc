আজকের শিশু



বেগম সুফিয়া কামালের একটা কবিতা আমাদের পাঠ্যবইয়ে ছিলো। শুরুর লাইনগুলো ছিলো এরকম 
‘আমাদের যুগে আমরা যখন খেলেছি পুতুলখেলা
তোমরা এখন সেই বয়সেই লেখাপড়া করো মেলা’
তো আমরা সেই লেখাপড়া মেলা করা শিশুরা বড় হয়ে গেছি। এখন পৃথিবীময় আমাদের ছানাপোনারা চরে বেড়াচ্ছে। কবিতাটা বর্তমানে এই চেহারা নিয়েছে-
‘আমাদের যুগে আমরা যখন করেছি লেখাপড়া
তোমরা এখন ইন্টারনেটে নাড়ো বিশ্বের কড়া’ (সেই বয়সেই!)
আজকের যুগের তিনটা শিশুর গল্প শোনাই আজ।
একঃ  আমার এক বন্ধুর মেয়ে একটা বিশেষ নাস্তা খেতে চায়। মাকে বললো মা ওই খাবারটা বানাও, ঐ যে ফ্লাইং সসারের মতো। ককপিটে থাকে মাংস।
 আমার বন্ধু ‘থ’। তুমি কিসের কথা বলছো মা?
মেয়ে সাথে সাথে কম্পিউটারে একটা ফ্লাইং সসারের ছবি আঁকে।
 বন্ধু তার বরকে ডেকে বললো ‘আচ্ছা ও কী খাবারের কথা বলছে বলোতো?’
ওর বর মাথা চুলকে, ভ্রু কুঁচকে বললো ‘অন্থন নাকি?’
‘রাইট বাবা, নামটা কঠিণ তো তাই মনে থাকেনা’ বললো ওদের মেয়ে।
দুইঃ আমাদের আরেকজন পারিবারিক বন্ধুর ছেলে টিভি দেখে প্রায় সারাদিন। ওর বাবা বিরক্ত হয়ে বললেন –‘কি ব্যাপার সারাদিন কার্টুন নেটওয়ার্ক নাহয় নিক, কি শুরু করেছো তুমি?’
ছেলে বলে ‘তুমিওতো সারাদিন ডাবল বি সি, নাহয় সি ডাবল এন দেখো’।
এর মানে কি? আমি কী দেখি?
 ছেলের মা এসে সমাধান করলেন। ওতো স্কুলে স্পেলিং শিখছে, Apple শিখেছে এ ডাবল পি এল ই। তুমি BBC, CNN দেখোতো সেটাই বলছে। 
ছেলের বাবা এতোক্ষণে বুঝলেন ডাবল বি সি আর সি ডাবল এন এর মর্ম!
তিনঃ আমার মেয়ে দুপুর দুইটার সময়  কমলা খেতে চায়। আমি বললাম –নো, এখন লাঞ্চ টাইম। তুমি জানোনা ভরাপেটে ফল, খালি পেটে জল?
মেয়ে বলে ‘মা আমি একগ্লাস পানি খেয়ে নেই আগে। তাহলে খালি পেটে জল হয়ে যাবে। আর তারপর কমলা খেলে ভরাপেটে ফল হবে। হবেনা?’
কী বলবো আমি? বিশ্ববিদ্যালয় জীবনে যে বিতর্ক করতাম এবং যুক্তি খন্ডন নামের অংশটা বেশ ভালো করতাম সেটা ভুলে যেতে হয়...


‘আ ম্যাজিকাল জার্নি’ (২)



একটা মেয়ে যখন জানতে পারে সে অন্তঃস্বত্তা ততোদিনে তার ভেতরের স্বত্তাটির বয়স প্রায় এক মাস হয়ে যায়। মা’র শরীর ভ্রুন টাকে মানতে চায়না প্রথমে, এদিকে ভ্রুনটা চায় যেকোনো প্রকারে মা’র শরীরে টিকে যেতে। ব্যস শুরু হয় যুদ্ধ, ভ্রুনটার টিকে থাকার লড়াই। প্রথম তিনটা মাস এই যুদ্ধ চলে। মা’র শুরু হয় প্রচন্ড শরীর খারাপ লাগা,বেশির ভাগ মেয়ের বেলায় ই বমি হয়। অনেকে সবকিছুতে গন্ধ পান। একটা ক্ষুদ্র সংখ্যার ভাগ্যবান মেয়ে ছাড়া বাকি সবাই খেতে পারেন না।
আমাদের দেশের মেয়েরা অন্তঃস্বত্তা অবস্থায় দুই রকম আচরন করে। একদল মনে করে প্রেগন্যান্সি কোনো জটিল ব্যাপার না,স্বাভাবিক জীবন যাপনে বাধা নেই কোনো। সিঁড়ি ভাঙ্গা, এবড়ো থেবড়ো রাস্তায় রিকশায় চড়া,অস্বাস্থ্যকর খাবার খাওয়া কিছুই বাদ দেয়না এরা। বেশির ভাগ সময় এর ফল ভালো হয়না,মিসক্যারেজ এর রিস্ক থাকে। আরেক দল মেয়ে ভাবে ‘সর্বনাশ আমি প্রেগন্যান্ট, আমার এখন হাঁটা চলা সব নিষেধ শুধু শুয়ে থাকতে হবে’।  এরাও পরবর্তিতে বাচ্চা ক্যারি করার এবং প্রসবের ধকল খুব ভালোভাবে সামলাতে পারেনা। পরিবারের বয়স্ক মহিলারা ও দুরকম আচরন করেন তাদের ভুমিকা কি সেই অনুসারে। শ্বাশুড়ি হলে তারা বউকে বলেন ‘আমরা বাচ্চা পেটে নিয়ে এই করতাম, ওই করতাম’। মা হলে বলেন ‘আমার মেয়েটার যত্ন- আত্তি লাগবে, এই সময়ে বিশ্রাম খুব দরকার’। (জেনারেলাইজ করেছি, ব্যতিক্রম অবশ্যই আছে)
আমাদের দেশে প্রেগন্যান্সি লুকানোর একটা বাজে অভ্যাস আছে। অনেক মেয়েকে দেখেছি পেটটা চোখে পড়ার মতো বড় না হওয়া পর্যন্ত কাউকে বলেনা সে প্রেগন্যান্ট। অনেকে খুব অহংকার নিয়ে বলে ‘আমি প্রেগন্যান্ট এটা কেউ বুঝতেই পারেনি’! বাচ্চা হবে এটা যেনো কতো লজ্জার অথবা লুকানোর বিষয়। ফলে তাকে অনেকে অনেক কিছু করতে বলে বা খেতে বলে যা ঐ অবস্থায় অ্যাভয়েড করা উচিত। আমার মাকে অন্তঃস্বত্তা হবার খবর জানানোর পরে সে আমাকে বলেছিলো অবশ্যই তোমার অফিসে কালই জানিয়ে দেবে। প্রথম তিনটা মাস খুব সতর্কতার সাথে চলতে হয়। নিজের চারপাশে একটা সাপোর্ট সিস্টম তৈরি করা জরুরী। আমি তাই করেছি। আমার ছিলো নিখাদ কাস্টমার সার্ভিস। কাস্টমারের সাথে কথা বলতে বলতে এক এক সময় মনে হতো পৃথিবী দুলে উঠছে, গলা পর্যন্ত বমি উঠে আসছে...আমি বলতাম, ‘এক্সকিউজ মি আমি বেবী এক্সপেক্ট করছি তো, শরীরটা খারাপ লাগছে, আমার কলিগ আপনাকে সাহায্য করবে’। সবাই ভীষণ সহমর্মিতা দেখাতো,কখনো কোনো সমস্যা হয়নি।
আমার বেলায় প্রথমে ভেবেছিলাম গ্যাসট্রিকের সমস্যা, দিব্যি চলতে ফিরতে পারছিলাম। যেদিন প্রেগন্যান্সি টেস্ট এর রেজাল্ট নিয়ে বাসায় ফিরলাম পাঁচতলা বেয়ে নিজেদের ফ্ল্যাটে ঢুকে আর বাথরুম পর্যন্ত যেতে পারলাম না,মেঝে ভাসিয়ে বমি করে ফেললাম। আমার বর কোলে করে আমাকে বিছানায় রেখে এসে বমি পরিষ্কার করতে শুরু করলো। প্রচন্ড ঘোরের ভেতর আমার খালি একটা কথাই মনে হচ্ছিল-এই শরীরটা কি আমার শরীর? প্রথম তিনমাস আমি রুটিন করে প্রতিদিন তিনবার বমি করতাম, সকালে সন্ধায় আর রাতে। কেনো জানিনা অফিসে বমি হয়নি কখনো। প্রতিদিন হাঁক ছেড়ে কাঁদতাম অনেকবার। বারবার মনে হতো ‘আমি পারবোনা’, ‘এতো কষ্ট সহ্য করতে পারবোনা’। আমার ওজন পাঁচ কেজি কমে ৪০ কেজি হয়ে গেলো (আমি এমনিতেই তালপাতার সেপাই ছিলাম!)
প্রেগন্যান্সির সাথে অবধারিতভাবে আসে অসম্ভব ‘ফ্রাসট্রেশন’। আমার নিজের মনে হয়েছিলো মানুষ তো বড় কিছুর জন্য অপেক্ষা করে, নতুন কিছুর জন্য বাঁচে। পড়াশুনা, প্রেম, রেজাল্ট, চাকরি, সংসার, সন্তান। মাত্র চব্বিশ বছর বয়সে আমার সব শেষ। এতো তাড়াহুড়া কেনো আমার জীবনে? আমার জীবনে আর নতুন কিছু ঘটবেনা...আমি একটা বাচ্চা তৈরির মেশিন... আই এ্যাম ফিনিশড...
কনসীভ করার পর এতো একা লাগে। দুনিয়ার সব মানুষকে খুব সুখী মনে হয়! সবাই কী সুন্দর সব জামাকাপড় পরছে! আমার জিন্সগুলোর কি হবে! কতো মজা করে খেতে পারছে! আমার মুখোমুখি ফ্ল্যাটের মেয়েটাকে স্কিপিং করতে দেখে মনে হয়েছিলো আহা আমি কবে আবার এইরকম দড়ি নিয়ে লাফাতে পারবো!
প্রায় সব মেয়ের ব্যাখ্যাতীত রাগ হয় হাজব্যান্ডের উপর। আমার বেলায় বর গপাগপ খাচ্ছে, উপুড় হয়ে ঘুমাচ্ছে সব দেখে কেমন যেনো ক্রোধ আর আক্রোশ বোধ করতাম। ও যে তিনবেলা বমি পরিষ্কার করতো, রান্না করতো, খাইয়ে দিতো সব ভুলে যেতাম। (তিনমাস পর আমরা একজন কাজের মানুষ পাই, তার আগে আমার বর একা হাতে সব সামলেছে। তারপর ও আমি হাপুস করে কাঁদতাম আর বলতাম তোমার কি, বাচ্চা হবে কোলে নিয়ে আহ্লাদ করবে আর এদিকে আমি মরে যাচ্ছি!) আমি সব মেয়েকে বলি বর বুঝবে না মনে করে নিজের ভেতর গুটিয়ে থাকবেন না। বউ কনসীভ করার পর ছেলেদের ও একটা অদ্ভুত মানসিক অবস্থা হয়। শারীরিক কষ্টটা শেয়ার করতে না পারার জন্য এক ধরণের অপরাধবোধ হয়। মেয়েরা তাদের কেমন লাগছে, কী মনে হচ্ছে সব শেয়ার করলে দুজনের জন্যই ব্যাপারটা ভালো।
প্রথম তিনমাস হরমোনের পরিবর্তনের জন্য শরীরের অনেক পরিবর্তন আসে। প্রচন্ড ক্লান্তি, স্টমাক আপসেট বা কারো বেলায় কন্সটিপেশন, মর্ণিং সিকনেস, মাথাব্যাথা, গরম লাগা আরো কতো হাজাররকম অসুবিধা হয়। প্রেগন্যান্সির একেবারে গোড়া থেকে দৈনন্দিন রুটিন পালটে ফেলতে হবে। নিয়মিত একই সময়ে ঘুমাতে যাওয়া, একটু পরপর অল্প পরিমানে খাওয়া, হাঁটাচলায় সাবধানতা মেনে চলা, বাথরুম সিঁড়ি এইসব জায়গায় সতর্ক থাকা, ভাঙ্গা রাস্তা পিচ্ছিল জায়গা এড়িয়ে চলা এসব করতে হবে। কেউ যদি বলে ‘আমি এমন করিনি’ ‘এতো বাড়াবাড়ির দরকার নেই’ অন্তঃস্বত্তা মেয়েরা এসব কথায় কান দেবেন না। মনে রাখতে হবে  প্রতিটা মেয়ে যেমন একজন আরেকজন থেকে আলাদা, প্রতিটা প্রেগন্যান্সি ও আলাদা। 
এইভাবে নিজের শরীরটাকে বোঝার মতো টানতে টানতে, বমি করতে করতে ফার্স্ট ট্রাইমস্টার পেরিয়ে গেলে কোনো একদিন পেটের ভেতর সোনামনিটা একটু নড়েচড়ে উঠে! আর একা লাগেনা...
দিহান


মিস ক্যামেল



এক
নুসরাত মধ্যপ্রাচ্যের একটা এয়ারলাইন্সে জয়েন করেছিলো দুইটা জিনিসের আকর্ষণে। ফ্রি টিকেটে বিদেশে ঘোরা আর বিদেশে ট্রেনিং। চাকরির চারমাসের মাথায় যখন বিদেশে ট্রেনিং এর ব্যাপারটা নিশ্চিত হলো, নুসরাত পুরোপুরি ঘাবড়ে গেলো। আড়াই বছরের বাবুইকে রেখে পনেরোদিন থাকতে হবে। বাবুই এর তেমন অসুবিধা হবেনা, সারাদিন তো এমনিই মাকে দেখেনা। মাঝে মাঝে খুঁজবে হয়তো,মাকে সে মা ডাকেনা, বলবে নুতলাত কই? কিন্তু নুসরাত নিজে মেয়েকে না দেখে থাকতে পারবে?  তার ভয়াবহ মানসিক অবস্থা হয়, কতোক্ষণে বাসায় ফিরবে আর কতোক্ষনে রাহাতের সাথে কথা বলবে...
রাহাত অফিস থেকে ফিরলে নুসরাত বলে ‘এ্যাই আমাকে তো ট্রেনিং এ পাঠাচ্ছে’। 
-আরে সত্যি? ইশ তোমার চাকরিটা আমি পেতাম! আমাদের কি ব্যাংকক ফ্যাংকক পাঠায়। এগুলো বেড়ানোর কোনো জায়গা? আমার খুব মিডলইস্ট যেতে ইচ্ছা করে। মরুভূমি দেখবো, শিশা খাবো । ওখানে আমার জন্য একটা চাকরি পাও কিনা দেখো। ইনকাম ট্যাক্স নেই আবার লিভিং কস্টও খুব একটা বেশি না। যা আয় প্রায় পুরোটাই সঞ্চয়।
- হুম তুমি আলখাল্লা পরলে তোমাকে জোশ দেখাবে। আচ্ছা ঐগুলো বাদ দাওতো, আসল কথা বলো, আমি গেলে বাবুইয়ের কি হবে?
- আমি দেখবো। আমরা বাপ বেটি অনেক মাস্তি করবো। 
- তুমি দেখবে কি? তুমি কখন বাসায় ফিরো তার ঠিক আছে? ওর আয়াতো ছয়টায় চলে যাবে, তুমি ছয়টার ভিতর আসতে পারবে?
- সবদিনতো পারবোনা। এক কাজ করো,সাসুমাকে ফোন দিয়ে সোনার লোভ দেখাও। চলে আসবে।
-বেয়াদব তুই আমার মা’কে নিয়ে এরকম কথা বলবি না।
-আহা ঠাট্টাতো... তুমি ‘আম্মাজান’কে ভুলিয়ে ভালিয়ে রাজি করাও। আমাকে পাহারা দিয়ে রাখার ও একটা ব্যাপার আছে তাইনা?
-‘মাকে নিয়ে ফাজলামি করবিনা’ বলে নুসরাত উঠে যায়। মা’কে ফোন করে অবশ্য রাহাতের কথাটাই বলে ‘মা আমাকে ট্রেনিং এ পাঠাচ্ছে, তুমি এসে বাবুইকে দেখতে হবে। তোমার জন্য সোনার চেইন নিয়ে আসবো!’ 
-সোনার লোভ দেখাচ্ছিস কেনোরে মা? তোর বুড়িটার সাথে থাকার লোভেই আসবো, তুই তোর বাপকে ম্যানেজ কর। লাভলির মা’র হাতের রান্না খেয়ে তোর বাপ থাকতে পারবে কিনা সেটা দেখ!
-বাবা রাজি হবে তুমি ব্যাগ গোছাও।
মা চলে আসায় নুসরাত নির্ভার হয়ে যায়। বিদেশে ট্রেনিং এর স্বপ্ন তাহলে সত্যি হলো! তাকে সী অফ করতে এসে বাবুই বলে ‘আমাকে এরকম সত্যিকারের একটা প্লেন কিনে দিও’। 
বুকের ভিতর হুহু করে নুসরাতের, মেয়েটাকে কতোদিন দেখতে পাবেনা।
দুই
ছুটির দিনে তাকে নিতে কে আসবে ভেবে নুসরাত একটু চিন্তিত ছিলো। এয়ারপোর্টে নেমে দেখে ‘নুসরাত চৌধুরী’ লেখা কার্ড হাতে জোব্বা পরা একজন দাঁড়িয়ে আছে। নুসরাত এগিয়ে গিয়ে বলে ‘আমি নুসরাত’।
 লোকটা হাত বাড়ায় ‘ওয়ালিদ’।
ওয়ালিদ নুসরাতকে জানায় ট্রেনিং করতে জর্ডানের একটা ছেলেও এসেছে।  এই দুজনের দেখভালের দায়িত্ব তার। তাকে হোটেলে নামিয়ে দিয়ে বলে দুই ট্রেইনিকে নিতে সকালেই গাড়ি আসবে। ক্লাস শেষে ওরা যেনো ওয়ালিদের অফিসে চলে যায়,  কাজ সেরে সে দুই বিদেশিকে তার দেশ দেখাবে।
পরের দুইদিনে নুসরাত বেশ কিছু জিনিস খেয়াল করে। এখানকার মেয়েরা কেউ তার সাথে একটুও মিশতে চায়না। সবাই একগাদা মেকাপ নিয়ে ক্লাসে আসে। নুসরাত যেচে আলাপ করতে গিয়ে তেমন রেসপন্স পায়না। আবার ছেলেগুলো একটু গায়ে পড়া টাইপ। জর্ডানের ছেলেটা অবশ্য চমৎকার। সে আগেই জনতো অন্য আরব দেশ থেকে জর্ডান আলাদা। নাসের ছেলেটা পরিপূর্ণ ভদ্রলোক। ওর সাথে ভালো বন্ধুত্ব হয়ে যায়।
 ট্রেনিং সেশন শেষে তারা ওয়ালিদের অফিসে যায়। অফিসভর্তি ইন্ডিয়ার, বিশেষ করে কেরালার লোকজন। কিন্তু স্থানীয়দের সাথে ওদের দূরত্ব চোখে পড়ার মতো। তার নিজেরা কেরালার ভাষায় কথা বলে, ডিব্বা খুলে লাঞ্চ করে আর আরবদের সমালোচনা করে। এরমধ্যেও সমীর নামে একটা লোকের সাথে নুসরাতদের আলাপ হয়। সমীর ছেলেটা অনেক ফ্রেন্ডলি। ওয়ালিদ প্রতিদিন কাজ সেরে বের হয়ে তাদের প্যালেস দেখায়, দারুণ সব রিসোর্ট আর রেস্টুরেন্টে নিয়ে যায়। 
নুসরাত একদিন বলে ‘ওয়ালিদ এইসব প্যালেস আর রেস্টুরেন্ট আর ভাল লাগছেনা, তোমাদের এক্সক্লুসিভ কিছু দেখাও’।
-এই উইকএন্ডে তোমাদের ‘ডেজার্ট সাফারি’তে নিয়ে যাবো। ভয় পাবেনাতো আবার?
-আরে না...
কিন্তু মরুভূমিতে গিয়ে নুসরাত প্রচন্ড ভয় পেয়ে যায়।  মরুভূমির বালুতে বিরাট সব গর্ত। সেইসব গর্ত বরাবর লোকজন গাড়ি নিয়ে নব্বই ডিগ্রি অ্যাঙ্গেলে খাড়া নেমে যাচ্ছে, দেখে পেটের ভিতর পাঁক দিয়ে উঠে।  ভয়ংকর সুন্দর। 
তারপর ওয়ালিদ নিয়ে যায় বুলফাইট দেখাতে। সে এক দেখার মতো জিনিস! বিরাট একটা মাঠ ঘিরে পৃথিবীর সব দামী দামী গাড়ি। মার্সিডিজ বেঞ্জ আর পোরশের লাইন। শতশত মানুষ দাঁড়িয়ে আছে মাঠটা ঘিরে। তাদের হাতে হাতে দুনিয়ার সব দামী ফোন। অথচ মাঠের মাঝখানে ঘটছে এক মধ্যযুগীয় ব্যাপার। জোড়ায় জোড়ায় গরু অপেক্ষমান, একটা একটা জুটির লড়াই হচ্ছে। হাতে মাইক নিয়ে একটা বুড়ো লোক ধারাবিবরণী দিচ্ছে। ইয়া আলী, ইয়া মুহম্মদ বলে উঠছে। যার গরু জিতছে তার চৌদ্দপুরুষের নাম ধরে উচ্ছ্বাস প্রাকাশ করছে। অমুক বিন তমুক বিন তমুকের বলদ জিতেছে বলে হুঙ্কার দিচ্ছে!
এই জিনিস নুসরাত তেমন উপভোগ করতে পারেনা। তবু ভদ্রতা করে বলে ‘থ্যাঙ্কস ওয়ালিদ। তুমি  অসাধারণ অভিজ্ঞতা উপহার দিলে’।
-আরে তোমাদের আসল জিনিস ই তো দেখাইনি। আমার উট হচ্ছে ‘মিস ক্যামেল’।
 -এর মানে কী? 
- আমাদের এখানে উটদের সৌন্দর্য প্রতিযোগিতা হয়। সেই প্রতিযোগিতায় সেরা সুন্দরী হয়েছে আমার উট। এক ঘন্টার ড্রাইভে আমার ফার্মহাউস, সেখানে নিয়ে যাবো তোমাদের। 
-ওয়াও, দারুণ হবে। তবে আমার একটা আবদার আছে। তোমার সুন্দরী উট দেখবো কিন্তু তোমার স্ত্রীর সাথে আমাকে পরিচয় করিয়ে দিতে হবে। এখানে আসলাম কিন্তু এখানকার কোনো মেয়ের সাথে ভালো করে আলাপ হলোনা। সবাই এতো গুটিয়ে থাকে। 
- ইয়ে আমার কিন্তু দুই স্ত্রী। 
নুসরাত এটা শুনেছিল সমীরের কাছে। সমীর বলেছিলো ওয়ালিদের দুই বউ এক বাড়িতেই থাকে, প্যালেসের মতো ওর বাড়ি। দুই বউয়ের আবার খুব নাকি ভাব, একসাথে শপিং এ যায়। আরো বলেছিলো ‘ওর দুই বউ কেনো জানো? একটা বউ নাকি ওকে, মানে ওকে নাকি হ্যাপী করতে পারেনা......’।
নুসরাত একটু হালকা গলায় বলে বাব্বাহ ওয়ালিদ, মানুষ একটা বউ সামলাতে পারেনা আর তোমার দুই বউ? ভারতীয় সমীর যেটা বলতে আমতা আমতা করেছিলো ওয়ালিদ সেটা বলে খোলাশা করে। বলে এক বউ তাকে সেক্সুয়ালি স্যাটিস্ফাই করতে পারেনা! শুনে নুসরাত ঢোঁক গিলে। কি বলবে বুঝে উঠতে পারেনা। কোনোমতে আবার বলে ‘তোমার স্ত্রীদের সাথে আমার আলাপ করিয়ে দাও প্লিজ। মিস ক্যামেল দেখতে নিয়ে যাবার সময় ওরাও আসুকনা আমাদের সাথে?’
ওয়ালিদ রাজি হয়। 
ওয়ালিদের দুই স্ত্রী ই ভীষণ রুপবতী। কিন্তু এরা এ্যাতো মেকাপ নেয় কেনো কে জানে। মেয়ে দুজন ভাঙ্গা ভাঙ্গা ইংরেজীতে নুসরাতকে জিজ্ঞেস করে তোমার হাজব্যন্ড কি করবে,কি করছে ইত্যাদি। নুসরাত আড়াই বছরের বাচ্চা রেখে গেছে, স্বাভাবিক ভাবে সবাই বাচ্চার কথা জানতে চায় কিন্তু এই দুজনের সব প্রশ্ন নুসরাতের হাজব্যান্ড নিয়ে! নুসরাত ওদের আশ্বস্ত করে ‘ আমার হাজব্যান্ড নিয়ে সমস্যা নাই, আমার মা আছে পাহারা দিয়ে রাখবে’।  
নুসরাত ভাবে সে খুব একটা হাসির কথা বললো, মেয়ে দুজন হাসেনা। ওরা বোধহয় বিশ্বাস করতে পারেনা দুই সপ্তাহ ধরে একটা লোক বিছানায় কোনো মেয়ে না নিয়ে থাকতে পারবে! 
মিস ক্যামেল দেখে নুসরাত হতাশ হয়। অন্য উট থেকে এ যে কোথায় আলাদা তা বুঝতে পারেনা। খামার বাড়ি ঘুরে দেখানো শেষে ওয়ালিদ বলে তোমরা তাহলে যাও,ড্রাইভার তোমাদের হোটেলে নামিয়ে দেবে। 
-তুমি যাবেনা?
- আমি সপ্তাহে একদিন আমার গার্লফ্রেন্ডের সাথে থাকি। 
ওয়ালিদ হাসতে হাসতে জানায় সে তার দুই স্ত্রীর সাথে সপ্তাহে তিনদিন তিনদিন করে থাকে আর একদিন থাকে তার খামার বাড়িতে,সুন্দরী উটের সাথে! নুসরাত ভ্যাবাচ্যাকা খেয়ে ওয়ালিদের স্ত্রীদের সাথে ছোট ছোট পা ফেলে খামারবাড়ি থেকে বের হয়ে আসে। গেট থেকে দেখা যায় ওয়ালিদ উটের গলা জড়িয়ে ধরে মাঝে মাঝে ঠোঁটে চুমু দিচ্ছে। বড়বউটা দুঃখী এবং পরাজিত চেহারা করে চেয়ে থাকে!  ছোটজন যার বয়স হয়তো বিশ,বাইশ বছর, তার চোখে আপমান আর ঈর্ষা!
মিস ক্যামেল তার লম্বা গলা আরো লম্বা করে গর্বিত ভঙ্গিতে দাঁড়িয়ে থাকে......।


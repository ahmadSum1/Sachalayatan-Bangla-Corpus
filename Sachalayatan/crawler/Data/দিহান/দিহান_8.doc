 ‘আ ম্যাজিকাল জার্নি’ (শেষ পর্ব)



দুপুর দুইটায় ফ্রেশার ডিউটি ডাক্তার চলে গেলেন। পরে একজন অভিজ্ঞ ডাক্তার এলেন আর এলেন দারুণ এক নার্স। মরমা এই মেয়ের নাম তিংতিং! একদম শেষ পর্যন্ত আমাকে অসম্ভব সাহায্য করেছে সে। বিকাল তিনটায় আমাকে ব্যাথা বাড়ার ঔষধ দেয়া হলো। ব্যাথার ঔষধ মানে Oxytocin।মেয়েদের শরীরে সহজাতভাবেই এটা তৈরি হয়। সিন্থেটিক ফর্মে Pitocin দেয়া হয় স্যালাইনের মাধ্যমে যাতে ব্যাথার তীব্রতা বাড়ে আর জরায়ুর মুখ তাড়াতাড়ি খুলে যায়। নার্স মেয়েটাকে জিজ্ঞেস করলাম কতক্ষন লাগবে, সে বললো তিন ঘন্টার মতো। আমি জানতাম লেবার এর গড়পড়তা সময় আট ঘন্টা তবু সেসময় সেটা ভুলে গেলাম। তিনঘন্টা কে আঁকড়ে ধরলাম...দিহান, দেখতে দেখতে কেটে যাবে ১৮০ মিনিট, এমন কোনো ব্যাপার না।
একটু পরেই ডাক্তার ওয়াটার ব্যাগ ভেঙ্গে দিলেন। থই থই পানিতে ভেসে গেলাম। উনি বললেন বাম পাশ ফিরে শুয়ে থাকেন। শুলাম, ব্যাথার মাত্রা আর ফ্রিকোয়েন্সি বাড়তে থাকলো। এদিকে বাচ্চার পজিশন ঠিক থাকলেও সে নীচের দিকে না নেমে উপরে উঠে বসে আছে। আরে বাবা এতোদিন ধরে কতো বোঝালাম, শিখালাম, পড়ালাম। শেষে ফাইন্যাল পরীক্ষায় তুই এমন ফেলটু ছাত্রের মতো ভয় পেয়ে গেলি?  প্যাটার্নড ব্রিদিং বলে একটা জিনিস একটু অভ্যাস করেছিলাম। সেটা খুব কাজ দিলো। বাচ্চা একটু একটু করে নামতে শুরু করলো...তিন ঘন্টা পরে ব্যাথায় মনে হলো এরা আমাকে ডেলিভারি রুমে নিচ্ছেনা কেনো, বাচ্চা তো বের হয়ে যাবে। আমার গাইনোকলজিস্ট এসে বললেন ‘আরে অ্যাকটিভ লেবার তো শুরু হলো মাত্র! জরায়ুর মুখ খুলেছে মাত্র চার সেন্টিমিটারের মতো। অন্তত ১০ সেন্টিমিটার না খুললে ডেলিভারি হবেনা। আরো দু ঘন্টা লাগবে!’
গোঁ গোঁ করে শব্দ করা আর চেঁচানো শুরু করলাম । তিংতিং বললো ‘শক্তি খরচ করে ফেলবেন না, ডেলিভারির জন্য জমিয়ে রাখেন। আপনাকে পুশ করতে হবে প্রাণপনে, এখন শক্তি সঞ্চয় করেন’। বেদবাক্যের মতো মেনে নিলাম তার কথা। ব্যাথার ঢেউ গেলে জুস আর স্যুপ খাই, ঢেউ এলে হাত দিয়ে দেয়ালে আঁচড়াই। লেবার পেইন কেমন সেটা ব্যাখ্যা করার সাধ্যতো আমার নেই শুধু বলতে পারি দেয়ালে আঁচড় দেবার জন্য আমার ডানহাতের তিনটা আঙ্গুলের ডগা ফেটে রক্ত বেরিয়ে গিয়েছিলো!
আমার ডাক্তার দ্বিতীয় দফা এলেন। Cervix তখন খুলেছে ৭ সেন্টিমিটার। উনি বললেন আর মাত্র দু ঘন্টা। আমি এবার তাকে বিশ্বাস করলাম না। মনে হলো অনেক সায়েন্স ফিকশনে যেমন কিছু চক্রের কথা পড়েছি আমি তেমন কোনো চক্রে পড়ে গেছি। আমার বাকি জীবন এভাবে কাটবে। ব্যাথায় হাবুডুবু খাবো আর দুইঘন্টা পরপর ডাক্তার এসে বলবে ‘আরো দুইঘন্টা’... এই সময়ে বাচ্চার হার্টবিট অনিয়মিত হয়ে গেলো আর আমার শুরু হলো শ্বাসকষ্ট। অক্সিজেন মাস্ক পরিয়ে দিলো আমাকে।
অবর্ননীয়,ভয়ংকর যন্ত্রনায় আরো দেড়ঘন্টা পার হলো। নার্স জিজ্ঞেস করলো ‘আপনার কি মনে হচ্ছে ভীষণ টয়লেট পেয়েছে’?
হ্যাঁ।
তাহলে আর বেশি দেরী নেই। আমরা আপনাকে ডেলিভারি রুমে নিয়ে যাবো এক্ষুণি।
ডেলিভারি রুমের সরু একটা টেবিলে শোয়ানো হলো আমাকে। এরপর কখনো হাঁটু মুড়ে দিচ্ছে, কখনো হাত বেঁধে দিচ্ছে, কখনো পিঠ উঁচু করে দিচ্ছে-কতো কি। অন্তঃসত্ত্বা অবস্থায় শরীর অ্যাক্টিভ না রাখলে এই সময় শরীর ইন্সট্রাকশন মানতে পারেনা, বেশি কষ্ট হয়। ব্যাথা যখন আসে ডাক্তার, নার্স, আয়া সবাই বলেন ‘জোরে পুশ করেন, অনেক জোরে’। আমি সর্বশক্তি দিয়ে ভীষণভাবে পুশ করি। কিন্তু বাচ্চাকে উগরে দেবার মতো যথেষ্ট শক্তিশালী হচ্ছেনা সেটা... আমার সর্বশক্তি যেনো ফুরিয়ে আসছে। ব্যাথা চলে গেলে কেমন যেনো অজ্ঞানের মতো হয়ে যাচ্ছিলাম।
একটা সময় ডাক্তার গেলেন রেগে...আমাকে বললেন ‘শোনো আমার নাতনির সাথে রাতের খাবার খাবো। রাতের ফ্লাইটে ও চলে যাচ্ছে। আমি আর বিশ মিনিট আছি। এরমধ্যে তুমি যদি তোমার সর্বোচ্চ এফোর্ট না দাও আমি তোমাকে আয়াদের হাতে ছেড়ে দিয়ে চলে যাবো’। রোকেয়া হলে ব্যাডমিন্টান কোর্ট কাটা হতো শীতের শুরুতেই। একটা মেয়ে ‘ইয়া আলী’ বলে সার্ভ করতো। দুর্দান্ত হতো তার সার্ভ। আমার নিজস্ব ‘ইয়া আলী’ হচ্ছে ‘Dihan, you never know how strong you are!’. নিজেকে সেটাই বললাম, তারপর ব্যাথার ঢেউ আসতেই প্রচন্ড চিৎকার করে প্রচন্ডভাবে পুশ করলাম। ডাক্তার ‘এইতো গুড গার্ল বললেন’ আর কান্না করে চারপাশ আন্দোলিত করে দিলো আমার সন্তান।
গল্পের বই গুলো এই জায়গায় শেষ হয়ে যায়।  ‘অতঃপর তারা সুখে শান্তিতে বসবাস করতে লাগলো’। কিন্তু আমি বলছি জীবনের গল্প। বাচ্চার মাথা বের হবার সময় Perineum ছিঁড়ে যায়। (অনেক সময় ডাক্তার আগেই লোকাল এনেস্থেশিয়া দিয়ে Episiotomy করে ফেলেন) আমার ডাক্তার সার্জারী করেননি, যতোটা ছিঁড়ে গেলো সেটা  সেলাই করতে শুরু করলেন। এরমধ্যে তিংতিং একটা ছোট্ট মুখ আমার মুখের কাছে এনে বললো ‘আপনার মেয়ে’! 
যুদ্ধজয়ের গর্ব নিয়ে ডেলিভারি রুম থেকে বেরিয়ে এসে দেখি আমার বর আমার চেয়ে অন্তত একশগুণ বেশি গর্বিত ভঙ্গিতে কন্যা কোলে দাঁড়িয়ে আছে। এত্তোটুকুন মুখটা ওই বড় মুখটার মতো লাগছে অবিকল। আমার তখন মনে  হলো যুদ্ধক্ষেত্রে জীবন বাজি রাখে সৈনিক, কিন্তু যুদ্ধজয়ের কৃতিত্ব নেয় রাজা!!
 আমার মা ফোন করে জিজ্ঞেস করলো তোমার মেয়ে কেমন হলো? তোমার মতো সুন্দর?
-আরে কীযে বলো মা তুমি? আমার মেয়ে পৃথিবীর সবচে সুন্দর মেয়ে।
-আমার মেয়েও তাই ছিলো!
-যাহ। সত্যি আমি এতো সুন্দর ছিলাম? সত্যি করে বলোতো আমাকে কোলে নিয়ে তোমার কী মনে হয়েছিলো?
-আমার মনে হয়েছিলো আশ্চর্য এই বাচ্চাটা আমার পেটের ভিতর ছিলো? এই বিড়ালের বাচ্চাটাকে আমি কীভাবে বড় করবো? নাক দিয়ে বাতাস বের হচ্ছেতো? বুকটা ঠিকমতো ধুকপুক করছে তো? 
-আমার ও তো এইরকম ই মনে হচ্ছে! তুমি দেখি সবজান্তা।
-সবজান্তা না, আমি হচ্ছি ‘মা’।
 আমার মা সারাজীবন চেয়েছে নিজের চেয়ে শতভাগ বিপরীত নিজেরই মেয়ের,আমার বন্ধু হবে। আমি মাকে বলি ‘মা এখন থেকে তুমি আমার বন্ধু। বন্ধুদের মধ্যে খুব ‘স্ট্রং’ একটা কিছু ‘কমন’ থাকতে হয়। তুমিও মা আমিও মা এটা আমাদের কমন ফ্যক্টর’।
বিশ্ববিদ্যালয়ে পড়ার সময় চমক লাগানো কথাবার্তা বলার ঝোঁক ছিলো আমার। নতুন কারো সাথে পরিচয় হলে বলতাম ‘জানেন আমি না জন্মসুত্রে দুই নম্বর? 
-এর মানে কী?
- মানে আমি বাবা মার দ্বিতীয় সন্তান! 
আসলে এই নিয়ে আমার একটু কমপ্লেক্স ছিলো। আমার বড় বোন ছিলো তাই বিশ্বাস করতাম দ্বিতীয় সন্তান ছেলে হলে মা-বাবা আরো খুশি হতো। কৈশোরে ভাবতাম আমার জন্ম তাদের হতাশ করেছে। একটু বড় হবার পর দেখলাম আমাদের সমাজ মেয়েদের প্রতি খুবই নিষ্ঠুর। মেয়েজন্ম নিয়ে আমার দুঃখবোধ ছিলো।
 নিজের বাচ্চাদের কোলে নিয়ে আমি বিশ্বাস করলাম আমাকে প্রথম দেখে আমার মা বাবাও এমনই আনন্দে ভেসেছিলো। প্রায় নাস্তিক আমি ঈশ্বরকে ধন্যবাদ দিলাম আমাকে মেয়ে করে পৃথিবীতে পাঠানোর জন্য, আমার কোল আলো করে দু’টা মেয়ে দেবার জন্য। ওরা আপাদমস্তক আমার উলটো হবে হয়তো। ওরা হয়তো আমাকে হাতাশ করবে, হয়তো আমি  হতাশ করবো ওদের। কিন্তু একদিন ওর যখন মা হবে, আমরা বন্ধু হয়ে যাবো!


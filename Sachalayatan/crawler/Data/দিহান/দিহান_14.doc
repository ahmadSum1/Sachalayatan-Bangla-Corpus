‘আ ম্যাজিকাল জার্নি’ (৩)



অন্তঃস্বত্তা অবস্থায় মনটা খুব দুর্বল হয়ে যায়। প্রাথমিক শরীরখারাপ ভাব একটু সামলে উঠার পর আমি দেখতে পেলাম  চারপাশে অটিস্টিক এবং প্রতিবন্ধি মানুষের সংখ্যা অনেক বেশি। আগে কিন্তু এরা আমার চোখে পড়েনি। আমার গলিতেই চারতলার এক বারান্দায় এক মাকে দেখলাম বুদ্ধি প্রতিবন্ধি ছেলেকে নিয়ে দিশেহারা মুখে বসে থাকেন। অফিস বিল্ডিং এর লিফট ম্যানের কাছে একজন বসে থাকে প্রতিদিন। ট্রাফিক সিগন্যাল এ পড়লে তো হাত নেই, পা নেই, চোখ নেই এমন অনেকে ছুটে আসে টাকা চাইতে। রাস্তার পাশে হিজড়াদের আমার চোখ খুঁজে নিতো। প্রচন্ড ভয়ে মন কুঁকড়ে যেতো। সুদূর শৈশবে বাসার বুয়ার কাছে শোনা গল্প মনে পড়ে যেতো ‘এক মেয়ের সাপের মতো দেখতে বাচ্চা হয়েছে...’।  দিনরাত একটাই চাওয়া ‘একটা সুস্থ বাচ্চা হোক’।
শুক্রানু দিয়ে ডিম্বানু নিষিক্ত হবার পরপর তাকে ইংরেজিতে ফিটাস বলেনা, বলে জাইগোট। বাংলায় অবশ্য ভ্রুন ই একমাত্র শব্দ। জাইগোট অবস্থায় ই সেক্স নির্ধারিত হয়ে যায় সবার আগে, আর তার সব কৃতিত্ব বাবার ক্রোমোজমের। প্রথম মাসেই চুলের রঙ, চোখের রঙ ও নিশ্চিত হয়ে যায়। সুতরাং বাকি সময় ধরে বাচ্চা দেখতে কেমন হবে,মেয়ে নাকি ছেলে হবে, চুল-চোখ-নাক-মুখ কেমন হবে এসব ভেবে বিচলিত হবার কিছু নেই। কিন্তু মন কি বৈজ্ঞানিক যুক্তি মানে? 
মা’র জন্য ভীষণ আকুলতা আর অস্থিরতা তৈরি হয় অন্তঃস্বত্তা অবস্থায়। আমার মা যেহেতু দূরে থাকতো,নিজেকে সামলে নিতে হতো আমার। বেশি ফোন করলে বা খারাপ কিছু বললে দুশ্চিন্তা করবে এই ভেবে কিছু বলতাম না। কিন্তু সারাক্ষন জপতাম মা, মা, মা। আমি রিয়েলাইজ করতে পারলাম পৃথিবীর সব মা হয়তো আদর্শ মা না। অনেক মা সন্তানের জীবনে অমঙ্গল আর অভিশাপ ও ডেকে আনে অনেক সময়। কিন্তু যে ভয়ানক কষ্ট সহ্য করে একটা সন্তান কে আলোর মুখ দেখান একজন মা, পরে যদি তিনি আদর্শ মা’এর ভূমিকায় ব্যর্থ ও হন তবু তাঁকে সম্মান করা উচিত। 
হাজব্যান্ডের কাছে এক্সপেক্টেশন বেড়ে যায় খুব। মেয়েরা তো এমনিতেই চায় তাদের ভালোবাসার মানুষ তাদের ঘিরে থাকুক। অন্তঃস্বত্তা অবস্থায় এই চাওয়া আরো তীব্র হয়। ভালোবাসার জন্য এক ধরনের কাঙ্গালপনা তৈরি হয়। সেক্স লাইফ অনিয়মিত হয়ে যায় তাই মেয়েরা নিরাপত্তাহীন বোধ করে। আমি আর আকর্ষনীয় থাকবোনা এই ভয় তৈরি হয়। (বউ অন্তঃস্বত্তা অবস্থায় হাজব্যান্ডের পরকীয়ার অনেক গল্প চালু আছে!) সেজন্য হাজব্যান্ডদের ভুমিকা খুব খুবই গুরুত্বপুর্ণ। অন্তঃস্বত্তা মেয়েকে শোনাতে হবে তাকে দেখতে কতো সুন্দর লাগছে! তাকে ঘিরে কতো মায়া! অনেক ছবি তুলে রাখা উচিত। চার মাস থেকে বাচ্চা যখন বাড়তে শুরু করে তখন পিঠে ব্যাথা, মেরুদন্ডে ব্যাথা, পাশ ফিরতে কষ্ট এইসব শুরু হয়। যেহেতু আমাদের দেশে প্রফেশনাল ম্যাসাজ নেবার বা থেরাপি নেবার সুযোগ নেই তাই এই কাজ হাজব্যান্ডদের করা উচিত। আমাদের মেয়েদের তো শরীর নিয়ে হেজিটেশেনের সীমা নেই। অস্বস্তি বোধ করলে ডাক্তার কে পর্যন্ত বলা যায়না। বাংলা ভাষার কিছু সীমাবদ্ধতা আছে এখানে। আমি একবার ডাক্তারকে বললাম ‘ভ্যাজাইনাল ইরিটেশন হচ্ছে’, উনি অয়েন্টমেন্ট দিয়ে দিলেন। একই ডাক্তারে কাছে গ্রাম থেকে আসা আরেকজন মেয়ে তার এই সমস্যার কথা বলতে গিয়ে মরমে মরে গেলো। বেচারি বলতে পারেনি। আমি পরে তার সাথে কথা বলে ডাক্তারের দেয়া ঔষধটা ব্যবহার করতে বললাম।
পরিবারের মানুষেরা একটা কমন ভুল করেন প্রেগন্যান্সির সময়। খেতে না চাইলে বা ঔষধ খেতে আপত্তি করলে বলেন ‘তোমার নিজের জন্য না বাচ্চার জন্য...’। এটা খুব কমপ্লেক্স একটা সাইকোলজিকাল অবস্থা। আমার নাড়ি ছিঁড়ে পৃথিবীর আলোয় আসবে যে সে তো আমার সবচে প্রিয়, কিন্তু তার জন্য আমি মূল্যহীন? আদর যত্নের বহর বাচ্চার জন্য,আমি কেউ না ? অন্তঃস্বত্তা মেয়েকে জানান বাচ্চার জন্য তুমি গুরুত্বপুর্ণ না, তোমার জন্যই তুমি...বাচ্চার জন্য কাঁথা বানানোর পাশাপাশি অন্তঃস্বত্তা মেয়েটাকে ও উপহার দিন। ভালো বই, সিনেমা-গানের সিডি-ভিসিডি,স্ট্রেচ মার্কস এর ঔষধ, চকলেট, আরমদায়ক আবার ফ্যাশনেবল পোশাক এই সব হতে পারে উপহার। । তাকে দাওয়াত করে খাওয়ানো বা বেড়াতে নিয়ে যাওয়া উচিত। সবসময় একটা মেসেজ দিতে হবে ‘তুমি ভীষণ স্পেশাল!’
অন্তঃস্বত্তা মেয়েদের সাথে বাচ্চা নিয়ে গল্প করা উচিত। অবশ্যই সুন্দর গল্প। কার কতো ঘন্টা ধরে লেবার পেইন হলো, কে পা পিছলে পড়ে পেটে বাচ্চা মরে গেছে এইসব ভুলেও উচ্চারন করা যাবেনা। কিছুতেই তাকে ভয় দেখানো যাবেনা। প্রথমদিকে কিছুদিন আমার চুল উঠছিলো স্বাভাবিকের চেয়ে বেশি। এক খালাম্মাকে বললাম কোনো সমাধান বাতলে দিবেন সেই আশায়। উনি বললেন ‘আর চুল, সব পড়ে যাবে’। পরদিন আমি দেখলাম বালিশ কালো হয়ে আছে। বালিশের কাভার ধরে দেখি গোছায় গোছায় চুল। আমি চিৎকার করে উঠলাম, আমার বর ডাকতে লাগলো ‘দিহান, কি হয়েছে? কি স্বপ্ন দেখেছো? ভয়ের স্বপ্ন?’ খালাম্মার ঐ কথাটা এমন বাজে স্বপ্ন হয়ে হাজির হয়েছিলো...
তবে এটাও সত্যি মানুষের মমতা অনুভব করতে পেরেছিলাম প্রথম। আমার পাঁচতলার ফ্ল্যাটে একসাথে উঠতে পারতামনা, তিনতলায় এসে সিঁড়িতেই বসে থাকতাম কিছুক্ষন। কদিন বাদে আমি তিনতলা পৌঁছানোর আগেই বাদিকের ফ্ল্যাটের দরজা খুলে দিলেন এক মহিলা। বললেন ‘আসো একটু বসে জিরিয়ে নাও’। আহ মনটা যেনো ভরে গেলো  এই কথায়। আরো দুমাস ওই ফ্ল্যাটে ছিলাম, প্রতিদিন উনার দরজা খুলে দিতেন। একদিন আচার দিলেন আরেকজন প্রতিবেশি। কোটি কোটি মানুষের দেশ বাংলাদেশ, তবু কারো বাচ্চা হবে শুনলে আমরা খুশি হই!
প্রেগন্যান্সির তিনমাস পেরুলে ভ্রুনের দৈর্ঘ্য হয় ২-৩ ইঞ্চি। আর ওজন ১৫-২০গ্রাম।   নার্ভাস সিস্টেম, ব্রেন আর অন্য সব প্রত্যঙ্গ তৈরি প্রায় শেষ। তার হৃৎপিন্ড ধুকপুক শুরু করে দেয়,ডপলার দিয়ে হার্টবিট শোনা যায় । চোখ তৈরি হয় আর হাত পা ও নিজস্ব আকৃতি নিয়ে নেয়। চার মাস শেষে নড়াচড়া বোঝা যায়। বাবুটা তখন তার ছোট্ট মুখ খুলতে লাগাতে পারে,আঙ্গুল চুষতে পারে! তার সমস্ত শরীর লোমে ঢাকা, মনুষ্য আকৃতি পেয়েছে অবশ্য।  আলট্রাসনোগ্রাফি করালে ছেলে নাকি মেয়ে জানা যাবে।
পেট বড় হতে শুরু করে তখন থেকে। আমাদের দেশে আলাদা প্রেগন্যান্সি আউটফিট নেই তাই ঢিলাঢালা কাপড় পরতে হবে। পেটে চাপ পড়ে এমন কাপড় অ্যাভয়েড করা উচিত।  বাচ্চার চাহিদা বাড়ে তাই ক্ষুধা বেড়ে যায়। তবে বড় ‘মিল’ না খাওয়া ভালো, একঘন্টা পরপর অল্প অল্প করে খেলে নিজে বেশি মোটা হবার সম্ভাবনা কমে যায়। একসাথে বেশিক্ষন বসে থাকা যাবেনা, ঘন্টাখানেক পরপর দশ মিনিট করে হেঁটে নিতে হবে। 
পাঁচমাস হয়ে গেলে ছোট্টমনির কান একদম তৈরি হয়ে যায়, সে তখন শুনতে পায়! আর মজার ব্যাপার হলো মেয়েদের হাই-ফ্রিকোয়েন্সি গলার স্বর থেকে ছেলেদের নীচু ফ্রিকোয়েন্সির স্বর বাচ্চারা ভালো শুনতে পায়! অতএব বাবারা, গল্প শুরু করুন আপনাদের আত্নজ-আত্নজার সাথে। আমার বর একজন বাঁশুরিয়া (তার সঙ্গে এতোদিন টিকে যাবার এটা একটা অন্যতম কারন!)। সে তখন প্রতিদিন সন্ধ্যায় বাঁশিতে বাজাতো ‘হৃদয় শশী হৃদিগগণে উদিল মঙ্গল লগনে...’। আমাদের বড় মেয়ে দুইমাস বয়স থেকে এই গানটা শুনলে চুপচাপ হয়ে যায়!
সন্ধ্যার আধো আলো আধো অন্ধকারে বারান্দায় বসে বাঁশি শুনতে শুনতে আচমকা বাচ্চার একটা ছোট্ট ডাইভ অনুভব করে আমার ও মনে হতো- 
‘ডুবিল কোথা দুখ সুখ রে, অপার ও শান্তির সায়রে
বাহিরে অন্দরে জাগেরে শুধুই সুধা পূর্ণিমা।
চিত্ত মাঝে কোন যন্ত্রে, কী গান মধুময় মন্ত্রে
বাজেরে অপূর্ব তন্ত্রে, প্রেমর কোথা পরিসীমা............’

দিহান


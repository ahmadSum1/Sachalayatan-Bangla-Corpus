আর্টিস্ট



মদিনা ট্রাভেলস এর অফিসের এক কোনায় জবুথবু হয়ে বসে থাকা লোকটাকে নিয়ে ট্রাভেলসের ম্যানেজার আকরাম খুব ঝমেলায় পড়েছে। সপ্তাহে দুইবার করে লোকটা আসছে আর সারাদিন বসে থাকছে। এইভাবে চোখের সামনে মূর্তিমান ঝামেলা ঘুরঘুর করলে কাজে মন বসেনা। লোকটার নাম জামশেদ, বছর পঁয়তিরিশ বয়স। জামশেদ কথা বলার চেষ্টা করলে আকরাম কাজে ব্যস্ত হয়ে যায়, নয়তো ফোনে কথা বলা শুরু করে, নয়তো উঠে বাইরে চলে যায়। তারপরও এই লোক নিয়মিত আসছে, সারাদিন বসে থাকছে। এই ঝামেলার আজকেই একটা সুরাহা করবো ভেবে আকরাম  জামশেদকে ডাক দেয়।
-হু বলেন আপ্নে কি ঠিক করলেন?
-আপ্নে আমার ট্যাকা ফেরত দেন। 
-ক্যান কুয়েত যাবেন না?
-আপ্নেরে ট্যাকা দিয়া রাখছি আইজ চাইরমাস, আর কুনদিন যামু? আপ্নে আমারে ঘুরাইতেছেন হুদাই। ভাই আমার ভিসা লাগব না, আপ্নে ট্যাকা ফিরত দেন।
-ভিসা তো আছে আমার হাতে। আপ্নের পরিবাররে পাঠায়ে দেন, বাসাবাড়ির কাজ করতে। ট্যাকা ফেরত দেন বললেই কি দেয়া যায় নাকি? আপ্নের বেতনের চে আপ্নের বউ বেশি বেতন পাবে।
-নাহ পরিবাররে পাঠাইতে পারুমনা, বাল-বাচ্চা আছে ঘরে। আমার ট্যাকা দেন।
এই পর্যায়ে আকরামের অসহ্য লাগে। কি মিয়া ট্যাকা দেন ট্যাকা দেন লাগাইছেন? যান ঐখানে যায়া বসেন, এয়ারলাইনের ম্যাডাম আসতেছে আমি উনার সাথে কথা সাইরা নেই। সে সময় মদিনা ট্রাভেলসের দরজা ঠেলে ভেতরে ঢুকে নুসরাত। জামশেদ আগেও এই মহিলাকে দেখেছে, বাপরে কতো বড় অফিসার! 
 নুসরাত ঢুকতে ঢুকতে বলে কেমন আছেন আকরাম ভাই? বাইরে যা গরম...
- আপনি কোট-ফোট পরে আছেন গরম তো লাগবেই বলতে বলতে পা থেকে মাথা পর্যন্ত দেখে নেয় নুসরাতকে। 
-কি করবো বলেন, ইউনিফর্ম তো পরাই লাগে। মনে মনে বলে কোট-ফোট পরে আছি তাতেই তুই যেভাবে তাকাচ্ছিসরে শিয়ালের বাচ্চা শুধু শার্ট পরে এলে কি করতি আল্লাই জানে। মুখে বলে আকরাম ভাই আমার প্যাসেঞ্জার আপনি অন্যদের দিয়ে দিচ্ছেন কেনো?
-আপনাকে তো দিতেই চাই কিন্তু অন্য এয়ারলাইনে রেট কম পেলাম ।
- আপনি আমাকে গ্রুপ দেন, আমি সবচে বেশি ডিসকাউন্ট দেবো।
-কতোজন হলে গ্রুপ হবে?
-অন্তত পনেরোজন।
-পনেরোজন কই পাবো? পাঁচজন করেন, আমি গ্রুপ দেবো। 
-নাহ অন্তত দশ না হলে গ্রুপ হবেনা আর আমি স্পেশাল ফেয়ার নিতে পারবোনা। আপনার হাতে ভিসা আছে আমি জানি।
-একটা গ্রুপ আছে সত্যি। নয়জন ঠিক করেছি, একজন পাওয়া যাচ্ছেনা। পেলে আপনাকে দেবো।
- ভিসা কেনার লোক পাচ্ছেন না? বলেন কি? কী ভিসা?
-হাউজ ওয়ার্কার মহিলা। আর বইলেন না, ভিসা দেন ভিসা দেন বলে সবাই জ্বালায়ে মারে। কিন্তু হাউজ ওয়ার্কার মেয়ে পাচ্ছিনা আমি। এই দেখেন ঐ লোকটা আমার জান পানি করে দিচ্ছে ভিসার জন্য। কিন্তু বউরে পাঠাবে না।
-আহা আমাদের দেশে এটাই তো স্বাভাবিক। আচ্ছা আকরাম ভাই গ্রুপটা ম্যানেজ হলে আমাকে জানাবেন। 
-জানাবো ম্যাডাম জানানো। আপনাকে এতো প্যাসেঞ্জার দেই আপনিতো আমাকে কিছু দেননা বলে কুৎসিত একটা হাসি দেয়। 
নুসরাত ব্লেজারটা টেনে নিয়ে বলে ‘কিছু দেইনা বলতে পারলেন আপনি? আপনাদের এইবার লন্ডন পাঠাবো আকরাম ভাই’।  আকরাম সেইরকম পিচ্ছল হাসি দিয়ে বলে সেটাতো আপনার কোম্পানি দেবে, আপনি কী দেবেন।
নুসরাত বলে ছোটবোন বড়ভাইকে আর কী দিতে পারে বলেন?
আকরাম মনে মনে বলে মাগী কাজের কথায় এলে ভাই, ভাইয়া বলে গলে পড়ে যায়। খালি প্যাসেঞ্জার দাও, প্যাসেঞ্জার দাও কিন্তু বাইরে কোথাও বসতে বললে বা কোনো ইঙ্গিত দিলে শুধু পিছলে যায়। 
মদিনা ট্রাভেলস থেকে বেরিয়ে নুসরাতের হালকা লাগে। ঐ আকরাম কীটটার সামনে বসে থাকা একটা শাস্তির মতো। নীচে নেমে দেখে ট্রাভেলসের কোনায় বসে থাকা লোকটা সিঁড়ির গোড়ায় দাঁড়িয়ে আছে। নুসরাত একটু হাসে। এগিয়ে যায় লোকটার দিকে।
-ভাই আপনি কতো টাকা দিয়েছেন?
-আপা, সাড়ে চাইরলাখ।
-ইশ! এখন কী বলে আপনাকে?
-আপা আমার নামে ভিসা আনছে কিন্তুক পরে চাইরলাখ আশি হাজার ট্যাকায় আরেকজনের কাছে বেইচ্চা দিছে। অখন আমার ট্যাকাও দেয়না, কয় আমার বউরে বলে বিদেশে পাঠায় দিতাম।
-আপনি এতোগুলো টাকা দিয়ে দিয়েছেন এরা লোক ভালোনা, টাকা ফেরত দেবেনা। দুইবছরের জন্য আপনার বউকে পাঠিয়ে দেননা? কি ভাই আমি চাকরি করছি না? 
-আপা বাচ্চারা ছোট বুঝছেন...আমার মায় ও রাজি হইবোনা।
-আমার ও ঘরে ছোট বাচ্চা আছে। শোনেন এতোগুলো টাকা এরা যদি ফেরত না দেয় আপনার তো বিপদ হবে। আপনি ভেবে দেখেন।
এয়ারলাইনের ম্যাডামের কথা  জামশেদ তার বউ কোহিনুরের সাথে আলাপ করে। কোহিনুর প্রথমে হাসে ‘আমি বিদেশ যামু চাকরি করতে?’ পরে তার খুব লজ্জা লাগে আর গর্ব হয়। বাসাবাড়ির কাজ, ধোয়ামুছা, ঘরদোর পরিস্কার করার কাজতো সে পারবে। আর ওখানে কাজ এতো কঠিণ না, মেশিন আছে সব কিছু করার জন্য!
 জামশেদের মা যায় রেগে। যতোটা না নাতি-নাতনির দুঃখে তারচেয়ে বেশি ছেলের মেরুদন্ডহীনতায়, তারচেয়েও বেশি ছেলের বউয়ের সৌভাগ্যে। তার ছেলেটা একটা কী? ব্যাটা মানুষ এমন হয়? বাইরে মুখ দেখাবে কী করে? নিজে বাচ্চা পালে আর বউ বিদেশে চাকরি করে এমন আজব ঘটনা সাতজন্মে কেউ শুনেছে কোনদিন! আর হারামজাদী বউটা বাপের বাড়ি থেকে একপয়সা আনেনাই, ভিটা বিক্রি করে বিদেশ যাবার টাকা যোগাড় করলো ছেলে আর সেই হারামজাদী বিদেশ গিয়ে চাকরি করবে? 
বাচ্চারা নেচে উঠে। মা থাকবেনা এটা তারা বুঝেনা। তারা বুঝে মা বিদেশ থেকে নানানরকম খেলনা পাঠাবে,তারা পেটভরে খেতে পারবে,ইশকুলে তাদের মর্যাদা কতো বেড়ে যাবে।
দুসপ্তাহ পরে নুসরাত আবার মদিনা টাভেলসে গেলে জামশেদ, কোহিনুর আর তাদের তিনবছর বয়সী ছেলের সাথে দেখা হয়ে যায়। নুসরাত দেখে কোহিনুর মায়ামায়া চেহারার গ্রামের মেয়ে। বয়স নুসরাতের সমান বা হয়তো কম ই হবে।
 নুসরাত জিজ্ঞেস করে আপনার কি এই একটা বাচ্চা?
-না আপা আমার বড় দুইটা মাইয়া আছে, বাড়িত রাইখা আসছি।
-কি নাম আপনার মেয়েদের?
-মৌসুমী আর শাবনুর ।
 -বাপরে সব দেখি নায়িকাদের নাম। আপনার মেয়েরা কি নায়িকাদের মতো সুন্দর নাকি? নুসরাত ছোট ছেলেটার দিকে তাকিয়ে জিজ্ঞেস করে ‘আর তোমার নাম কি’?
-শাকিব।
- ‘শাকিব খান’? 
-নাক টেনে বাচ্চাটা বলে ‘না শাকিব আল হাসান’।
-বাব্বাহ। 
নুসরাতের খুব ভালো লাগে। আমাদের দেশে অনেক পরিবর্তন আসছে। ভাবা যায় গ্রামের একটা মেয়ে বিদেশে কাজ করতে যাচ্ছে। তার স্বামী অমত করছেনা। একটু গর্ববোধ করে সে। সেদিন অমন করে বোঝানোতে কাজ হয়েছে হয়তো।
পরের সপ্তাহে নুসরাত খুব ব্যস্ত হয়ে পড়ে। সেলস রিপোর্ট,কম্পিটিটর অ্যানালাইসিস, মার্কেটিং স্ট্রাটেজি দুনিয়ার হাবিজাবি রেডি করে। সবচে বেশি প্যাসেঞ্জার দেয়া পাঁচটা ট্রাভেল এজেন্সির মালিক আর ম্যানেজারদের লন্ডনে ফান ট্রিপে পাঠানোর জন্য অনুরোধ জানিয়ে লেটার লিখে কান্ট্রি ম্যানেজারকে। মদিনা ট্রাভেলস এই পাঁচজনের একজন। নুসরাতের হঠাৎ’ মনে পড়ে মদিনা ট্রাভেলসের গ্রুপটার কথা। সে রিজার্ভেশনে ফোন করে গ্রুপের সব ডকুমেন্ট চায়। গ্রুপভিসায় ভেজাল হয়, দেখা যায় একজন দুজনকে এদিক সেদিক করে দেয় রিক্রুটিং এজেন্টরা। ভিসা করলো একজনের নামে তো বেশি টাকা পেয়ে বেঁচে দিলো আরেকজনের কাছে। নুসরাত এইজন্য সব ফাইল করে রাখে।  মদিনা ট্রাভেলস এর  কাগজগুলোতে চোখ বুলাতে বুলাতে সে আর কাগজগুলোর অর্থ বুঝে উঠতে পারেনা । তার ভেতরে শুরু হয় অস্থিরতা।
নুসরাত ফোন করে আকরামকে। আকরাম ভাই আপনি দশজন মেয়ের যে গ্রুপটা দিলেন তারা ঐখানে কী কাজ করবে? আপনি বললনে হাউজ ওয়ার্কার, আমি দেখছি এদের আর্টিস্ট হিসেবে রিক্রুট করেছে একটা ক্লাব! এর মানে কী? আপনি আমাকে বুঝিয়ে বলেন তো বিষয়টা কী?
- ম্যাডাম বুঝিয়ে বলার কি আছে। ঐখানে ক্লাবে নাচগান করবে।
-এরা নাচগান করবে কি, এরা এসব কিছু জানে? এরা আসলে সেক্স ওয়ার্কার?
-আপনি এতো কিছু জেনে কি করবেন? আপনার প্যাসেঞ্জার দরকার, আমি প্যাসেঞ্জার দিয়েছি। এখন বলেন আপনি আমাকে কী দিচ্ছেন?
নুসরাতের মাথা ঘুরে উঠে। চোখের সামনে ভেসে উঠে কোহিনুর,জামশেদ আর শাকিবের চেহারা। নুসরাত হঠাৎ’ বুঝতে পারে নিজের অজান্তে কতোবড় অন্যায় সে করেছে। সে নিজেই না জামশেদ কে বুঝিয়ে রাজি করেয়েছিলো?! সে না ভেবেছিলো দেশ কতো বদলে গেছে?!


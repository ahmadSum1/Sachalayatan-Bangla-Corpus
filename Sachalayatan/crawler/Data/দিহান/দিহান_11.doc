‘আ ম্যাজিকাল জার্নি’ (৬)  



বাংলাদেশের প্রায় সব অঞ্চলে ‘সাদ’ (অথবা কাছাকাছি উচ্চারন) নামে একটা অনুষ্ঠানের চল আছে। প্রেগন্যান্সির সাত মাসে পড়লে অথবা সাত মাস পূর্ন হলে এটা করা হয়। হবু মাকে মজার মজার খাবার খাওয়ানো, উপহার দেয়া,নবজাতকের যত্নআত্নি বিষয়ে পরামর্শ দেয়া ইত্যাদি মিলিয়ে ঘরোয়া সুন্দর একটা অনুষ্ঠান।(আমাদের চিরায়ত রীতিনীতি, আচার অনুষ্ঠানগুলো মেয়েদের গুরুত্ব দেয়, সম্মান দেয়। মোল্লারা ধর্মের নামে আজব কিছু জিনিস আমদানি করে সমাজে মেয়েদের অবস্থান নড়বড়ে করে দিয়েছে...)
যদিও আমার আত্নীয় পরিজন কেউ আশেপাশে  ছিলোনা তবু আমার বাসায় ও এমন এক অনুষ্ঠান করলাম। বন্ধু, সহকর্মী অনেকে এলো, খুব সুন্দর সময় কাটলো। যথারীতি আবিবাহিতরা এবং বাচ্চাকাচ্চা নেই এমন কাপলরা বুদ্ধি-পরামর্শ বেশি দিলো! তবে খুব কাজের টিপস পেলাম আমার প্রতিবেশি আন্টির কাছে। ব্রেস্টফিডিং এর জন্য নিপল লিফট আপ করার কথা বললেন উনি। শিশুর জন্মের পরপর দুধ খাওয়াতে গেলে বেশিরভাগ মা’ই অস্বস্তি বোধ করেন। নিপল সাক করার উপযুক্ত না থাকায় বাচ্চার ও অসুবিধা হয়। প্রেগন্যান্সির শেষের দু-এক মাস ম্যাসাজ করে নিপল লিফট আপ করলে ব্রেস্টফিডিং সহজ হয়ে যায়।
আমি যখন সাতমাসের অন্তঃস্বত্তা তখন দুটা সমস্যা সহ্যের বাইরে চলে যাচ্ছিল প্রায়। এক- প্রচন্ড গরম লাগা। অনেকটা হটফ্ল্যাশের মতো। মুখে গলায় পানি ছিটালে আরাম লাগতো। পানি খেলেও ভালো লাগতো। কিন্তু পানি খাওয়ার আরেক ঝামেলা,ঘনঘন বাথরুম পায়। এই ‘ঘনঘন’ যে কতোটা ‘ঘনঘন’ তা শুধু অ্যাডভান্সড স্টেজের প্রেগন্যান্ট মেয়েরা বোঝে!
দুই- নিঃশ্বাস নিতে কষ্ট শুরু হলো। পা যেনো শরীরের ভার নিতে পারছেনা। আমার পাঁচ ফুট দুই ইঞ্চি শরীর, বাচ্চা পেটের পুরোটা দখল করে ফেললো।আমি দেখলাম তার নড়াচড়া কমে এসেছে। সাতমাসে একটা বাচ্চা সম্পুর্ণ মানুষ হয়ে যায়। তার সব অঙ্গ তৈরি;এরপরের সময়ে চামড়ার নিচে ফ্যাট জমা হয়।  বাচ্চা বড় হয় খুবই দ্রুত।  বেচারার নিজের ও কষ্ট হয়। নিজের ঘর যদি এমন হয় যে দাঁড়াতে গেলেই মাথায় ছাদ ঠেকে যায়, হাত বাড়ালে দেয়ালে লেগে যায় তাহলে আমাদের কেমন লাগবে?
একদিন হঠাৎ মনে হলো আর তো বেশি সময় নেই অথচ ঘরদোর জীবানুতে কিলবিল করছে। শুরু করলাম পরিচ্ছন্নতা অভিযান। । সারাদিন কাজ করলাম। শাওয়ার নিয়ে অনেক ক্লান্ত হয়ে শুয়ে মনে পড়লো আরে বাচ্চাতো অনেকক্ষন নড়ছেনা। কাজের ঘোরে খেয়াল করিনি আমি। দুই ঘন্টা, তিন ঘন্টা কেটে গেলো, সে নড়ছেইনা...ডাক্তার ডাকলাম,  হার্টবিট পেলোনা  ঠিকমতো। তক্ষুনি ছুটলাম হাসপাতালে। আলট্রাসনোগ্রাফি করে দেখা গেলো সে পাশ ফিরে আরামে ঘুমাচ্ছে! ডাক্তার আমাকে ধমক লাগালেন ‘এতো কাজ করা একদম ঠিক হয়নি’। বাচ্চাগুলো এই কান্ড করে। মা যখন কাজকর্ম করে তারা ঘুমায়। আর রাতে মা ঘুমালে তারা  শুরু করে খেলা। এজন্যই বেশিরভাগ নবজাতক রাতে জেগে থেকে জ্বালায়... 
 আমার ঘুমের সমস্যা ও শুরু হলো এই সময়। রাত দশটা বাজলে চোখ বুজে আসতো ঘুমে। ঘন্টাদুয়েক ঘুমানোর পর ঘুম ভেঙ্গে যেতো। তারপর জেগে থাকা, কোনোদিন দুইটা তিনটা পর্যন্ত, কখনো সারারাত। গান গাইতাম,গান শুনতাম,বই-ম্যাগাজিন পড়তাম, বাচ্চার সাথে গল্প করতাম, অনেক পরিকল্পনা করতাম। তবু সময় কাটতে চাইতোনা। কতো লম্বা একেকটা রাত...একটা ছড়াগান গাইতাম বেশি- ‘চাঁদের পানে চেয়ে চেয়ে রাত কেটেছে কতো,তাইতো সোনা চাঁদের কণা পেয়েছি মনের মতো’।  আরেকটা গান অন্তঃস্বত্তা মায়েদের জন্য খুব অ্যপ্রপ্রিয়েট মনে হতো ‘যার লাগি ফিরি একা একা, আঁখি পিপাসিত নাহি দেখা...!’  
আমি মোটামোটি গোছানো মানুষ। কিন্তু শরীর ভারী হবার পরে কলম, কার্ড, ডায়রী সবকিছুর হাত পা গজিয়ে গেলো। সব পড়ে যেতো! আশপাশের লোকজন, অফিসের কলিগরা কুড়িয়ে দিতো! বারবার সবাই আমার জন্য এটা সেটা কুড়াচ্ছে, অস্বস্তি লাগতো। কলম টলম পড়লে আমি বলতাম থাক আরেকটা নিয়ে নিচ্ছি। একদিন বেশ কটা পাঁচশ টাকার নোট পড়ে গেলো। অবাক কান্ড, আমার শয়তান কলিগরা কেউ আর তুলে দিতে আসেনা। বলে কি ‘থাক, আরো তো আছে ব্যাগ থেকে নিয়ে নেন’!! 
একদিন অফিস থেকে ফিরে দেখলাম আমি অনেক মোটা হয়ে গেছি। সন্ধ্যায় কিছুক্ষন শুয়ে থেকে বিছানা থেকে নামার সময় দেখলাম পায়ের চামড়ার নীচে পানি এদিক থেকে সেদিন যাচ্ছে! কি আশ্চর্য-হাতে আঙ্গুল দিলে আঙ্গুল দেবে গেলো। যদিও আমি অফিসে সবসময় একটা টুলের উপর পা তুলে রাখতাম তবু রক্তশুন্যতার জন্য পানি এসেছিলো । রাতে শুরু হলো চুলকানি। পানি জমে থইথই করছে, এরমধ্যে চুলকালে কেমন লাগে? চুলকানি থেকে মুক্তির একটাই পথ, ভুলে যাওয়া। আমাকে ভুলানোর জন্য আমার বর হাসির সিনেমা চালাতে লাগলো একে একে। জিম ক্যারি, জ্যাকি চ্যান, গোবিন্দ কেউ বাদ গেলোনা। হাসি তো দুরের কথা আমি মনে মনে সবাইকে গালি দিলাম। ভাগ্যিস দুদিন পরে চুলকানি ঠিক হয়ে গেলো নাহলে গালাগালি আর মনে মনে থাকতোনা, প্রকাশ্য হয়ে যেতো!
সাতমাসের পরে  সোফায় বা নরম গদিওয়ালা কিছুতে বসতে পারতাম না আর। শুতাম হাঁটুর নীচে বালিশ দিয়ে। সারাদিন আহ,উহ যে কতো হাজারবার করতাম...অন্তঃস্বত্তা অবস্থায় আরো দুটা অসুবিধার মুখোমুখি হয়েছি। দাঁতের মাড়িতে রক্ত পড়া আর পায়ের মাসলে টান। মাসলে টান পড়লে ফুটবলারদের কথা মনে পড়তো! বেচারাগুলো কতো কষ্টে মাঠে দাঁত-মুখ খিচিয়ে পড়ে থাকে এখন তো বুঝলাম! প্রেগন্যান্সির সব অসুবিধা সহ্য করার নিজস্ব একটা ম্যাকানিজম আবিষ্কার করেছিলাম আমি। নিজেকে বলতাম ‘দিহান তোমাকে লেবার পেইন সইতে হবে, এইসব কষ্ট তো মামুলি...’। বড় ঝামেলার কথা ভাবলে ছোটখাটো ঝামেলা বেশ সহজে মোকাবেলা করা যায়।
আরো একটা তথ্য আমাকে অনেক শক্ত করে দিয়েছিলো। লেবার মা’র জন্য যেমন কষ্টকর, বাচ্চার জন্যও। ইশ আমি একটা বড় মানুষ, আমি সব কষ্ট সহ্য করতে পারি। কিন্তু এইটুকু একটা প্রাণ, সে কীভাবে পারবে? আমি শুরু করলাম ওকে বোঝানোর নাম করে নিজেকে বোঝানো। গুটলুমনি, তুমি একটুও ভয় পেয়োনা...একদিন তোমার বেলুন-ঘরটা হঠাৎ’ চুপসে যাবে। তুমি যে অ্যামনিওটিক ফ্লুইডে সাঁতরে বেড়াও তা বের হয়ে গেলে তোমার চারপাশ শুকনো খটখটে হয়ে যাবে। তুমি ঘাবড়ে যাবেনা, একটু একটু করে নীচের দিকে নামতে শুরু করবে ওকে? তোমার ছোট্ট মাথাটা যখন বার্থ ক্যানেলের ভিতর ঢুকবে নিঃশ্বাস নিতে তোমার খুব কষ্ট হবে, কিন্তু একটু পরেই ডাক্তার তোমাকে বের করে নিয়ে যাবে। তুমি অবশ্যই গলা ফাটিয়ে কাঁদবে, নয়তো ডাক্তার তোমাকে মার লাগিয়ে দেবে! 
তারপর তুমি মা’কে দেখতে পাবে! মাকে দেখেই তুমি বাবাকে দেখতে যাবে! কী দারুণ হবে তাইনা সোনাপাখি? আমারা মানুষ হিসেবে কেমন সেটা তুমি বড় হলে জানবে, বুঝবে। কিন্তু একটা কথা জেনো-শুধুমাত্র তোমার জন্য এই দুটা মানুষ পৃথিবীর সবচে সেরা মানুষ হবার প্রতিজ্ঞা করেছে।


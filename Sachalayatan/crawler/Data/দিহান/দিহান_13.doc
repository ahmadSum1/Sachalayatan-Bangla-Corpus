‘আ ম্যাজিকাল জার্নি’ (৪)



প্রেগন্যান্সির প্রথম পাঁচমাস পর্যন্ত পাঁচতলায় ছিলাম। অফিস থেকে এসে বেহুশের মতো শুয়ে থাকতাম। বর আসতো আমার আরো ঘন্টা দুয়েক পরে। একদিন ফোন করলো -দিহান, একটা পাখি আনবো?
-কি পাখি?
-ঈগল পাখি।
-ঈগল আমরা কোথায় রাখবো? আচ্ছা নিয়ে আসো।
বর ফিরলো। আমি বললাম ‘পাখি কই’?
-আরে পাখি নাতো, আমি একটা শীতল পাটি কিনবো কিনা সেটা জিজ্ঞেস করেছিলাম। তুমি ভেবেছো পাখি?
-আমি ভেবেছি ঈগল পাখি!!
-কী পাগল! ঈগল পাখি কই পাবো? 
আমার এমন দুঃখ লাগলো। মনে হলো যেনো ঈগল না এনে আমার প্রতি একটা অবিচার করেছে! অন্তঃস্বত্তা হলে মেয়েরা নিজেরা বাচ্চা হয়ে যায় প্রথমে। একবার মার্চ মাসে আমার খুব ইচ্ছা হলো লটকন খাবো! লটকন কমন ফল না, আবার সারাবছর পাওয়া ও যায়না। আমার বর বললো বিশ্বসংসার তন্নতন্ন করেও এই বস্তু এখন পাওয়া যাবেনা দিহান। আমার মনে হলো সামান্য লটকন তাও আমাকে কেউ দিচ্ছেনা! আমার এক বন্ধু প্রেগন্যান্ট অবস্থায় একটা গান শুনে খুব অবাক হয়ে গেলো। ও আমাকে বললো গানের কথাগুলো কেমন আশ্চর্য রকম। এটা কেমন গান ‘ও উট পাখির লেজ...’। গানটা শুনে আমি উদ্ধার করলাম ‘ও ফুটপাতের মেয়ে’। (মৌসুমী ভৌমিকের গান)
অবশ্য শ্রমজীবি, গ্রামের মেয়েদের বাস্তবতা আলাদা। আমার বুয়া একদিন বলে ‘ধান মাড়াই করার সময় ব্যাথা উঠলো, আমি তাড়াতাড়ি করে ভাত বসালাম’। 
-ব্যাথা উঠলো আর আপনি ভাত বসালেন এর মানে কি?
-ওমা, আমিতো আর ৮-১০ ঘন্টা অন্তত উঠতে পারবোনা। জামাই, পোলা এরা খাবে কি?
 এরা হচ্ছে বাংলাদেশের মেয়ে! এরা আজরাইল কে বসিয়ে রেখে স্বামী-সন্তানের খাবারের বদোবস্ত করে!
একদিন অফিসে গিয়ে দেখি এগারোটা বাজতেই সবাই লাঞ্চ করে নিচ্ছে। ঘটনা কি? ঘটনা হলো সেদিন ছিলো সুর্যগ্রহণ! গ্রহণের সময়ে কিছু খেলে বিরাট বিপদ হয় এরকম বিশ্বাস চালু আছে আমাদের দেশে। অনেকের জন্মকালীন ঠোঁট কাটা থাকে। প্রচলিত বিশ্বাস বলে অন্তঃস্বত্তা মা কাটাকাটির কোনো কাজ হয়তো করেছে গ্রহণের সময়। (ইংরেজিতে একে বলে ‘cleft lip ’ বা cleft palate। cleft মানে দুটা জিনিসের মধ্যে গ্যাপ বা ফাটল। ফাটল বা গর্ত উপরের ঠোঁটে অথবা তালুতে হতে পারে। আবার কখনো কখনো দুজায়গাতেই একসাথে ও হতে পারে। এটা পৃথিবীব্যাপী কমন সমস্যা, প্রতি একহাজার শিশুর মধ্যে ১/২ জনের এমন জন্মগত ত্রুটি থাকে। সাধারনত  মুখ আর নাক তৈরি হয় প্রেগন্যান্সির প্রথম ৬-১২ সপ্তাহের ভেতর। কোনো কোনো ভ্রুনের ক্ষেত্রে ঠোঁট আর তালু একসাথে বৃদ্ধি পায়না। ঠোঁট আর তালু আলাদা ডেভেলপ করলে ফাটল, গর্ত বা গ্যাপ থাকার সম্ভাবনা থেকে যায়। এই সমস্যার কারন অজানা। জেনেটিক,ভিটামিনের অভাব, ঔষধের সাইড এফেক্ট এইসবই সম্ভাব্য কারন। কারনটা নিশ্চিতভাবে জানা নেই তবে তার জন্য গ্রহণ কোনোভাবেই দায়ী না!)
কোনদিন এইসব কুসংস্কার বিশ্বাস করিনি আমি, সবাইকে নিয়ে হাসাহাসি করলাম অনেক। একে তাকে ফোন করলাম এবং ভয়াবহ বিরক্ত হলাম। বাংলাদেশে সবাই এই কুসংস্কার মানে! আমার ডাক্তার বন্ধুরা পর্যন্ত বললো পাঁচ ঘন্টা না খেয়ে থাকতে পারবিনা? না পারবোনা। একপ্রকার জেদের বশে খেয়ে নিলাম। কিন্তু প্রেগন্যন্সির পরের কটা মাস খুব দুঃশ্চিন্তায় ভুগেছি। ঐ যে বললাম মন দুর্বল হয়ে যায়...
আমি শহরের সবচে বিখ্যাত ডাক্তারের কাছে যেতাম। উনি আগে সিরিয়াল নেন না। (কিন্তু যত আগেই যাইনা কেনো সিরিয়াল কখনো ৩০ এর আগে পাওয়া যায়না। এই রহস্যের কিনারা করতে পারিনি আমি!) প্রথমদিন ভেবেছিলাম আগেভাগে লাঞ্চ সেরে চেম্বারে গিয়ে বসে থাকলে ২-৩ ঘন্টা পর উনার সামনে হাজির হবার সৌভাগ্য হবে । বসতে বসতে একসময় ডাক পড়লো। আহ বাঁচলাম, খুশি মনে রওয়ানা দিলাম। অবাক কান্ড, নিয়ে বসালো আরেকটা ছোট রুমে। কোনো মানে হয়? সেখানে অপেক্ষা আরো ২০-৩০ মিনিট। তারপর ডাক্তারের রুমে ঢুকে আরো পাঁচ মিনিট। আগের রোগিকে ঔষধ লিখতে লিখতেই পরের জনকে ঢুকায়। 
আমার মাথা বোঝাই Google পড়া বিদ্যা। ভালো বই পড়লে, গান শুনলে বাচ্চার মানসিক বৃদ্ধি আর বিকাশ কতো হবে সব জানা। কিন্তু আমার কাছে মা বা মাতৃস্থানীয় কেউ নেই যে এটা সেটা বানিয়ে খাওয়াবে! দিনের বেশিরভাগ সময় অফিসে থাকি, খাওয়া দাওয়া যতোটা করার কথা ততোটা হচ্ছিল না। ফলে আমার বর আমাকে ফ্যাকাশে দেখতে শুরু করলো। ডাক্তার কিন্তু প্রতিবার ওজন দেখে, প্রেশার মাপে আর ঘ্যাসঘ্যাস করে লিখে দেয় ‘ক্যালসিয়াম, আয়রন চলবে.....’।
দ্বিতীয় ট্রাইমস্টার শেষেও আমাকে একটু ফ্যাকাশে দেখাচ্ছিলো তাই বর মিন মিন করে ডাক্তারকে বলল -ওকে একটু হলদেটে দেখাচ্ছে,ব্লাড টেস্ট করার দরকার আছে? 
উনি বললেন ‘আপনি যখন বলছেন করেন’! (আপনি যখন বলছেন...!)
সিরিঞ্জ ভর্তি রক্ত নেবে ভয়ে আমি রাজি হচ্ছিলাম না। আরে বাবা ডাক্তার তো বলেনি। তুমি জোর করছো কেনো? আমার বর মাঝে মাঝে জল্লাদ হয়ে যায়। সে আমাকে টেনে হিঁচড়ে রক্ত পরিক্ষা করতে নিয়ে গেলো। রেজাল্ট পেলাম রক্তে হিমোগ্লোবিন লেভেল সাত। 
 স্বাভাবিকভাবে ছেলেদের রক্তে হিমোগ্লোবিনের মাত্রা থাকে ১৪ আর মেয়েদের ১২।  বাংলাদেশের মেয়েরা যেহেতু পুষ্টিকর খাবার দাবার কম পায় তাই ১০ কেই স্বাভাবিক ধরা হয়। হিমোগ্লোবিন সাত মানে মোটামুটি ভয়ংকর একটা ব্যাপার। আমি তখন ছয়মাস পেরিয়ে সাত মাসে পড়েছি। বাইরে থেকে রক্ত নেয়াটা রিস্কি হতো,এ্যালার্জিক রি অ্যাকশন হতে পারতো। একমাত্র সমাধান খাবারের মাধ্যমে আয়রন ইনটেক বাড়ানো। একদিন বাজারে গিয়ে পুরো কলাগাছ আর পুরো কচুগাছ কিনে নিয়ে আসলাম।(আক্ষরিক অর্থেই। কলার থোড়, মুকুলি, কাঁচকলা...কচুর মুখি, গাছ এবং কচুশাক!) গরুর কলিজা আর ডালিম কিনে ফ্রিজ বোঝাই করলাম। দুইমাস ধরে আমার খাবার হলো সকালে রুটির সাথে একবাটি গরুর কলিজা আর দুইটা কলা, দুপুরে কাঁচকলা নাহয় কলার থোড় অথবা কচুর একটা কিছু  দিয়ে ভাত, বিকালে ডালিমের রস, রাতে আবার গরুর কলিজা! এই খাবারগুলি আমি আর খেতে পারিনা, দেখলেই কেমন বমি পায়। তবে কাজ হয়েছিলো! ডেলিভারির আগে হিমোগ্লোবিন বেড়ে ১১ তে পৌঁছায়।

মা না হলে এইসব বোধ আসেনা। কোনো তুচ্ছ খাবারের জন্য মরীয়া হয়ে উঠা, কুসংস্কারকে উড়িয়ে দিতে না পারা, অযৌক্তিক বিষয় মেনে নেয়া, দিনের পর দিন একই খাবার খেতে থাকা......আহা, আমাদের সবার মা’ই এমন সতর্কতা, ভালোবাসা আর মমতা দিয়ে নিজের ভেতরে বড় করেছে আমাদের! আমার কী দারুণ সৌভাগ্য নিজে মা হতে পেরেছি। আমার মেয়েরা যখন মা হবে তখন আমার জন্য তাদের বুক ভরে উঠবে ভালোবাসায়, মায়ায় আর কৃতজ্ঞতায়।
 এক জীবনে মানুষের আর কীই বা পাওয়ার আছে?
দিহান


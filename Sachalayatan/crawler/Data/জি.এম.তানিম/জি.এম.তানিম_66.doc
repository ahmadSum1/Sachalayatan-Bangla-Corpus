আজ আষাঢ়ের প্রথম দিনে



আজ আষাঢ়ের প্রথম দিনে-
আসলে তুমি,
বললে কথা তোমার সুরে,
অনেক দূরে
পরীর দেশে ঘুম মেঘেরা-
ঠাসবুনোটে
মর্ত্যবাসীর স্বপ্ন আঁকে।
আজ আষাঢ়ের প্রথম দিনে-
হাসলে তুমি,
তোমার হাসি বৃষ্টি নামায়
ভিজিয়ে আমায়
দেয় ফিরিয়ে স্বপ্নগুলো-
হাত পেতে নেই
সব হারাবার ভয় দমিয়ে।
আজ আষাঢ়ের প্রথম দিনে-
তোমার ছোঁয়া,
মাটির সোঁদা গন্ধ বুকে
অবাক সুখে
নতুন ঘাসের স্বপ্ন যেন-
দূরেই থাকে
ঘাসফরিঙের ছায়ার মতন।
আজ আষাঢ়ের প্রথম দিনে-
চললে তুমি,
তোমার যাওয়া দিচ্ছে ঢেকে
ভীষণ মেঘে
আমার আকাশ,মনের আকাশ
দুঃখ চিনে
আজ আষাঢ়ের প্রথম দিনে।
#১৫.০৬.০৮


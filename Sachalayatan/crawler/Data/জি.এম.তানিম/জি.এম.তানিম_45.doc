নন্সেন্সঃ ৬ - ভূতের ঘোরাফেরা



(মন মেজাজ এর অবস্থা মনে হয় সুবিধার না... হবেই বা কিভাবে... চারপাশে কি ভূতের ঘোরাফেরা বন্ধ হয়েছে? আমিও বা এই সুযোগ ছাড়ব কেন? যে কয়টা পাই ধরে ধরে বস্তায় ভরে ফেলি। কানে কানে বলি... ক্লাস করতে করতে লেখা... তাই লেখা বোরিং হওয়ার জন্যে আমি দায়ী নই... )

আমড়া গাছের ডালে যখন আমরা সবাই বসে,
পাত্তা পেয়েও হাততালি দেই নাম হারাবার দোষে
মান করে সেই গান করে ভূত, প্রাণ গেল তাই বলে।
পূর্ণিমাতেও চাঁদ পালিয়ে, ভূতের দুঃখ হলে।
ভীতুর হাসি বাজায় বাঁশি রামছাগলে কাঁদে,
আট ভূতে ভাগ বাটরা করে রাজপ্রাসাদের ছাদে।
অলস গাধা কলস কাঁখে আনতে গেছে পানি,
ঘুরছে কেন রাতের আকাশ আমরা কি আর জানি?
মামদো ভূতে কর্মদোষে আমজনতার নেতা,
বেলা শেষের খেলাতে তাই ভূতের হারা জেতা।
ঘাস খেয়ে তাই পাশ করে রোজ পরীক্ষাতে সবাই,
রাঙ্গা ভূতের ভাঙ্গা হাতে রাত হয়েছে জবাই।



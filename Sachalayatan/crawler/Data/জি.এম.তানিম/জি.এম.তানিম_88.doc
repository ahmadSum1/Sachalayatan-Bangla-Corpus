নন্সেন্সঃ ১ - ভূত চেপেছে ঘাড়ে!



কবি অকবি নির্বিশেষে আমার সব বন্ধুরই কবিতা লেখার অভ্যাস নাকি খুব ছোট কালের। আমার নিজের বেলায়ই কেবল ব্যতিক্রম। পুরনো ডায়েরী ঘেঁটে তাই মশাবিষয়ক হতাশা কাব্য ছাড়া আর কিছুর খোঁজ পাওয়া যায়না। বাঙালি আর দশজনের মতই দ্বিতীয়বার কবিতা লেখার ঝোঁক আসে মনে একটু উড়ু উড়ু ভাব আসার পর। সেই বয়সে সবাই যা লেখে তাই লিখলাম। প্রেমের বন্যা বইয়ে দেই পারলে। প্রথম দুই একটা লেখার পর দেখলাম শব্দ ভান্ডারে টান পড়ছে। সেই সময় থেকেই বিভিন্ন এক্সপেরিমেন্ট করার ইচ্ছাটা আসে। কখনও সনেট লেখার চেষ্টা করি, কখনও বা অণুকাব্য। এরই মাঝে একবার কিছু নন্সেন্স লেখার চেষ্টা করলাম। বছরতিনেক আগের লেখা এই নন্সেন্স মনোনয়ন প্রত্যাশীদের তাই সচলবন্ধুদের সাথে শেয়ার করতে চাইছি। প্রথমটি এখানে দিলাম। দেশে বিদেশে বসবাসকারী সচলদের বিদগ্ধ আদেশ, উপদেশ ও সমালোচনা কামনা করছি।
ভূত চেপেছে ঘাড়ে
**********
অমাবস্যায় চুরির রাতে কম পড়েছে ভাগে,
নিন্দুকেরা শাবল হাতে চুপচাপ রাত জাগে ।
প্যাঁচার গানে গোরস্তানে বাতাসে বয় ছন্দ ,
ছাতিম গাছের মগডালেতে ঝিনুক পোড়ার গন্ধ ।
জংলা পুকুর পাগলা কুকুর করছে কাকে ধাওয়া,
সন্ধ্যা থেকে ঘুঁটঘুঁটে মেঘ ঝাপসা রয়ে যাওয়া ।
পেছন থেকে দৌঁড়ে ছোটে কাচ বাঁধানো ঝাঁটা,
চোরকাঁটাতে হোঁচট খেয়ে জংলা পথে হাঁটা ।
ভাঙ্গাবাড়ির মাথার কাছে বাঁশের ঝাড়ে দোলা,
দরজা জানালা বন্ধ ভীষণ ছাদের দিকে খোলা ।
কাচের জগে, বালতি-মগে, চায়ের কাপে ছাই,
অন্ধকারে ভূতের কোরাস, “মুন্ডু কেটে খাই” ।
#২৯.০৫.২০০৫



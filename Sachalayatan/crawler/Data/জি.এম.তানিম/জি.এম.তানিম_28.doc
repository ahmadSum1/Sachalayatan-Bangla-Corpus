ভ্যালেন্টাইন শের



এই লেখাটা লেখার শুরু অনেকদিন আগে। ফান ম্যাগাজিন উন্মাদে কয়েকটা প্যারোডি ও শের লিখেছিলাম। তখনই ইচ্ছেটা আসে, উন্মাদের ভ্যালেন্টাইন ডে সংখ্যাতে একটা শেরগুচ্ছ উপহার দেব। কিন্তু বছরের পর বছর ঘুরেও লেখা শেষ হয় না, ভ্যালেন্টাইন ডে সংখ্যাতেও লেখা আসে না। গত বছরের শেষ দিকে প্রথম আলোর ফান সাপ্লিমেন্ট রস+আলোতে দু'টো প্যারোডি লিখি। জানুয়ারি মাসের শেষে আইডিয়াটা আসে লেখাটা সম্পূর্ণ করে রস+আলোতে দেওয়ার। যেই ভাবা সেই কাজ। ফলাফলে রস+আলোতে এই তালিকার প্রথম ও শেষ এই দুটি শের ছাপা হয়। বাকিগুলি পাঠকদের সাথে শেয়ার করার ইচ্ছেটা সংবরণ করতে পারলাম না। পৃথিবীর সেই সব মানুষদের জন্যে এই লেখা উৎসর্গ করি, যারা ভালো বাসতে জানেন, যাদের ভালোবাসা পৃথিবী, মানুষ, দেশ, পরিবার এবং আপনজনের উদ্দেশ্যে।
০০০
বাইরে যখন প্রেমের জোয়ার বইছে হাওয়া ফাল্গুনি,
আমি তখন ঘরের ভেতর একলা থাকার কাল গুনি।
০০০
গুণের আধার কন্যা তুমি, আমি ক্ষুদ্র শায়ের,
যোগ্য কি আর ধুলো হওয়ার তোমার অমন পায়ের?
০০০
ব্যর্থ আমি, তোমার স্তুতি
হয় না যে তাই লিখার যো,
তোমার তূল্য শুধুই তুমি,
এটাই মানি, স্বীকার্য।
০০০
তোমার সবাক চোখের মাঝে আমার তীর্থবাস,
তোমার অতলতায় আমার অবাক দীর্ঘশ্বাস।
০০০
ফুল ফুটলেই হয় না ফাগুন, বয় না হাওয়া বাসন্তী,
বাগান জুড়ে আগাছা খুব, মনের মাঝে অশান্তি।
০০০
তোমার চোখে আমার জন্যে মায়া, কিংবা চোখের ভুল,
আমার চোখে তোমার ঠোঁটের নীরবতাই হুলুস্থুল।
০০০
ভালোবাসার ভীষণ আকাল লোকেরা তাই বলে,
প্রেমের মরা আর পচা ডিম যায় না ডুবে জলে।
০০০
ভালোবাসা হীনতায় বাতাস দূষিত,
স্বপ্নকন্যা, তবু তুমি খুশি তো।
০০০
ভ্যালেন্টাইন দিবসের আজ দুঃখ-
ভালোবাসা নয়, পুঁজিবাদটাই মুখ্য।
০০০
আমার চোখে তোর ওই চোখের দৃষ্টিপাত,
মাঝদুপুরে ঠা ঠা রোদেও বৃষ্টিপাত,
চাতক মনের প্রতীক্ষা তাই অহর্নিশ
অবাধ অলস সময় থেকে একটু দিস।
০০০
আসবে তুমি অতর্কিতে মিষ্টি পায়,
জানলা পাশে পরগাছা মন বৃষ্টি পায়।
০০০
চাকরির ফায়দা হইল বস আমাকে ট্যাকা দিবে,
প্রেমের ফায়দা হইল মেয়ে আমাকে ছ্যাঁকা দিবে।
০০০
নীরবে যায় পেরিয়ে কত ভ্যালেন্টাইন ডে,
পুরোটা মন না দিস  তবে আধখান টাই দে।


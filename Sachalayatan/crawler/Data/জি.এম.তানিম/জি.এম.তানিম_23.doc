২০১০: চক্রপূরণ



(আমার সচলায়তন পাতা ঘাঁটলে এটা বুঝতে বেশি সময় লাগবে না যে ব্রাজিলের লেখক পাউলো কোয়েলো আমার খুবই প্রিয় লেখক। তার ব্লগেও প্রায়ই পাতা উল্টাই। গত বছরের শেষ দিনে এই লেখাটা সেখানে দেখে মনে ধরলো, নিজের ২০১০ এর অনেক কিছুর সাথেই মিল খুঁজে পেলাম লেখাটির মূল ভাবের সাথে। তাই অনুবাদ করে সবার সাথে শেয়ার করতে ইচ্ছে করলো। ভাষাগত ত্রুটিবিচ্যুতি ধরিয়ে দেবার জন্যে সুরঞ্জনা হক ও অতন্দ্র প্রহরীকে ধন্যবাদ)
জীবনের একেকটা ধাপের শেষ কোথায়, সেটা একজন মানুষের জানা থাকা দরকার। যদি আমরা একটা ধাপে প্রয়োজনের অতিরিক্ত সময় থাকি, তাহলে আমরা অন্য ধাপগুলোর আনন্দ ও উদ্দেশ্য থেকে বঞ্চিত হবো।
চক্র সম্পূর্ণ করা, দরজা বন্ধ করা, অধ্যায়ের সমাপ্তি - যাই বলি না কেন, আসল কথা হচ্ছে আমাদের অতীতের যে সময় ফুরিয়ে গেছে তাকে পেছনে ফেলে আসা।
চাকরি চলে গেছে? সম্পর্ক ভেঙ্গে গেছে? বাবা-মা’র বাসা থেকে বের হয়ে যেতে হয়েছে? অনেকদিনে তিলে তিলে গড়ে ওঠা বন্ধুত্ব নিমেষে শেষ হয়ে গেছে? কেন হয়েছে তা চিন্তা করে করে অনেক সময় পার করে দেওয়া যায়।
তোমার জীবনের এত গুরুত্বপূর্ণ এবং অর্থবহ জিনিসগুলো কেন মুহূর্তে ধুলোর সাথে মিশে গেল সেটার কারণ বের করতে পারার আগে হয়তো তুমি আর এক পাও এগোতে চাবে না। কিন্তু এমন আচরণে তোমার বাবা-মা, স্বামী/স্ত্রী, সন্তান কিংবা ভাই-বোনের উপরে অসহনীয় চাপ সৃষ্টি করবে। সবাই তাদের জীবনের বিভিন্ন অধ্যায় শেষ করছে, পাতা উল্টাচ্ছে, জীবনের সাথে এগিয়ে যাচ্ছে, আর তারা তোমাকে এক জায়গায় আটকে থাকতে দেখে মন খারাপ করবে।
যা চলে যায় তাকে চলে যেতে দেওয়াই হচ্ছে তাই সবচেয়ে ভালো সিদ্ধান্ত।
তাই যত বেদনাই হোক না কেন, অতীত সম্পর্কের স্যুভেনিরগুলো ধ্বংস করে ফেলা, সরিয়ে ফেলা, অনাথ আশ্রমে দান করে দেওয়া অথবা বিক্রি করে দেওয়াটাই মঙ্গলজনক।
এই দৃশ্যমান পৃথিবীর সবকিছু হলো অদৃশ্য পৃথিবীর (অর্থাৎ আমাদের মনে যা আছে তার) ছায়ারূপ। তাই কিছু স্মৃতি ফেলে দেওয়ার অর্থ হচ্ছে নতুন কিছু স্মৃতির জন্যে জায়গা করে দেওয়া।
সেগুলোকে যেতে দাও, ছেড়ে দাও। তাদের থেকে নিজেকে মুক্ত করো।
জীবনটা অনেক ক্ষেত্রে তাস খেলার মতো, কিন্তু কার্ডগুলো কেউ আগে থেকে চিনে রাখে না। তাই কখনও আমরা জিতি, কখনও হারি। কোন কিছুর প্রতিদান আশা করো না,  আশা করো না তোমার কাজের বাহবা পাবে, তোমার মেধার মূল্যায়ন হবে কিংবা তোমার ভালোবাসার সমাদর হবে।
কোন একটা কিছু হারানোতে তুমি কতটা ভুগেছ, তোমার অনুভূতির টেলিভিশন খুলে সেই অনুষ্ঠান বারবার দেখা বন্ধ করো। তা কেবল তোমার মনকেই বিষিয়ে দেবে, আর কিছু না। ভেঙ্গে যাওয়া প্রেমের সম্পর্ক, ঠিক না থাকা চাকরির প্রতিশ্রুতি, “ঠিক সময়”-এর জন্যে ফেলে রাখা কোন সিদ্ধান্ত; এসব মেনে না নেওয়ার মতো ক্ষতিকর কিছু হতে পারে না।
একটা নতুন অধ্যায় শুরুর আগে, আগের অধ্যায়টি শেষ করতে হবে। নিজেকে বলো, যা চলে গেছে তা আর ফিরে আসবে না। সেই জিনিসটা বা সেই মানুষটাকে ছাড়া যখন বেঁচেছিলে, সেই সময়ের কথা মনে করার চেষ্টা করো। কোন কিছুই অপ্রতিস্থাপনীয় নয়, অভ্যাস আর প্রয়োজন এক জিনিস নয়। সোজাসুজি কিংবা কঠিন শুনালেও, কিন্তু এটাই সঠিক।
তাই চক্রটা সম্পূর্ণ করো। অহংকার, অক্ষমতা কিংবা ঔদ্ধত্যের কারণে নয়, তোমার জীবনে আর এটা খাপ খায় না, সেই কারণে।
দরজাটা বন্ধ করে দাও, প্লেয়ারে রেকর্ডটা বদলাও, ঘরটা পরিষ্কার করো, ধুলোগুলো ঝেড়ে ফেলো।
অতীতের তোমার মাঝে আটকে না থেকে বর্তমানের তুমি হয়ে ওঠো।
হ্যাপি নিউ ইয়ার।


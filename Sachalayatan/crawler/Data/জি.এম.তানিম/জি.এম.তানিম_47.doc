ফাগুন আসার আগেই বুঝি



(আজকের সকালে হঠাৎ করেই বৃষ্টি এসে সব ওলট পালট করে দিল...)
খুব সকালে ঘুম ভাঙ্গা চোখ হঠাৎ জেগে,
বন্ধ দোরের অন্ধকারে একটু আলো-
বাইরে দেখে নরম হাওয়ার পরশ লেগে
অসময়ের জলের ধারা সুর লাগালো।
আকাশ তখন অভিমানের ছদ্মবেশে
মুখ লুকিয়ে আড়াল থাকে নীরব প্রেমে,
মাটির বুকে ঘুম ছোঁয়া ঘাস ধুলোর দেশে
মৌনমুখর জলের ধারা আসলো নেমে।
শীতের শেষে পাতার মনেও আগুন লাগে,
বাস্তবতায় অনাগত ইচ্ছে জুটে,
মেঘলা মনেও স্বপ্নযাপন  খুব সোহাগে
প্রাপ্তি যত তারও অধিক নিচ্ছে লুটে।
দু'চোখ অবুঝ অনিশ্চিতের স্বপ্ন নিয়ে
প্রতীক্ষা বা বিফলতার আবাস পেল,
হঠাৎ মেঘে মনের আকাশ ভিজিয়ে দিয়ে
ফাগুন আসার আগেই বুঝি বৃষ্টি এল।
#১২.০২.০৯


এলোমেলো




(মাশীদাপু মানুষটা মানুষ হিসেবে খুব একটা খারাপ না হলেও কবি হিসেবে মোটেই সুবিধার না। ঈদে চাঁদে হঠাৎ হঠাৎ তার লেখা পাওয়া যায়, তারপরে আবার অনেক দিনের জন্যে উধাও।
তো আমি ভালো মনে তাকে সেই কথা বলতে গেলাম, উলটা তিনি বললেন আমি নাকি অনেকদিন লিখি না। কী যন্ত্রণা, কানাকে কানা যেমন বলতে হয় না, তেমনি যে লেখে না সে লেখে না সেটার এমন ঢোল পিটিয়ে বলার কী আছে? সে যাক গে, কথা কাটাকাটির এক পর্যায়ে ঠিক হলো সময় বেঁধে দেওয়া হবে, সেই সময়ের মধ্যে কে আগে লিখে শেষ করতে পারে। সময়ের যাতে অভাব না হয় সেজন্যে ঠিক হলো শুক্রবার থেকে শুরু করে হরতাল শেষ না হওয়া পর্যন্ত সময় দেওয়া যাবে। এটাই সেই ইনফেমাস হরতাল চ্যালেঞ্জ... আমি খুব ভাবের সাথে চ্যালেঞ্জ নিলাম, লিখলামও লাইনকতক। তারপরে সোমবার দিনশেষে দেখি হরতাল শেষ হলেও লেখা বাকি। তখন আগের একটা শেষ না হওয়া লেখার সাথে মিলিয়ে মিশিয়ে কোনমতে ছেড়ে দিলাম এই লেখা। হরতাল চ্যালেঞ্জে এই কবিতাটি কৃতিত্বের সাথে দ্বিতীয় স্থান অধিকার করেছে। হুঁ হুঁ বাবা! 
বাই দ্য ওয়ে, কবিতার নাম মাশীদাপুর সিরিজের সাথে মিলে যাওয়া "অনভিপ্রেত কাকতালমাত্র"! তবুও একই বিষয়ের লেখা নীড়পাতায় দেখে বিরক্ত হলে এবং পাবলিকের মাঝে তীব্র উষ্মা দেখা দিলে, মডুরা চাইলে এই লেখা নীড়পাতা থেকে সরিয়ে দিতে পারেন।)


এলোমেলো
যাচ্ছে কেমন, কেমন করে সময়গুলো,
যেমন নানান শহরে রেল গাড়ির ছোটা-
ঝড়ের বেগে উড়িয়ে চলে পথের ধুলো, 
যায় না দেখা পুব আকাশে সূর্য ওঠা।
হঠাৎ ভোরে স্বপ্নভাঙ্গা স্মৃতির ভুলে
সেই পথে তোর একলা চলা অসম্ভবে।
হাফ পিরিয়ড, হঠাৎ ছুটি মনের স্কুলে,
এমনি করে সকাল হবে, দুপুর হবে।
থাকবি না হয় এমন করেই অনেক দূরে,
উদাস বিকেল নাম না জানা পাখির ডাকে।
কিংবা যেমন ঘুম মেঘেদের ছায়ায় উড়ে
সময়গুলো মুঠির ধুলো আঙুল ফাঁকে।
রাত দুপুরে চাঁদ হারানো তারার সাথে
বলবো কথা তুই অথবা আমিও আজ। 
বুড়ি চাঁদের কী প্রয়োজন এমন রাতে?
কী লাভ মেখে গন্ধরাজের রঙিন মেজাজ?
পুরোনো যে স্বপ্নগুলো বিদায় নিলো 
সবই কি তার যায় হারিয়ে কালের সাথে?
লাল, কমলা, হলুদ, সবুজ কিংবা নীলও 
মাখছি মনে তুই ও আমি আপন হাতে।
কার কতটা অবহেলায় দুমড়ানো দিন,
অথবা সব নষ্ট হলো সে কার দোষে?
যেটুক চাওয়া যেটুক পাওয়া হিসেববিহীন
কী লাভ তাতে যোগ বিয়োগের অঙ্ক কষে?
যাচ্ছে চলে দিনগুলো সব ছিঁড়ে নাটাই, 
বেখেয়ালে, এলোমেলো, সগৌরবে,
সঙ্গী সে এক, একলা চলা ঘড়ির কাটা-ই,
আমার আঁধার সেটাই না হয় আমার রবে।

#১৪-০৬-২০১১


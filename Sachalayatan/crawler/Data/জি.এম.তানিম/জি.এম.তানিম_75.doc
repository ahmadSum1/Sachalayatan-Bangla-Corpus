নন্সেন্সঃ ৩ - ভূতের খবরদারি!



অনেক দিন পর সচলে ঢুঁ মারছি...নন্সেন্স সিরিজের আরো কিছু লেখা নিয়ে। অনেকটা দিন ভীষণ ব্যস্ততায় ছিলাম তাই অনেক কিছু মিস করেছি। চেষ্টা করছি আবার নিয়মিত হওয়ার। সিরিজের ৪র্থটা লেখা হল অনেক দিন পরে। সেটির আগে তাই কন্টিনিউইটি রাখার জন্যে ৩য়টা দিলাম। সবাইকে শুভেচ্ছা।
ভূতের খবরদারি
**********
সাতসকালে আটকপালের নিত্য গলা সাধা,
চাঁদের হাটের পুকুর ঘাটে জলহস্তী বাঁধা ।
আরশোলাতে ধার দিয়েছে আলমারিটার চাবি,
মাছের মায়ে ডাইনে বাঁয়ে খাচ্ছে কেবল খাবি ।
টিনের চালে রাজার হালে থাকছে হবু গবু ,
বৃষ্টি ভিজে দাঁড়কাকেরা ভীষণ জবুথবু ।
রাক্ষসেরা আঁক কষে আজ দুই দুগুণে পাঁচ,
ঠোঁটের কোণে চিলতে হাসি পায়ের তলায় কাচ ।
শ্বশুরবাড়ির অর্থ কড়ি হচ্ছে সাদা কালো,
পাবলিকেরা ভোট দিয়ে যায় দুষ্ট গরুই ভালো ।
সবার ভীষণ গরম মাথা, বরফ লাগায় চুলে,
ভূতের গলায় জোর বেড়েছে, “চামড়া নেব তুলে”।
#১৪.০৬.২০০৫


বৃষ্টি কি তুই বলতে পারিস?



বৃষ্টি কি তুই বলতে পারিস
কোন মেঘে আজ আসবি নেমে?
কোন পাখিটার ভিজবে ডানা?
কখন যাবে সময় থেমে?
কোন পাতাটার দুচোখ বেয়ে
মাটির ভিটেয় কান্না নামায়?
কোন ঘাসে আজ ফুলের ছুটি
বলতে পারিস বৃষ্টি আমায়?
ভরদুপুরে এমনি করে
কাজের মাঝে জানলা পাশে
রিমঝিমিয়ে আলতো সুরে
কি ডাক দিতে বৃষ্টি আসে?
চলেই যখন এলি, ভালো
বৃষ্টি আমি একলা থাকি,
কি করে সে মন কে দোলায়
বলতে পারিস বৃষ্টি না কি?
বৃষ্টি আমার কেউ না আপন
তুই ও কি ভুল বুঝবি শেষে?
বৃষ্টি এবার যা চলে তুই
অনেক দূরে পরীর দেশে।
দীঘির জলে পদ্ম ফুলে
আসিস নেমে আকাশ বেয়ে,
দেখবি সেথায় একলা বসে
বৃষ্টি, সে যে মেঘের মেয়ে।
তার কাছে আজ লিখব চিঠি
যাস নিয়ে তুই মেঘের খামে,
বৃষ্টি আমায় কেউ চেনে না
ভিনদুপুরে ধুলোর নামে।
তুই ছাড়া আর কে জানে বল
উড়াল মনে কি পাগলামি,
ঝরবি যখন এই চিঠিটা
পৌঁছে দিবি, বলছি আমি।
তারপরে তোর যা ইচ্ছে কর
চাইলে পারিস আসতে ফিরে,
বৃষ্টি তোকে পড়ছে মনে
শহরে ইট কাঠের ভীড়ে।
এসে না হয় ভাসিয়ে দিলি
আবার সেদিন ঝুম করে খুব,
মাঝের সময় জানলা পাশে
কাজের ভেতর আলগোছে ডুব।
বৃষ্টি আমার মন ভালো নেই
এতো কেবল তোরই জানা,
বৃষ্টি এবার চুপ করে থাক-
আর কিছু আজ বলতে মানা।
একটি কথা জানাস কেবল
বৃষ্টি তোকে এই সুপারিশ,
পড়বে চিঠি? বলবে কথা?
বৃষ্টি কি তুই বলতে পারিস?
#২০.০৮.০৮


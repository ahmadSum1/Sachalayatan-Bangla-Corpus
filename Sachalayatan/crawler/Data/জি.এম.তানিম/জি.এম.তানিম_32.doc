নিখোঁজ শব্দগুলো



(সচলে কবিতা বা ছড়া পোস্ট দেওয়ার একটা হ্যাপা আছে। লাইনগুলোতে শব্দ কম হলে নীড়পাতায় বেআক্কেল রকমের একটা আকার ধারণ করে। এই কারণে এই ধরণের পোস্টের শুরুতে আবজাব কথা বার্তা দিয়ে একটু ভদ্রস্থ করার চেষ্টা অনেকের মত আমারও আছে। অনেকদিন লেখালেখি হচ্ছিল না। তাই অনেকটা জোর করেই এই লেখাটা লেখার চেষ্টা করলাম। মান বিচারের ভার পাঠকের। যাই হোক, ভ্যাজর ভ্যাজর অনেক হয়ে গিয়েছে... এর থেকে কবিতায় যাই...)

আমার যত শব্দগুলো
হারিয়ে গেছে পাইনা খুঁজে,
কলমটা তাই কাটায় ছুটি
অলস পড়ে খাতার মাঝে।
এতকালের সঙ্গী আমার
আমার মনের গতির চলক,
কে জানে কোন দুঃখবোধে
আজকে তারা সব পলাতক।
কোথায় গেল শব্দগুলো
যা শুনলে তুই আসবি কাছে
বলবি কথা সময় ভুলে,
শব্দ এমন কোথায় আছে?
অনেক কথায় কোলাহলে
অথবা চুপ, চুপটি করে,
শব্দ কিংবা নীরবতায়
আট প্রহরই উঠবে ভরে।
যা শুনলে তোর কষ্টগুলো
হারিয়ে যাবে দূরের দেশে,
যা শুনলে তোর মলিন মুখে
আনন্দেরা উঠবে হেসে।
যা শুনলে তুই আসবি আবার
ভাসবি নিয়ে নতুন ডানা,
যা শুনলে তোর স্বপ্নগুলোর
আকাশ হবে শেষ সীমানা।
সূর্য যখন আড়াল হবে
জ্যোৎস্না মাখা মাতাল রাতে,
কেটে যাবে অনেক সময়
আলতো হাতের স্পর্শ হাতে।
কিংবা রাতে তারার মিছিল
উল্কা হয়ে ঝরবে যত,
ভুলিয়ে দিয়ে সকল বাঁধন
অথবা এক অতীত ক্ষত।
শব্দগুলো নেই যে কোথাও
যা বললে ঝুম বৃষ্টি নামে,
কিংবা কোন শরৎ সকাল
শিশির ভেজা ঘাসের খামে
শিউলি ফুলে যেমন সুবাস
ছড়ায়, হারায় রোদের ফাঁকে।
তুই হারালি সেই ক্ষোভে কি
শব্দগুলোও লুকিয়ে থাকে?
ব্যর্থ আমি, অক্ষমতাই
সঙ্গী আমার নিত্য দিনে,
শব্দ যোগায় বাঁচার খোরাক,
নিঃস্ব আমি শব্দ বিনে।
ভেতরটা তাই শূন্য লাগে
তুচ্ছ যেমন পথের ধুলো,
বলতে পারিস তুই কি আমায়
কোথায় গেল শব্দগুলো?
২৭.১০.২০০৯


নন্সেন্সঃ ২ - ভূত নামেনি আজো!



বেশ কিছুদিন অফিসে একটু চাপে আছি। তাই ইচ্ছা থাকা স্বত্ত্বেও নতুন লেখা দিতে পারছি না। একটা ছড়া প্রসেসিং এ আছে কিন্তু শেষ হচ্ছে না। এদিকে নীড়পাতায় কিছু একটা দেওয়া দরকার। তাই ননসেন্স সিরিজ এর আরেকটা লেখা দিলাম। সময়কাল নিচে উল্লেখিত। যারা আমার লেখা পড়ে উৎসাহ দিয়েছেন তাদের কাছে ক্ষমা চাইছি নতুন লেখা এখনও না দেওয়ার জন্যে। আশা করি খুব তাড়াতাড়ি দেব। ততক্ষণ... 
ভূত নামেনি আজো
**********
ঘুণপোকাতে ধুন ধরেছে মন্ত্র পড়ে চেটে,
খ্যাঁকশেয়ালে কোন খেয়ালে লেজ ফেলেছে কেটে ।
প্যাঁচার হাসি বেচার আগে খাজনা তুলে কারা?
সজনে ডাঁটি, দোঁআশ মাটি খুড়ছে হতচ্ছাড়া ।
রামগরুড়ে আম পেড়েছে চামড়া খেয়ে খালাশ,
বৃন্দাবনে আজ রাবণের প্যাট্রিয়টির কেলাশ ।
জানলা খুলে বাদুড় ঝুলে উল্টো ঘুরে ফ্যান,
এত্‌তো রকম ড্রিংকস থাকতে বৃষ্টি পড়ে কেন‌?
গরম কালে নরম চালে ভাত হয়েছে জাউ,
দু’তিনটে ঘর পুড়িয়ে দিলে এক ডাকাতি ফাউ ।
শেষ বিকেলে মেঘের কোলে চামচিকাদের হাঁচি,
ভূতগুলো গায় খুঁতখুঁতে গান, “নামতা গুণে বাঁচি” ।
#১০.০৬.২০০৫


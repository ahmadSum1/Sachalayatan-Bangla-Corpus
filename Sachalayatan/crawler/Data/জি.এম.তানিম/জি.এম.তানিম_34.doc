অনুবাদ-৬: ভালোবাসার জন্যে মনকে উন্মুক্ত রাখা



(লেখাটি Paulo Coelho এর Like the Flowing River বইয়ের Remaining Open to Love থেকে অনুবাদ করা হয়েছে।)
ভালোবাসার জন্যে মনকে উন্মুক্ত রাখা
***
এমন অনেক সময় আসে, যখন আমরা আমাদের ভালোবাসার মানুষের জন্যে কিছু করতে চাই, কিন্তু কিছু করতে পারি না। পরিস্থিতি আমাদেরকে তাদের কাছে যেতে দেয় না, অথবা তারা থেকে যায় আমাদের নাগালের বাইরে, কোন প্রকার সাহায্য থেকে দূরে। 
তখন আমাদের কেবল একটা জিনিসই করার থাকে, তা হলো ভালোবাসা। এমন সময়গুলোতে, যখন আমাদের আর কিছু করার ক্ষমতা থাকে না, আমরা তখনও ভালোবাসতে পারি, কোন পুরস্কার, প্রতিদান বা কৃতজ্ঞতা আশা না করেই।
যদি আমরা তা করি, তাহলে ভালোবাসার শক্তি এই জগতকে পরিবর্তন করতে শুরু করবে। আর এই শক্তি একবার চলতে শুরু করতে গন্তব্যে পৌঁছবেই। হেনরি ড্রামন্ড বলেছিলেন, "সময় মানুষকে বদলায় না, মনের জোর মানুষকে বদলায় না, ভালোবাসা বদলে দেয়।"
ব্রাসিলিয়ার একটা বাচ্চা মেয়ের কথা খবরের কাগজে পড়েছিলাম, যাকে তার বাবা মা নির্দয়ভাবে পিটিয়েছিল। এর ফলে তার নড়াচড়া ও কথা বলার ক্ষমতা নষ্ট হয়ে যায়। 
হাসপাতালে ভর্তি থাকা অবস্থায় একজন সেবিকা তার যত্ন নিত। সেবিকা প্রতিদিন তাকে বলত: "আমি তোমাকে ভালোবাসি।" যদিও ডাক্তারেরা তাকে বারবার বলেছিল বাচ্চাটা কিছু শুনতে পারছে না, এবং তার সমস্ত চেষ্টা বৃথা যাচ্ছে, সেবিকা বলে গিয়েছিল, "ভুলে যেও না, আমি তোমাকে ভালোবাসি।"
তিন সপ্তাহ পরে শিশুটি তার নড়াচড়ার ক্ষমতা ফেরত পেল। চার সপ্তাহ পরে সে আবারও কথা বলতে ও হাসতে পারলো। সেবিকা কোন সাক্ষাৎকার দেয় নি, এবং পত্রিকায় তার নাম ছাপা হয় নি। কিন্তু আমরা যেন কখনও না ভুলি: ভালোবাসা সারিয়ে দেয় ক্ষত।
ভালোবাসা বদলে দেয়, ভালোবাসা আমাদের উপশম করে; কিন্তু কখনও কখনও ভালোবাসা প্রাণঘাতী ফাঁদের সৃষ্টি করে এবং একজন মানুষকে ধ্বংস করে দেয়, যে কিনা তার নিজেকে সম্পূর্ণ বিলিয়ে দেওয়ার সিদ্ধান্ত নিয়েছিল। আমাদের অন্তরের অন্তঃস্থলে এই ভালোবাসার কারণেই আমরা বেঁচে থাকি, লড়াই করি এবং এগিয়ে যাই, কিন্তু এই জটিল অনুভূতিটি আসলে কী?
ভালোবাসার কোন সংজ্ঞা দিতে যাওয়া খুবই দায়িত্বজ্ঞানহীন হবে, কারণ আর সব মানুষের মতই আমি একে কেবল অনুভব করতে পারি। এই বিষয়ে হাজার হাজার বই ছাপা হয়েছে, নাটক তৈরি হয়েছে, চলচ্চিত্র মুক্তি পেয়েছে, কবিতা লেখা হয়েছে, কাঠ অথবা মার্বেলে ভাস্কর্য তৈরি হয়েছে; এতকিছুর পরেও একজন শিল্পী কেবল অনুভূতির আইডিয়াটা পৌঁছে দিতে পারেন, অনুভূতিটাকে নয়।
কিন্তু আমি জেনেছি এই অনুভূতি উপস্থিত রয়েছে ক্ষুদ্র ক্ষুদ্র জিনিসে, এবং আমাদের আপাতঃ সামান্য কিছু আচরণের মাধ্যমেই সে প্রকাশ পায়। সে কারণেই, আমরা ভালোবাসার ব্যাপারে কিছু করি না করি, আমাদের অন্তরে ভালোবাসাকে যেন সবসময় ধারণ করে রাখি।
ফোন করে সেই সব মমতাময় কথাগুলো বলি যেগুলো আমরা এতদিন না বলে রেখেছি। সাহায্যপ্রার্থীর জন্যে দরজা খোলা রাখি। একটা কাজ করতে রাজি হই। কোন একটা কাজ ছেড়ে দেই। একটা সিদ্ধান্ত নিয়ে ফেলি যেটা পরবর্তী সময়ের জন্যে ফেলে রাখা ছিল। কোন একটা অপরাধের জন্যে ক্ষমা চাই, যেটা আমাদের মনকে অনেকদিন ধরে খোঁচাচ্ছে। অলঙ্কারের দোকানে একটু কম সময় দিয়ে এর থেকে অনেক অনেক গুরুত্বপূর্ণ ফুলের দোকানে নিয়মিত কেনাকাটা করি। ভালোবাসার মানুষ যখন দূরে থাকে, তখন উচ্চৈঃস্বরে সংগীত শুনি, আর ভালোবাসার মানুষ যখন কাছে আসে,তখন সংগীতের আওয়াজ কমিয়ে দেই। কখন 'হ্যাঁ' অথবা 'না' বলতে হবে বুঝে নিতে চাই, কারণ ভালোবাসা আমাদের সকল শক্তির সাথে কাজ করে। এমন একটা খেলা বের করি যেটা দু'জনে খেলা যায়। কোন বাঁধা ধরা নিয়ম, যেমনটা এখানে বলা আছে, মেনে না চলি, কারণ ভালোবাসার জন্যে সৃষ্টিশীলতা প্রয়োজন।
আর যখন এসবের কিছুই সম্ভব হবে না, যখন কেবল একাকীত্বই সঙ্গী, তখন এই গল্পটা মনে রাখতে হবে, যেটা আমার এক পাঠক আমাকে পাঠিয়েছিলেন।
একটা গোলাপ দিন রাত মৌমাছির কথা ভাবত, কিন্তু কখনও তার পাপড়িতে কোন মৌমাছি এসে বসেনি। 
গোলাপটি তাও স্বপ্ন দেখে যেত। সারারাত ধরে সে ভাবত সেই স্বর্গের কথা যেখানে অনেক অনেক মৌমাছি উড়ে এসে তার পাপড়িতে বসতো আর মমতাময় চুমুতে ভরিয়ে দিত তাকে। এভাবেই সে পরেরদিন পর্যন্ত টিকে থাকত, যখন সূর্যের আলোতে তার ঘুম ভাংতো।
চাঁদ জানতো তার একাকীত্বের কথা। এক রাতে চাঁদ তাকে জিজ্ঞেস করল,"তুমি অপেক্ষা করতে করতে ক্লান্ত হয়ে যাও না?"
"হয়তো হই। কিন্তু আমাকে চেষ্টা করে যেতে হবে।"
"কেন?"
"কারণ আমি যদি নিজেকে মেলে না রাখি, তাহলে আমি একদিন মিলিয়ে যাব।"
যখন একাকীত্ব সমস্ত সৌন্দর্যকে পিষে ফেলতে চায়, টিকে থাকার একমাত্র উপায় মনকে মেলে রাখা।


বিষ



(অনেক দিন কিছু লেখা হয় না, তাই সচল অ্যাকাউন্টে মরিচা পড়ে যাচ্ছে। পাপিষ্ঠ মডুরা কখন হাচল-অচল করে দেয় এই ভয়ে এই কবিতা। বোদলেয়ারের Le Poison এর অনুবাদ করে ফেললাম। অনুবাদে অনেক ফাঁকি আছে। বোদলেয়ারের অন্ত্যমিল অবহেলায় উপেক্ষা করে তাই এই তাড়াহুড়োর কাজ)
মদ জানে সবচেয়ে জীর্ণ কুটিরকে 
কীভাবে সাজাতে হয় বিলাসভূষণে,  
অথবা তার লাল কুয়াশার সোনায় 
মেঘলা আকাশে অস্তগামী সূর্যের মতো 
অনেক আশ্চর্য জানালা খুলে দিতে। 
আফিম জানে সীমাহীনকে বাড়িয়ে দিতে,
অসীমকে দীর্ঘায়িত করতে, 
আর জানে সময়কে কীভাবে গভীর করতে হয়, 
আর ইন্দ্রিয়সুখ শূন্য করে ভরিয়ে দিতে 
আত্মা উপচানো অন্ধকার-বিষণ্ণ সুখে। 
এ সবের কিছুই সেই বিষের সমান নয়, 
যে বিষ বয়ে যায়, তোমার চোখে, তোমার সবুজ চোখে, 
যে হ্রদের অশুভ রূপে আমার আত্মা কাঁপে,
যে তীরে তৃষ্ণা মেটাতে আসে 
আমার অসংখ্য স্বপ্নেরা। 
এ সবের কিছুই উন্মাদনায় পরিপূর্ণ
তোমার কামড়-রসের ভয়ঙ্কর বিস্ময়ের সমান নয়,
যা আমার অনুশোচনাহীন আত্মাকে 
ছুঁড়ে ফেলে বিস্মৃতির অতলে, 
তারপর আছড়ে ফেলে মৃত্যুসমুদ্রের তীরে।
#২৪.১১.২০১৩


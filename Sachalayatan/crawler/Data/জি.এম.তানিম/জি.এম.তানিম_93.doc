মেঘবালিকা ও ব্রণবালক



পুরনো সে ভুল
আজ যেন ফুল
হয়ে থাকে স্মৃতি জুড়ে,
যে দীর্ঘশ্বাস
মাঝে বসবাস-
তাই নিয়ে যায় দূরে।
চারপাশে সব
মৃত অনুভব
এর মাঝে হৃদিহারা,
মেঘের বালিকা
যেন মরীচিকা-
মরু বুকে জলধারা।
স্রোতেলা সময়
কারো দাস নয়
কখন যে চলে যায়,
মুগ্ধ বালক
চোখ অপলক
সংশয়ে নিরুপায়।
ভীরু ভালোবাসা
প্রকাশের আশা,
অতঃপর ফলাফল
প্রত্যাখ্যান;
শোক আখ্যান
হৃদয়ে অনর্গল।
অবশেষে তার
সবই কি আঁধার
মিছে মনে জাল বোনা?
জীবনে কোণে
তবু ক্ষণে ক্ষণে
স্বপ্নের আনাগোনা।
কিছু ম্লান হয়ে
তবু যায় রয়ে
সহসা যে যায় দেখা,
হৃদয় আকাশে
কালো মেঘ পাশে
আশার রজত রেখা।
#১৪.০২.০৮


আটলান্টিসের জন্য




(এই লেখাটি দাঁড় হওয়ার পিছনে সবচেয়ে বেশি অবদান সচল অনার্য সঙ্গীতের। তার উপর্যুপরি পীড়নের শিকার হয়ে লিখে ফেললাম।)


এই মিশনটার‍ হয়তো হওয়ারই কথা ছিলো না। এপ্রিলে বাজেটে নাসার জন্য বরাদ্দ পাওয়ার পরে অর্থনৈতিক বাধাটি দূর হয়। যাত্রা শুরুর দিনটিতে আবহাওয়া খুবই প্রতিকূল, ৩০% সম্ভাবনা সফল উড্ডয়নের।

মেঘাচ্ছন্ন আকাশ আর বজ্রবৃষ্টির সম্ভাবনা ছিলো, সেটার কিছুটা উন্নতি লক্ষ্য করা গেলো যাত্রা শুরুর ঘণ্টাখানেক আগে। উড্ডয়নের সফলতার সম্ভাবনা বেড়ে দাঁড়ায় দ্বিগুণ। মোটামুটি ১০ মিনিটের একটা উইন্ডো পাওয়া যায়, সবাই হয়ে উঠে বেশ আশাবাদী। শুরু হলো লিফট অফের জন্যে কাউন্টডাউন, শ্বাসরুদ্ধকর পরিস্থিতিতে উপস্থিত হাজার মানুষের সাথে সারা পৃথিবীতে কোটি দর্শক টিভিতে তাকিয়ে আছে। কাউন্টার ৩১-এ পৌঁছতেই হঠাৎ বন্ধ হয়ে গেল। তাহলে কি কোনো সমস্যা? আটলান্টিসের কি শেষবারের মতো যাত্রা শুরু করা হবে না?
মিনিট দুয়েক বিরতির পরে আবারও চালু হয় কাউন্টডাউন। কিছু কারিগরী যাচাইয়ের কারণে এই বিরতি। ১০ সেকেন্ড বাকি থাকতে শোনা যায় প্রধান ইঞ্জিনের চালু হওয়ার শব্দ। ৫ সেকেন্ড বাকি থাকতে সব কয়টা ইঞ্জিন চালু হয়ে যায়, এর পরে ৩, ২, ১ এবং লিফট অফ! শেষ বারের মতো যাত্রা শুরু হলো আটলান্টিসের এক সমুদ্র ধোয়া পেছনে ফেলে। দূরে রাখা এক ক্যামেরা থেকে দেখা গেল এই মনোহর দৃশ্য। এর পরের সেকেন্ডগুলো খুব তাড়াতাড়ি চলে যায়। যদিও পৃথিবীর বায়ুমন্ডল ভেদ করে যাওয়ার আগে পর্যন্ত ভালো টেনশন হচ্ছিল। সেকেন্ড চল্লিশেক পরে মেঘের রাজ্যে অনেকটাই হারিয়ে গেল পৃথিবীর মানুষের চোখে, আর বড় জ্বালানি ট্যাংকটিতে থাকা ক্যামেরায় দেখা গেল মেঘের চাদর পেরিয়ে উপরে উঠে এসেছে আটলান্টিস। এর মিনিট দুয়েক পরে সাহায্যকারী রকেট দুটি আলাদা হয়ে যায় আটলান্টিস থেকে, এবং আরো মিনিট সাতেক পরে জ্বালানী ট্যাংকটিকেও মুক্ত করে দেয় আটলান্টিস। এগিয়ে চলে আন্তর্জাতিক মহাকাশ স্টেশনের দিকে। পৃথিবীর মানুষ দর্শক হয়ে থাকল আরও একটি সফল মহাকাশ উড্ডয়নের। হর্ষধ্বনিতে ভরে উঠল কেনেডি স্পেস সেন্টারে জমায়েত হওয়া হাজার মানুষ। শৈশবে মহাকাশচারী হতে চাওয়া আমিও অনেক অপ্রাপ্তির ভীড়ে দুধের স্বাদ ঘোলে মেটালাম এই দৃশ্য সরাসরি দেখে আল জাজিরা, বিবিসি আর সিএনএনে। 
লিফট অফের ভিডিও দেখা যাবে এই লিঙ্কে।
নাসার স্পেস শাটল প্রোগ্রাম চলেছে প্রায় ৩০ বছর ধরে। মানুষকে দেখতে হয়েছে চ্যালেঞ্জার এবং কলম্বিয়ায় মতো স্পেস শাটল বিপর্যয়। তবুও মানুষের আকাশ ছোঁয়ার স্বপ্নকে থামানো যায় নি। স্পেস শাটলের সহযোগিতায় মহাকাশে তৈরি করা হয়েছে আন্তর্জাতিক মহাকাশ স্টেশন। এমন কি টেলিস্কোপ হাবলের কারিগরী উন্নতিতেও এই প্রোগ্রামের অবদান আছে। উৎসাহী পাঠক দর্শকেরা হাবল ৩ডি চলচ্চিত্রটি দেখতে পারেন। মানবজাতির জ্ঞানের সীমানা বৃদ্ধিতে তাই এই প্রোগ্রামের গুরুত্ব অনস্বীকার্য। 
বর্তমান অর্থনৈতিক মন্দায় সরকারের বাজেট বিভিন্ন ক্ষেত্রেই ছাড় দিতে হচ্ছে। তাই মহাকাশ অভিযানের মতো একটি বিষয়, যেখানে প্রাপ্ত ফলাফলটি ঠিক হাতে হাতে পাওয়া যায় না, বরং যে ফলাফল সুদূরে হাতে পাওয়া যাবে, এমন অভিযানে অর্থ খরচ করতে যুক্তরাষ্ট্র সরকারও বেশি উৎসাহী নয়। শোনা যাচ্ছে নাসাতে ব্যাপকভাবে ছাঁটাইও চলছে। তবে কি মানুষের আকাশ ছোঁয়ার অভিযান থেমে যাবে এখানেই? নাসার পরবর্তী অভিযান কিংবা তার কোনো পরিকল্পনা আছে কি না জানা নেই। খুব নিকট ভবিষ্যতে রয়েছে বলে মনেও হয় না। যেখানে নাসার এসব অভিযানে খরচ শান্তিকালীন সমর খরচের থেকেও কম, সেখানে সমগ্র মানবজাতির অগ্রযাত্রা থামিয়ে রাখার খুব একটা মানে আছে বলে আমার মনে হয় না। খুব তাড়াতাড়ি এই ব্যাপারে আশার বাণী শুনতে চাই। 
ততদিন পর্যন্ত আটলান্টিসের জন্য শুভ কামনা রইল। মিশন সফল করে সুষ্ঠভাবে ফেরত আসুক পৃথিবীতে আটলান্টিস। অভিনন্দন আটলান্টিসকে তার যাত্রার জন্যে, আর অভিনন্দন মানবজাতিকে আকাশ ছোঁয়ার স্বপ্ন দেখা না থামানোর জন্য।
তথ্যসূত্র: উইকিপিডিয়া
ছবি সূত্র: নাসা।


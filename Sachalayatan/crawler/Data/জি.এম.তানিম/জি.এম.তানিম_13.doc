ভিন্ন চাঁদের কবি



(দেখতে দেখতে নতুন বছরের একটা মাসও শেষ হয়ে গেল, ফেব্রুয়ারি চলে আসলো। ফেব্রুয়ারি মানেই বই মেলা, ফেব্রুয়ারি মানেই একুশে... তবে এই বছর হাজার মাইল দূরে থাকার কারণে দেখা হবে না তার অনেক কিছুই। যাই হোক, পুরনো অসমাপ্ত লেখা ঘাঁটতে গিয়ে একটা কবিতা পেলাম। অনেক অনেক পছন্দের শহর ঢাকার এক শীতের রাতে এই কবিতার শুরু হয়েছিল।  কবিতাটি নিয়ে বেশ কিছুদিন নাড়াচাড়া করে অবশেষে এই রূপে দাঁড়ালো সেটা... 
সবাইকে নতুন বছরের শুভেচ্ছা। বইমেলার আড্ডাগুলো মিস করছি অনেক বেশি। সবাই ভালো থাকুন...  )

শীতের আকাশ তারার আবাস একলা বাউন্ডুলে
যাচ্ছি হারিয়ে কুয়াশা ছাড়িয়ে স্বপ্ন দুচোখে তুলে।
পিছে পড়ে রয় ব্যর্থ সময় অচেনা অনিশ্চিতে,
জীবনখেলায় তবে কি হেলায় পরিণতি হারজিতে?
স্বপ্নেরা যত হয়েছে নিহত, জন্মায় তারা আরো।
আঁধারেরা এসে জিজ্ঞাসে হেসে মেলাতে কি তবে পারো
সহজ না ভুল, প্রতি/অনুকূল হিসেবের লাভ ক্ষতি?
বাঁধনের দড়ি, অনুগত ঘড়ি ধরে জীবনের গতি।
তাই কোলাহল মাঝে চলাচল অথবা বিজন পথে,
বেছে নেয়া কোনো সময় এখনো অচল পুরনো রথে।
যেতে যেতে থামি, তারপরে আমি আবার চলেছি হেঁটে,
পথ যার বল, তৃষ্ণার জল, পিয়াসা কি তার মেটে?
ছুঁয়ে যায় কেউ, উপচায় ঢেউ হৃদয় সাগর তীরে,
পলাতক মনে, অলখে গোপনে স্বপ্নেরা আসে ফিরে।
পাতাজাল গলে চাঁদ আসে কোলে দেখি স্বর্গের ছবি,
তাই দেখে থামি, যদিও এ আমি ভিন্ন চাঁদের কবি।
#০৬.০২.২০১২


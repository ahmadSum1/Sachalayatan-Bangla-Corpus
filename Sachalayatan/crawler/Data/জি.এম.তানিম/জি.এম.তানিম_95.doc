তারপরও?



তোমার আছে খেলনা শত শত,
তারপরও বলবে, তুমি আমাদেরই মতো?
আমাদের আছে হাতে গোনা কিছু,
তাও তোলা থাকে বাক্সে।
খেলা করার সময় কোথায়?
থাক সে কথা, থাক সে।
তোমার আছে অনেক বাড়াবাড়ি,
সকাল বিকেল হিসেব মেটাই তারি।
মুখে তোমার কথার তুফান,
ঈষৎ বাঁকা প্রশ্নের বাণ,
জবাব দিতে হিমশিম খেয়ে আমরা থতমত।
তারপরও বলবে, তুমি আমাদেরই মতো?
আমরা তবু স্বপ্ন দেখি বিশাল,
স্বপ্ন মাঝে হাজার রঙের মিশাল।
থাকুক তোমার প্রাসাদ বাড়ি,
আমরা তবু হাসতে পারি
ভুলে গিয়ে তোমার কাছে পাওয়া আঘাত যত।
তারপরও বলবে, তুমি আমাদেরই মতো?
#২০.১২.০৭


নন্সেন্সঃ ৫ - ভূতের সভাসঙ্ঘ



[বেশ জবর একটা গ্রীষ্মনিদ্রা দিয়ে এলাম। মাঝে মাঝে কেবল উঁকি ঝুকি মেরে গেছি। এদিকে ঘুম ভাঙ্গার পরে দেখি লঙ্কাকান্ড। ভূতের উৎপাত দেখি ঘাড় থেকে মাথায় উঠেছে। আর তো চুপ করে থাকা গেল না। তাই আবার নামিয়ে ফেললাম গোটা কয় ভূতের চরণ। বছরের প্রথম (বাংলা ও ইংরেজি উভয়) নন্সেন্স]

আজ সকালে দরজা খুলে বাইরে গিয়ে দেখি,
দিন দুপুরে ভূতগুলো সব করছে সভা, একি!
মাইক নিয়ে চেঁচাচ্ছে কেউ, পাইক হাতে বর্শা,
কারুর কোন ভ্রুক্ষেপ নেই আকাশ কেন ফর্সা?
গোল খেয়ে কেউ বগল বাজায়, ঘোল খেয়ে কেউ ঘুমে,
দোল খেয়ে কেউ নাচতে থাকে ভূতের কমন রুমে।
কেউ পকেটে পয়সা জমায় কেউ বা গাছের খোলে,
পেত্নীরা তাই বেত নিয়ে সব ভূতের চামড়া তোলে।
যন্ত্রে বাঁধা মন্ত্রটাকে যেই ভেবেছে ধুন,
ভূতরাজা তাই ধুতরা ফুলের গন্ধ শুঁকেই খুন।
আম বাগানে হাম্বা গানে সাম্বা নাচে টিচার,
ভূত রয়েছে পুত্রশোকে, করবে ওঝার বিচার।



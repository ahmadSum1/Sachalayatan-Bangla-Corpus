কাব্যকাঠিণ্য এবং প্রতিশ্রুতি



(হিমু ভাই এর খোমাখাতা ভাবনায় হৃদয়াময়ের কথা পড়েছি। সেটা হলে নাকি কবির হৃদয় থেকে নিয়মিত তরল ও খনিজ প্রেম কবিতা হয়ে ঝরে ঝরে পড়ে। আমি যেহেতু প্রায়ই কবিতা লেখার চেষ্টা করি, তাই হৃদয়াময়ের মতো আরেকটি জটিল কবিরোগের কথা আমার মনে পড়ে গেল। সেটা হলো কাব্যকাঠিণ্য। এই রোগ হলে যেটা হয় তা হল... অনেক চেষ্টার পরেও কবিতা বের হতে চায় না। এই রোগের উপসর্গ হল পিসিতে নোটপ্যাড অথবা এম এস ওয়ার্ড খুলে বসে থাকা, কাগজে এক দুই লাইন লেখার চেষ্টা এবং সেই কাগজ দুমড়ে ছুড়ে ফেলে দেওয়া। লেখকদের একই রকম রোগ হলে সেটাকে রাইটার্স ব্লক বলে, কবিদেরটাকেও কি তাই বলে? কে জানে! যাই হোক, এত ভণিতার কারণ হলো অনেকদিন কাব্যকাঠিণ্যে ভোগার পরে একটা (প্রায়) কবিতা দাঁড় করার চেষ্টা করেছি। কবিতাটা হয়েছে পুরো হৃদয়াময়রোগীর মতো। গুণীজনরা নিজরিস্কে পড়ে দেখবেন এবং ইচ্ছামতো গালাগালি করবেন। 
ভালো কথা... মনে প্রেম চাগাড় দিলে হৃদয়াময় হয় সেটা জানি... সেটার ঔষধ হল চিরন্তন দ্রবণ, কিন্তু কাব্যকাঠিণ্যের কোন ঔষধ কারো জানা আছে?)

প্রতিশ্রুতি
***
অনেক ছোঁয়ার আড়ালে তুই অনেক আকাশ দূরে,
অরণ্যে তোর বরেণ্য নই অছন্দ তোর সুরে।
তোর মাঝে তাও হারাতে চাই থাকতে তোরই পাশে-
অনেক পাহাড় যাই পেরিয়ে মরুদ্যানের আশে।
বৃষ্টি আকাশ তোর হাসিতে অঝোর ধারায় ঝরে,
তোর হতাশার পুনর্বাসন সূর্যোদয়ের পরে।
জোছনাকে তোর ভীষণ করে নোনতা লাগে,তবে
তুই চাইলেই রাতের আকাশ তারায় ভরে যাবে।
তোর সুরে গান তোর অভিমান আটপ্রহরে বাঁচা,
স্বেচ্ছা মনের স্বনির্বাসন দেয়ালঘড়ির খাঁচা,
রোদ স্বভাবের আদরটাতে আঁধার এলে পরে-
তুই চাইলেই দুপুরটা তোর সূর্যে দেবো ভরে।
অতল দীঘির জলে তবু ডুব সাঁতারের লোভে,
আমায় অমন বিপন্নতার কান্না শোনায় ক্ষোভে।
আমার বুড়ো মেঘের মনে তোর ছায়াটা যেই-
তুই চাইলেই কাল সকালে বৃষ্টি এনে দেই। 
#০৫.০৯.২০০৯


 

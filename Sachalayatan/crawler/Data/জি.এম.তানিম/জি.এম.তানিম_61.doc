টিপকথা



সিজন চেঞ্জের সময় জ্বরে পড়লাম। তিনদিন বাড়িতে বসা, প্রচন্ড বোরড। ভাবছি কালকে থেকে অফিসে যাব, যদি আরেকটু  ভালো ফিল করি। এদিকে জ্বরের প্রথম দিন থেকে মাথায় কিছু লাইন ঘুরছে। না লিখে ফেলা পর্যন্ত মাথায় যন্ত্রনা দিবে, তাই লিখে ফেললাম। জ্বরের ঘোরে প্রলাপ ক্যাটাগরির এই লেখা, আজকের টিপকথা...
কেউ টিপসই দিয়ে সব ফেলে খুইয়ে,
ভালো টিপস পায় কেউ কারো হাত ধুইয়ে।
ইনফেকশন করে টিপে টিপে ফোঁড়াটা,
নিশানায় টিপ করে টিপে দেয় ঘোড়াটা।
কলবেল টিপে লোকে আসা দেয় জানিয়ে,
কলমের টিপে কত কথা লেখে বানিয়ে।
এযুগের ছেলেমেয়ে মোবাইলে পিসিতে,
টিপে চলে ওয়ান টু, টিপছে- এ বি সি তে।
রিমোট টিপছি নানা চ্যানেলের ফাঁদেতে,
মাঝরাতে পা টিপে একা হাঁটি ছাদেতে।
নাক টিপে কারো নাকি বের হয় দুগ্ধ,
টিপ পরা উর্বশী দেখে হই মুগ্ধ।
চোখ টিপে ইশারায় বলি যদি, "বাব্বাহ",
গলা টিপে দিতে আসে বালিকার আব্বা।
টিপকলে পানি খেলে তুমি বল কিপটে,
ঠিকই তো বোতাম টেপ জামায় বা লিফটে।
মধ্যবিত্ত তাই এই রোজ কড়চা,
সপ্তাহে সাতদিনই টিপে টিপে খরচা।
তবু ভুলে গোলমাল ভুলে অনাসৃষ্টি,
এসো দেখি বাইরের টিপটিপ বৃষ্টি।
#০২.০৭.০৮


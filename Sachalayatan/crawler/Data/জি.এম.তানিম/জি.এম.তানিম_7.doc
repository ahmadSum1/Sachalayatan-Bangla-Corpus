টুইটারে শাহবাগ এবং প্রথম আলোর বিভ্রান্তি




শিক্ষা, কর্ম এবং বসবাসের কারণে বহু বাংলাদেশীকে দেশ তথা শাহবাগ থেকে দূরে থাকতে হয়েছে। শাহবাগের গণজাগরণে সামিল হওয়ার জন্যে তাদের সুযোগ খুব সীমিত। তবে তারাও সামিল হতে পারেন সাইবার যুদ্ধে। ফেসবুক, নানাবিধ ব্লগ ইত্যাদিতে অনেক বছর ধরেই চলছে জামাত-শিবিরের নানা অপপ্রচার। এর সাথে যুক্ত রয়েছে দেশ ও দেশের বাইরে জামাতের পে-রোলে চলা নানা লেখক।
বিবিসি বাংলার এই পডকাস্টে সাইবার যুদ্ধের বিভিন্ন মাধ্যম ও শাহবাগের আন্দোলনে তার ব্যবহার নিয়ে কথা বলা হয়েছে। অনলাইনে শাহবাগের উপস্থিতির একটি সুন্দর ভিজুয়াল প্রকাশ করেছেন Christian Prokopp তার  ব্লগে ।
প্রতিবাদের নানা মাধ্যমের মধ্যে সম্ভবত নতুনটি টুইটার। টুইটার ব্যবহারের নিয়মাবলী এবং শাহবাগের ঘটনা প্রমোট করার উপায় নিয়ে ব্লগার ইশতিয়াক রউফ লিখেছেন এই লেখাটি, তাই সেই বিস্তারিত আলাপে গেলাম না। আন্দোলনের শুরুর দিক থেকেই Facebook এবং ব্লগের মাধ্যমে ছড়িয়ে যায় টুইটারের হ্যাশট্যাগ #shahbag. দেশ বিদেশের অসংখ্য ব্যবহারকারী তাদের টুইটারের মাধ্যমে এবার চেষ্টা করে যাচ্ছেন দেশী বিদেশী মিডিয়ার মিথ্যাচার, বিভ্রান্তি ও অপপ্রচার রুখে দিতে। 
#shahbag কতটা বহুল ব্যবহৃত তার জন্যে দৈব চয়নের ভিত্তিতে নেওয়া একটি তথ্য দেই। গত ২ ঘন্টাতেই এই ট্যাগে শতাধিক টুইটার পোস্ট পড়েছে। শুরুর কয়েকদিনের টুইট তথ্যের ভিত্তিতে সচল প্রকৃতিপ্রেমিক  এই পোস্টটি  দেন। সেখানেই প্রতিদিন সহস্রাধিক টুইটার পোস্ট পড়ার খবর দেখতে পাই। গত কয় দিনে টুইটারে বাংলাদেশী ব্যবহারকারী অনেক বেড়েছে। কাজেই এই সংখ্যা যে বেড়েছে বহুগুণে তা আর বলে দেওয়ার নয়। এই লিঙ্কে  ক্লিক করে নিজেই দেখে নিন, শাহবাগ নিয়ে অনলাইন যোদ্ধারা কতটা সোচ্চার। ডয়চে ভেল তাদের নিবন্ধে উল্লেখ করেছে এই #shahbag-এর কথা,  ক্লাউডলিতে  #bangladesh দিয়ে খুঁজে সবচেয়ে বড়ো যে ক্লাউডটি পাওয়া যায়, সেটি #shahbag. কাজেই অনলাইন সোশাল মিডিয়ায় নিয়মিত এবং টুইটার ব্যবহারকারী/ব্যবহারে আগ্রহী এদের কারো কাছেই এই হ্যাশট্যাগ অজানা হওয়ার কথা নয়। 
এই রকম অবস্থায় আজ প্রথম আলোর প্রজন্ম ডট কমে ছাপা হয়েছে  এই লেখাটি । শাহবাগ আন্দোলনের খবর ছড়াতে তথ্যপ্রযুক্তির ভূমিকা নিয়ে লিখিত এই নিবন্ধ। আন্দোলন নিয়ে ব্লগে আলোচনা, শাহবাগে তথ্যপ্রযুক্তিগত ব্যবস্থা, বিভিন্ন গানের লিংক এবং সাইবার যুদ্ধের বিভিন্ন ওয়েবসাইটের পাশাপাশি উল্লেখ করা হয়েছে টুইটারে শাহবাগ আন্দোলন নিয়ে। টুইটারে শাহবাগের কথা বলতে গিয়ে আশ্চর্যজনকভাবে বলা হয়েছে এক বিদ্ঘুটে ট্যাগের কথা, যেই ট্যাগ দিয়ে টুইটারে সার্চ করে দেখা গেল হাতে গোনা ২২টি টুইট হয়েছে। অর্থাৎ শাহবাগ নিয়ে কথা বলার যে মূল ট্যাগ, সেটির উল্লেখ না করে একটি অপ্রচলিত ট্যাগের বর্ণনা দেওয়া হয়েছে আজকের এই পত্রিকায়। 
প্রথম আলো বাংলাদেশের একটি বহুল প্রচারিত দৈনিক। পাঠক সংখ্যায় শুরুর দিকে তাদের অবস্থান। শাহবাগ নিয়ে আন্তর্জালিক লড়াইতে তাদের এই ভুল তথ্যপ্রকাশের অবদান যে তাই কতটা ঋণাত্মক, সেটা বলার অপেক্ষা রাখে না। প্রথম আলো এই বিভ্রান্তি কি স্বেচ্ছায় করছে? আর যদি এটা অনিচ্ছাকৃত ভুল হয়েও থাকে, তবে এই নিবন্ধের রচয়িতা বা বিভাগীয় সম্পাদক কি এর দায় এড়াতে পারেন? শাহবাগ নিয়ে টুইটারের লড়াইতে বিভ্রান্তি ছড়ালে কোন পক্ষ উপকৃত হয় সেটা তো কারো অজানা নয়। প্রথম আলো কি এই ভুল সংশোধন করবে? 
পুনশ্চ ১: ঘন্টাতিনেক আগে ভুল ধরিয়ে দিয়ে এই লেখায় মন্তব্য করা হয়েছে। মন্তব্য এখনও প্রকাশিত হয় নি। 
পুনশ্চ ২: পুরো লেখার কোথাও জামাত শিবিরের নাম মুখে আনে নি নিবন্ধটির রচয়িতা। সেটা লেখকের দায় নাকি পত্রিকার পলিসি, সেটা নিয়েও চিন্তা হচ্ছে। 


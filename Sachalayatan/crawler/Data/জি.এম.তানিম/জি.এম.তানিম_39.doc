অ্যাম্বিগ্রাম ও আমি



(অ্যাম্বিগ্রামের সাথে আমার পরিচয় অনেকের মতই ড্যান ব্রাউনের হাত ধরে। দ্য ডা ভিঞ্চি কোড এর বহুল জনপ্রিয়তার পর সবার হাতে হাতে তার বই চারটা ঘুরেছে। আমিও এক বড়ভাই এর কাছ থেকে নিয়ে পড়ে ফেলি। অ্যাঞ্জেলস অ্যান্ড ডেমন্স পড়ার সময় খুবই আশ্চর্য হই বইটিতে পাওয়া অ্যাম্বিগ্রামগুলো দেখে। মুগ্ধতারও কমতি হয় না। অনেকেই জানেন হয়তো এটি সম্পর্কে, তবুও যারা জানেন না তাদেরকে এই শিল্পের সাথে পরিচিত করিয়ে দেওয়ার জন্যেই আজকের এই লেখা। )

অ্যাম্বিগ্রাম(Ambigram) শব্দটির ভিতরেই এর অর্থ অনেকখানি লুকিয়ে আছে। শব্দটি ভাংলে আমরা পাই অ্যাম্বি এবং গ্রাম। অ্যাম্বি অর্থ উভয় এবং গ্রাম মানে লেখা বা আঁকা। অর্থাৎ অ্যাম্বিগ্রাম হলো লেখার এমন এক পদ্ধতি যেটা লেখাটি ভিন্ন ভিন্নভাবে দেখলে তার উপর ভিত্তি করে একই বা দুই রকম লেখা পাওয়া যাবে। অর্থাৎ আমরা কি দেখব সেটা নির্ভর করবে কোন দিক থেকে লেখাটি দেখা হচ্ছে, কোন দৃষ্টিভংগিতে দেখা হচ্ছে ইত্যাদি। বেশিরভাগ ক্ষেত্রেই আমরা অনেকে মনে করে থাকি অ্যাম্বিগ্রাম হচ্ছে সেই লেখাগুলো যেগুলো ১৮০ ডিগ্রি ঘোরালেও একই থাকে। অর্থাৎ লেখাটি উলটে দিলেও আমরা একই লেখা পাবো। উদাহরণস্বরূপ অ্যাঞ্জেলস অ্যান্ড ডেমন্স বইয়ের বিখ্যাত সেই ইলুমিনাটি আর্থ এয়ার ফায়ার ওয়াটার সিম্বলটি দেখতে পারেন  এখানে।  তবে অ্যাম্বিগ্রামের আরও প্রকারভেদ রয়েছে। সেগুলো লেখার পরের অংশগুলোতে সংক্ষেপে বলার চেষ্টা করব। প্রাথমিক ভাবে বলতে পারি অ্যাম্বিগ্রাম হল এমন এক ছবি, যেটাতে বিভিন্ন বিন্যাসে দর্শকদের বিভিন্ন শব্দ দেখায়। ক্যালিগ্রাফির সাথে এটা তার পার্থক্য বলা যেতে পারে। একি শব্দের বিভিন্ন রকম অ্যাম্বিগ্রাম হতে পারে, সেটা নির্ভর করে শিল্পীর উপরে।
আবার ফেরত আসি আমার গল্পে। ড্যান ব্রাউনের বইটা দেখার পরে আমার মনে হয়, মজার ছবি তো... তবে এমনটা করতে পারা মনে হয় প্রায় অসম্ভব। তারপরও বিভিন্ন সময় খাতার মার্জিনে কলমের আঁকিবুকিতে চেষ্টা করতে থাকি। হঠাৎ কিভাবে যেন নিজের ডাকনাম (TANIM) এর একটা অ্যাম্বিগ্রাম তৈরি করে ফেলি। 
TANIM
কাজটা শুরু করি এভাবে, প্রথমে নামটা সোজা ও উলটো করে লিখি, তারপরে দুই লাইনের মধ্যে মিল রাখার চেষ্টা করি। মাঝামাঝি একটা স্থানে আসলে তারপরে ক্ষান্ত দেই। এভাবেই শেষ হয় আমার প্রথম অ্যাম্বিগ্রাম । তখন মাত্র অর্কুট ব্যবহার করা শুরু করেছি। প্রোফাইলে ছবি হিসেবে সেই ছবিটা ঝুলিয়ে রাখি, বন্ধুরা দুই একজন প্রশংসা করল। তারপরে আস্তে আস্তে এর কথা ভুলেই গেলাম। অনেকদিন পরে, সেদিন কি মনে করে যেন গুগলিং করছিলাম বিষয়টি নিয়ে, বইটিতে ব্যবহৃত ছবিগুলো কার তৈরি জানার ইচ্ছা থেকে। একটা মজার ব্যাপার খেয়াল করলাম। শিল্পীর নাম জন ল্যাংডন (গল্পের নায়কের নাম কোথা থেকে পেলেন তাও এখানে জানা গেল)। জনের ওয়েবসাইট থেকে পেলাম তার আরও কিছু সৃষ্টিকর্ম। সেগুলো নিয়ে কথা বলার আগে অ্যাম্বিগ্রাম এর ইতিহাসটা একটু বলে নেই।
প্রথম পাওয়া অ্যাম্বিগ্রামটি তৈরি হয় ১৮৯৩ সালে। শিল্পী পিটার নিওয়েল যিনি মার্ক টোয়েন এবং লুইস ক্যারলের বইতে ইলাস্ট্রেশনের জন্য বিখ্যাত। তার একটি বইএর শেষে THE END কথাটি লেখা ছিল, যেটি উলটো করে পড়লে দেখা যেত PUZZLE। বইটির দ্বিতীয় খন্ডেও একই রকম অ্যাম্বিগ্রাম  ছিল। পরবর্তীতে বিভিন্ন জনের আঁকায় তা লক্ষ্য করা যায়। জন ল্যাংডনের মতে তিনি নিজে এবং স্কট কিম অ্যাম্বিগ্রাম পৃথক পৃথক ভাবে আবিষ্কার করেছেন। প্রকৃতপক্ষে ৭০ এর দশক থেকেই বিভিন্ন শিল্পীর পৃথক পৃথক চেষ্টায় এই শাখাটি বিস্তৃতি পায়। প্রথমে এই আর্টটি ইনভারসন নামে পরিচিত ছিল। ১৯৮৩-৮৪ সালে প্রথম অ্যাম্বিগ্রাম শব্দটি ব্যবহৃত হয়। পরবর্তীতে ২০০০ সালে ড্যান ব্রাউনের বইতে আবারও ছাপা হয় ল্যাংডনের ৬টি অ্যাম্বিগ্রাম। দ্য ডা ভিঞ্চি কোড এবং অ্যাঞ্জেলস অ্যান্ড ডেমন্স এর থিয়েটার ভার্সনেও ল্যাংডনের তৈরি অ্যাম্বিগ্রাম ব্যবহৃত হয়েছে। 
ল্যাংডনের সাইট ঘুরে দেখা গেল তার   দারুণ দারুণ কিছু সৃষ্টি । তবে আমার সবচেয়ে যা কাজে লেগেছে তা হল তার সাইটে দেওয়া   অ্যাম্বিগ্রাম তৈরির টিপস। সেটি পড়ার পরই আমার মনে হয় আরো চেষ্টা করে দেখা যেতে পারে। এবং চেষ্টার ফল হিসেবেই অ্যাঞ্জেলস অ্যান্ড ডেমন্সের অ্যাম্বিগ্রামের আদলে আমার নাম নিয়ে তৈরি করি আমার পরের অ্যাম্বিগ্রামটি। 
GMTANIM
ততদিনে শুরু হয়েছে ফেসবুক যুগ। ফেসবুকে শেয়ার করি অ্যাম্বিগ্রামগুলো। আবারো আগের মত উৎসাহ আসে। সেই সাথে যোগ হয় অনুরোধ। অনেক বন্ধু বলেন তাদের নামের অ্যাম্বিগ্রাম তৈরি করে দিতে। ঢোলের বাড়ি আর কি! আমিও চেষ্টা চালিয়ে যাই। সচল ইশতি এই সময় আমাকে বলে বাংলা অ্যাম্বিগ্রাম তৈরির কথা। বাংলা বর্ণের জটিলতার কথা বলে পালিয়ে যাই সেই দফা।  তার পরামর্শ মত সচলের একটা অ্যাম্বিগ্রাম তৈরির চেষ্টা করি। ইংরেজি বা বাংলা কোনটাতেই তেমন সাফল্য মেলে না। কিন্তু কপালের জোরে একটি ইঙ্গ-বাংলা অ্যাম্বিগ্রামের সৃষ্টি করে ফেলি। এটি অন্যান্য অ্যাম্বিগ্রামের মত রোটেশনাল সিমেট্রির নয়। বরং একই লেখা বাংলা ও ইংরেজিতে পড়লে দুই ভাষার বর্ণে সচলায়তন লেখাটি পাওয়া যাবে।
সচলায়তন - SACHALAYATAN
লেখার এ পর্যায়ে বিভিন্ন প্রকার অ্যাম্বিগ্রামের বর্ণনা দিয়ে নেই। অ্যাম্বিগ্রাম অনেক রকমের হয়ে থাকে। তবে সাধারণভাবে একে দুই ভাগে ভাগ করা যায়। প্রতিসম (সিমেট্রিক) ও অপ্রতিসম (অ্যাসিমেট্রিক)। এই লেখার প্রথম দিকের গুলো প্রতিসম এবং ঘূর্ণন প্রতিসম। মানে সেগুলো ১৮০ ডিগ্রি ঘুরালেও একই লেখা পাওয়া যায়।  ঘূর্ণন ছাড়াও প্রতিবিম্ব প্রতিসম (আয়নাতে দেখলেও একই রকম দেখায়), শেকল প্রতিসম(যেগুলো আলাদা শব্দ আকারে লিখলে হয় না, কিন্তু একাধিকবার টানা লিখলে প্রতিসম হয়)  এসব রকমের হতে পারে । আবার অপ্রতিসম হচ্ছে যেগুলো ভিন্ন ওরিয়েন্টেশনে বা ভিন্ন ভংগিতে দেখলে ভিন্ন শব্দ পাওয়া যায়।  সচলের দুই ভাষায় লেখা অ্যাম্বিগ্রামটি এমনই একটি। আবার অনেক ক্ষেত্রে এমন হতে পারে সোজা ভাবে পড়লে এক লেখা, আর ঘূর্ণনের ফলে অপর লেখা পাওয়া যায়। এরকম কিছু প্রকারভেদ উইকিপিডিয়া ও ল্যাংডনের সাইটে  পাওয়া যাবে। 
 এইখানে আরেকটি অ্যাম্বিগ্রাম শেয়ার করার লোভ সামলাতে পারছিনা। আমার তৈরি বাংলাদেশের অ্যাম্বিগ্রাম। BANGLADESH
লেখার এই পর্যায়ে বলি বাংলা অ্যাম্বিগ্রামের কথা। বাংলায় অ্যাম্বিগ্রাম করার চেষ্টা প্রায় ছেড়েই দিয়েছিলাম। কার্টুনিস্ট মেহেদি হকের সাথে বুয়েট ক্যাফেতে আড্ডা দিচ্ছিলাম। ওনাকে অ্যাম্বিগ্রামের কথা বলতেই উনি মজা পেয়ে চেষ্টা শুরু করলেন। তারপরে "তানিম" নামটার একটা অ্যাম্বিগ্রাম বাংলায় তৈরির উপায় বলে দিলেন। গুরুদক্ষিণা হিসেবে তাই আমিও ওনার নামে একটি অ্যাম্বিগ্রাম তৈরি করলাম। আমার ফেসবুক অ্যালবামে সেই দু'টি রয়েছে।  চেষ্টার ফলাফল হিসেবে শেষ পর্যন্ত সচলায়তন এরও একটি বাংলা অ্যাম্বিগ্রাম তৈরি করা সম্ভব হয়। জন্মদিনে দিতে পারলে ভাল লাগত কিন্তু কিছুদিন দেরি হয়ে গেল উপহারটি দিতে।সচলায়তন
সবশেষে কিছু গুরুত্বপূর্ণ লিঙ্ক দিয়ে লেখাটা শেষ করি। কারো যদি অ্যাম্বিগ্রাম তৈরির ব্যাপারে আগ্রহ থাকে তাহলে আমার মতে এই লিংকটা অনেক সাহায্য করবে। আবার কেউ যদি নিজে কষ্ট করতে না চান, তাহলে অনলাইন অ্যাম্বিগ্রাম জেনারেটরও ব্যবহার করতে পারেন। ফ্লিপস্ক্রিপ্ট ডট কম এমনই একটি সাইট। নানা ধরণের অ্যালগরিদম ব্যবহার করে তৈরি করা এই সাইটের জেনারেটরে তৈরি অ্যাম্বিগ্রামগুলো বেশ ভালো হয়। তবে কপিরাইটের ইস্যু রয়েছে সম্ভবত। নিজে নিজে শব্দ নিয়ে খেলে মজা পাওয়ার জন্যে বেশ। সব শব্দের অ্যাম্বিগ্রাম অবশ্য এই জেনারেটরেও সম্ভব হয় না। তবে এমন অটোমেটেড জেনারেটরের অ্যালগরিদম নিয়ে কাজ করতে পারলে, ভিতরের লজিকগুলো ঘাটতে পারলে অনেক ভাল লাগবে। পরিশেষে সেই বন্ধুদের ধন্যবাদ যাদের উৎসাহ নিয়ে কিছু একটা করার সামান্য চেষ্টা করতে পেরেছি।

 

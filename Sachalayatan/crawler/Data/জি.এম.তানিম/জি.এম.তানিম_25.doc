ভ্যান



(আকারে প্রকারে ছোট লেখা সচলে দেওয়ার একটা হ্যাপা আছে। নীড়পাতায় বেআব্রু হয়ে বেড়িয়ে পড়ে বেশির ভাগ। সেটা ঠেকানোর জন্যে কবিতার শুরুতে এমন আবজাব বকি সাধারণত। আজ দেখি বলার মতো তেমন কিছু খুঁজে পাচ্ছি না। অনেক দিন পরে একটা কবিতা লেখার চেষ্টা করলাম, কোন মতে শেষ করতে পেরে অনেক ভালো লাগছে। সে ভালো লাগাটাই সবার সাথে শেয়ার করি না হয়...)
 
 
প্রতিরাত বারটা তেইশে
নিশ্চুপ রাস্তার পাশে
আমাদের এলাকায় আসে
বেয়াড়া ধাতব সেই ক্লিশে।
নেড়িটার আধোঘুম চোখে
স্বপ্নেরা নেমে আসে ধীরে,
রাত্রির শূন্যতা ছিঁড়ে
রুটিগাড়ি এলাকায় ঢোকে।
এরপর ভোর নেমে এলে
বিগত রাতের ভুল যতো,
উপচানো সকরুণ ড্রেন,
সব তার পশ্চাতে ফেলে
গম্ভীর ট্যাঙ্কের মতো
ফিরে চলে পাউরুটি ট্রেন।


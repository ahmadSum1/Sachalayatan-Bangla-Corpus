এইতো আছি



(জ্বর জ্বর ভাব নিয়ে কীবোর্ডের সামনে বসা বিপজ্জনক। তেড়ে ফুঁড়ে প্রকাণ্ড অকবিতা বের হয়ে আসতে পারে। )


এইতো আছি মনের মাঝে অনেকখানি,
অনেকখানি জমি, যেটা অকর্ষিত,
সেই জমিটা নিয়ে আছি সেথায় তুমি
অতল তোমার স্বপ্ন গুলো বুনতে পারো।
হয়তো তারা
বেঁচে থাকার পায় ইশারা
একটু কেবল বৃষ্টি পেলেই।
একটু কেবল বৃষ্টি পেলেই মেলবে পাখা
দাঁড়িয়ে থাকা স্বপ্নগুলোই আকাশ হয়ে 
খুঁজবে আকাশ। কীসের ভয়ে,
কীসের ভয়ে তাদের তুমি লুকিয়ে রাখো?
হাজার রকম আইন শাসন? কী প্রয়োজন?
কী প্রয়োজন তাদের অমন জেলখানাতে আটকে রাখায়? 
কী প্রয়োজন তাদের অমন মুখ লুকিয়ে কাঁদতে থাকায়?
দাওনা খুলে...
দাওনা খুলে বদ্ধ যত দরজা এবং জানলা আছে, 
দাওনা খুলে আকাশটাকে
স্বপ্নগুলো দাও ছড়িয়ে মেঘের কাছে। 
দেখতে পাবে, উড়ছে তারা রংধনুতে, 
উড়ছে তারা মহাকাশের নতুন পথে,
হাজার আলোকবর্ষ দূরের অচিন কোনো
নীহারিকার মাঝে তাদের গল্প শোনো। 
এই পৃথিবী ওই পৃথিবী সব মিলিয়ে
কোথাও কিংবা অন্য কোথাও 
জেনো তারা সত্যি হবে। 
এসব কিছু জানার পরে
তুমি যদি ভাবনাগুলো না দাও জোড়া,
আমার মনের হতচ্ছাড়া পাগলা ঘোড়া
টগবগিয়ে ঠিকই জেনো এগিয়ে যাবে, 
তখন তুমি কই লুকাবে?
কই লুকাবে ও মুখ তোমার?
তোমার সকল স্বপ্ন থেকে মুখ ফিরিয়ে
কী লাভ বলো? কী লাভ তোমার?
একটু কেবল একটু করেই অনেকখানি
স্বপ্ন দেখো, দেখবে ঠিকই সত্য তারা হবেই জানি। 
তবুও যদি, হয় এ আমার বৃথাই বলা,
স্বপ্নবিহীন পথেই তোমার কেবল চলা,
তখন বলি
দেখলে না তো একটু আমায় আস্থা রেখে, 
দিন ফুরোলে সন্ধ্যা যখন আবীর মেখে
বেলার শেষে শীতল হাতে আমায় ছুঁলো, 
জেনো, আমিই পথ... আমিই পথের ধুলো।


#১৪.০৩.২০১২


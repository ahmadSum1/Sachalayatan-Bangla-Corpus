দ্বন্দ্ব



ডিম আগে আসে নাকি ফার্মের মুরগী?
দুধভাত ভালো নাকি চিড়া-মুড়ি-গুড়-ঘি?
রাত জাগা ঠিক নাকি দাঁত মাজা ঠিক না?
চাপা হাসি দিলে হবে মোটা নাকি চিকনা?
চুল কাটি কোজাক না বাটি ছাঁটই চলবে?
তাপ দিলে বরফ না কড়া মন গলবে?
বাজারে সদাই করি আম নাকি আমড়া?
থান্ডারক্যাটস জিতে নাকি জিতে মামরা?
প্রেমিকার বার্থডেতে ফুল নাকি গয়না?
আগে গেলে বাঘে খায়? নাকি গায় ময়না?
আষাঢ়ে বাদল নামে নাকি তার ভাইটি?
স্যালারি কোথায় বেশি? বিবিএ না আইটি?
ঘাসে বেশি ভিটামিন নাকি বেশি মাইরে?
খেলব মাঠের মাঝে? সীমানার বাইরে?
বসে বসে কি যে লিখি চিঠি নাকি গান টা?
কোন ড্রিঙ্কস পান করি? পেপসি না ফানটা?
ভেবে ভেবে লিখে ফেলি নাকি লিখে ভাবব?
শেষের কবিতাখানি গদ্য না কাব্য?
কবিতা শব্দে হয় নাকি হয় ছন্দে?
কত কত ভেবে ভেবে তবু আছি দ্বন্দ্বে। 
#১৯.০৬.০৮


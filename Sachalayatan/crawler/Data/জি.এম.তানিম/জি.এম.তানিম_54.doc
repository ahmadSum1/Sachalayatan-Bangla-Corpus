আজকে আমি



(গান লেখার ইচ্ছা থেকে লেখা...কিন্তু কি যে হল কে জানে?    লিরিক লেখার গ্রামারটা কোথা থেকে শেখা যায়?)
আজকে আমি ব্যস্ত ভীষণ, আজকে সময় নেই তো থামার,
আজকে আমি আর কারো নই, আজকে আমি শুধুই আমার।
আজকে আমি কারোর দুঃখে দুঃখ পেয়ে আর কাঁদিনা,
আজকে আমি রোদ বিকেলে পাগলা হাওয়া পাত্তা দি'না।
আজকে আমি বড়ই অবুঝ, আজকে কেবল নিজকে বুঝি,
আজকে আমি আত্মমগন, নিজের মাঝে নিজকে খুঁজি।
আজকে আমি স্বপ্ন বেচি, স্বপ্ন কিনি ইচ্ছে দামে,
কিংবা আজকে স্বপ্ন বাতিল- দু'চোখ কেবল ঘুমের নামে।
আজকে আমি খুশির মাতাল, আজকে আমি না মেটা ক্রোধ,
নিজের কাছে যেটুকু ঋণ আজকে সেটা করব যে শোধ।
আজ তারারা আড়াল থাকুক, আজকে আমার চাঁদডোবা মন,
আজকে বোধহয় আঁধার ভালো, আজ জোছনার নেই প্রয়োজন।
আজকে মেঘের বাজুক সানাই, আজ কথারা হারাক না খেই,
আজকে আমি ব্যস্ত ভীষণ, বৃষ্টি দেখার সময় তো নেই।
#১৩.০৯.০৮


অনুবাদ ৩: আনন্দ ও জিহ্বা



(Paulo Coelho এর Stories for Parents, Children and Grandchildren Volume 1 এর Pleasure and the tongue গল্পের অনুবাদ। ঈশপের মত ছোট ছোট কিছু গল্পের সমষ্টি এই বই। গল্পটা মনে ধরলো তাই অনুবাদ করে ফেললাম।)
আনন্দ ও জিহ্বা
**********
একজন জেন গুরু তার এক শিষ্যের সাথে বিশ্রাম নিচ্ছিলেন। একসময় তিনি তার ঝোলা থেকে একটি তরমুজ বের করে সেটি কেটে দু'ভাগ করে একভাগ শিষ্যকে খেতে দিলেন। নিজে অন্যভাগটি খেতে থাকলেন। 
খেতে খেতে শিষ্য বলল,"জ্ঞানগুরু, আমি জানি আপনার সব কাজেরই একটা অর্থ থাকে। এই যে আমাকে তরমুজ খেতে দিলেন, এরও নিশ্চয় একটি অর্থ আছে।"
গুরু নিঃশব্দে খেয়ে চললেন। 
"আপনার এই চুপ করে থাকার মধ্যেও একটি প্রশ্ন নিহিত রয়েছে। আমার ধারণা প্রশ্নটি হচ্ছে, এই সুস্বাদু ফল খেয়ে আমি যে আনন্দ পাচ্ছি তা কি এই ফলের জন্যে নাকি আমার জিহ্বার স্বাদ নেবার ক্ষমতার জন্যে?"
গুরু এবারো কোন কথা বললেন না। উৎসাহী শিষ্য বলে চলল, "জীবনের সব কিছুরই অর্থ আছে। আমার ধারণা আমি সেই প্রশ্নের উত্তরের খুব সন্নিকটে পৌঁছে গেছি। আনন্দ হচ্ছে আমাদের পারস্পরিক ভালোবাসা ও নির্ভরতার এক বহিঃপ্রকাশ। কারণ এই তরমুজটি না থাকলে যেমন আমরা কোন কিছু পেতাম না স্বাদ নেওয়ার জন্যে, তেমনি আমাদের জিহ্বা না থাকলে..."
"যথেষ্ট বকেছ," গুরু অতিষ্ট হয়ে বললেন এবার। "দুনিয়ার সবচেয়ে বড় বেকুব কারা জানো? যারা নিজেদের ভীষণ রকম বুদ্ধিমান ভাবে এবং সারাটা সময় সব কিছুর মানে বের করতে চেষ্টা করে। তরমুজটা খেতে ভালো এটাই যথেষ্ট। এবার দয়া করে চুপ কর এবং আমাকে শান্তিতে খেতে দাও।"


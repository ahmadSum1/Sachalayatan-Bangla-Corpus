অনুবাদ-১ : শপিং মলের পিয়ানোবাদক 



(গদ্য লেখার সাহস কখনো হয়নি। অনুবাদের ইচ্ছে ছিল কিন্তু বড় লেখায় হাত দিতে ভয়ও করত। অবশেষে ছোটখাটো একটা লেখা পেয়ে গেলাম, যেটা মনে হল সবার সাথে শেয়ার করা দরকার। অত্যন্ত প্রিয় লেখক পাউলো কোয়েলো এর Like the Flowing River এর The pianist in the shopping mall গল্পটা অনুবাদের দুঃসাহস দেখালাম। অভাজনের ধৃষ্টতা মার্জনীয়।)
 শপিং মলের পিয়ানোবাদক
************
(মূলঃ পাউলো কোয়েলো)
একটা শপিং মলে এলোমেলো ভাবে হাঁটছি। সাথে আমার  বন্ধু উরসুলা। মেয়েটা ভায়োলিন বাজায়। হাঙ্গেরিতে জন্ম এবং দু'টি আন্তর্জাতিক অর্কেস্ট্রাতে বাজায়। হঠাৎ সে আমার হাত চেপে ধরে বলল, "শোনো!"
আমি শুনলাম। বয়স্কদের কথা, বাচ্চার চিৎকার, ইলেক্ট্রনিক্সের দোকান থেকে ভেসে আসা টেলিভিশনের শব্দ , টাইলসে হাই হিলের খটখট শব্দ আর সব কিছুর সাথে মিশে আছে সেই সুর যেটা দুনিয়ার সব শপিং মলেই শোনা যায়।
"দারুণ না?"
আমি বললাম আমি দারুণ বা অসাধারণ কিছু শুনতে পাচ্ছি না। 
উরসুলা আমার কথায় হতাশ হল। আমার দিকে চেয়ে বলল, "পিয়ানো বাজছে! লোকটা দারুণ বাজায়!"
"কোন রেকর্ড বাজছে হয়তো।"
"কি যে বলো না! ভালো করে শোনো।"
আমি একটু ভালো করে শুনে বুঝতে পারলাম সুরটা কোন প্লেয়ারে বাজছে না। লোকটা শোপিনের একটা সোনাটা বাজাচ্ছে। এখন যেহেতু আমি একটু খেয়াল করে শুনছি, আমার মনে হল সুরটা আমাদের চারপাশের সবকিছুকে ছাপিয়ে যাচ্ছে। আমাদের চারপাশে মানুষ, দোকান, মূল্যছাড়, তোমার-আমার ছাড়া আর সবার কাছে আছে এমন সব পণ্যসামগ্রী (বিজ্ঞাপনে তো সেটাই বলে!)-এসবের মধ্যে দিয়ে আমরা এগিয়ে গিয়ে খাবারের দোকানগুলোর কাছে পৌঁছলাম। সেখানে লোকেরা খাচ্ছে, গল্প করছে, ঝগড়া করছে, পেপার পড়ছে আর সবকিছুর মাঝে দুনিয়ার আর সব শপিং মলের মত এখানেও একটি বিশেষ আকর্ষণ রয়েছে।
একেক শপিং মলে একেকটি জিনিস থাকে বিশেষ আকর্ষণ হিসেবে, এখানে একজন পিয়ানোবাদক তার পিয়ানোতে সুর তুলছে।
লোকটা শোপিনের আরো দু'টো সোনাটা বাজাল। তারপরে শুবার্ট, এরপরে মোৎজার্ট। লোকটার বয়স ৩০ হবে। স্টেজের একপাশে ঝুলানো নোটিসে দেখলাম সে জর্জিয়ার (সাবেক সোভিয়েত প্রজাতন্ত্র) একজন বিখ্যাত বাদক। হয়তো অনেক দরজায় ঘুরেছে, কিন্তু কপাল ফেরেনি। অতঃপর মরিয়া হয়ে সব ছেড়েছুঁড়ে ঘাট বেঁধেছে এখানে।
কিন্তু আসলেই কি সে এখানে? তার দৃষ্টিতে সেই যাদুর পৃথিবী যেখানে সুরের সৃষ্টি, তার দুই হাত সবার মাঝে নিংড়ে দিচ্ছে তার ভালোবাসা, তার আত্মা, তার প্রেরণা, বহু বছরের সাধনা, একাগ্রতা আর নিষ্ঠার মাধ্যমে অর্জিত তার সেরাটুকু।
কেবল একটা কথা মনে হয় সে বুঝতে পারছে না, এখানে কেউ তার বাজানো শুনতে আসেনি। লোকেরা কেনাকাটা করছে, খাচ্ছে, মজা করছে, দোকানে দোকানে ঘুরছে, আড্ডা দিচ্ছে, কিন্তু কেউ শুনছে না তার বাজনা, কেউ শুনছে না! একটা জুটি কিছুক্ষণ আমাদের পাশে দাঁড়ালো, তারপরে চলে গেলো। এসবের কিছুই লোকটার চোখে পড়লো না, সে এখনো মোৎজার্টের স্বর্গীয় দূতের সাথে আলাপে মগ্ন।  তার চোখে পড়ে না এত বড় শপিং মলে দুইজন মানুষ তার শ্রোতা, যাদের একজন এক প্রতিভাবান ভায়োলিনবাদক, যার কিনা এই সুরে দু'চোখে পানি চলে এসেছে।
আমার মনে পড়ল একবার আমি একটা গীর্জায় হঠাৎ ঢুকে দেখেছিলাম একটা মেয়ে একা একা ঈশ্বরের উদ্দেশ্যে বাজাচ্ছে।
 কিন্তু সেটা ছিল একটা গীর্জায়, তার একটা অর্থ ছিল; এখানে তো কেউ শুনছে না...হয়তো ঈশ্বরও শুনছেন না।
মিথ্যে কথা! ঈশ্বর শুনছেন। ঈশ্বর আছেন তার দু'হাতে এবং আত্মায় কারণ সে বাজাচ্ছে তার হৃদয় দিয়ে, প্রাপ্ত অর্থ বা স্বীকৃতির দিকে চোখ না দিয়ে নিজের সেরাটা দিয়ে চেষ্টা করে যাচ্ছে মূর্ছনা সৃষ্টিতে। মনে হচ্ছে সে যেন মিলানের লা স্কালায় অথবা প্যারিসের অপেরাতে বসে বাজাচ্ছে। সে বাজাচ্ছে কারণ এই তার নিয়তি, এই তার সুখ, এই তার অস্তিত্বের অবলম্বন।
আমার মধ্যে এক গভীর শ্রদ্ধার বোধ এলো। এই লোকটির জন্যে শ্রদ্ধা, যার কাছ থেকে আমি জীবনের একটি গুরুত্বপূর্ণ শিক্ষা পেলাম। শিক্ষাটি হল প্রতিটা মানুষকে কেবল তার নিজের কাহিনী পূর্ণ করতে হয়। সেখানে সে নিজেই কেন্দ্রীয় চরিত্র। অন্যরা তাকে সাহায্য, সমালোচনা, সহ্য বা অবজ্ঞা করলো কিনা তাতে কিছু যায় আসে না। সে তার কাজ করে যায় কারণ সেটাই তার নিয়তি, সেটাই তার আনন্দের একমাত্র উৎস।
লোকটা মোৎজার্টের আরেকটা সুর বাজানো শেষ করে প্রথমবারের মত আমাদের দেখতে পেল। মাথা সামান্য নুইয়ে একটা সংক্ষিপ্ত অথচ সম্ভ্রান্ত অভিবাদন করল। আমরা জবাব দিতেই আবার ফিরে গেল তার আপন স্বর্গে। আমাদের লাজুক হাততালি পৃথিবীর আর সবকিছুর মতই তাকে ছুঁতে পারবে না, তাই তাকে সেভাবে রেখেই আমরা চলে আসলাম। নিয়ে আসলাম সবার জন্যে এই শিক্ষা। যখন আমাদের মনে হবে আমরা কি করছি সেটা কেউ লক্ষ্যই করছে না, তখন যেন আমরা এই পিয়ানোবাদকের কথা চিন্তা করি। তার কাজের মাধ্যমে সে ঈশ্বরের সাথে আলাপে মগ্ন ছিল, আর কোন কিছুরই তাই কোন মূল্য ছিল না। 
(সমাপ্ত)


এই মেয়েটা



এই মেয়েটা খুব সকালে শিশির রোদের ঘাসে,
এই মেয়েটা উচ্ছ্বলতায় মেঘের কোণে হাসে।
দুপুর বেলা চিলেকোঠায় একলাটি পায়চারি,
অবুঝ হাওয়া অচিন সুরে মেলায় গলা তারই।
কেউ জানে না কখন যে তার রক্তাভ ঠোঁট হাসে,
কেউ জানে না কখন যে তার দু’চোখ জলে ভাসে,
স্বপ্ন সবুজ দেয় বিলিয়ে অনিশ্চিতের দামে,
এই মেয়েটা আনমনা রোদ শেষ বিকেলের খামে।
ডুব সাঁতারে বুক দীঘিতে জল শাপলা তুললো,
এই মেয়েটা বুঝতে পারে ভালোবাসার মূল্য।
এই মেয়েটা মেঘ ধোয়া চাঁদ ঘুম জড়ানো রাতে,
কিংবা কখন সুখ স্পন্দন হাতের পরশ হাতে,
কেউ জানে না স্বপ্নে যে তার নিত্য যাওয়া আসা,
এই মেয়েটা (কেউ জানে না) আমার ভালোবাসা।
#০৪.১০.২০০৮


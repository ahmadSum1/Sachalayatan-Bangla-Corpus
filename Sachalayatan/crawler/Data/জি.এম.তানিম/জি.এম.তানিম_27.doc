কেবল আরেকটা দিন



(অনেকদিন পরে লিখছি। ছড়া লেখা ভুলতেই বসেছিলাম। মাঝে উন্মাদ আর রস+আলোর জন্যে কিছু লিখেছি। আজকে বর্ষাপু ফেইসবুকে মেসেজ দিয়ে বললেন নিজের জন্যে একটা ছড়া লিখতে। তারপরে লিখে ফেললাম এটা। তার আগে অবশ্য কোন এক এক মেয়ের মাকে বিয়েও করে ফেলতে বললেন। কে, কী, কেন, কবে, কোথায়, কীভাবের চিন্তা না করলেও চলবে; কারণ লেখার এই অংশের উপস্থিতির কারণ কেবল ছড়াটা যেন নীড়পাতায় খুব বেশি বেআব্রু না হয়ে পড়ে সেটা। সকলকে শুভেচ্ছা।)

শুকনো আকাশ মন বলে যায় বৃষ্টি আয়,
ভিজছি তবু ভালোবাসার বৃষ্টিটায়।
বিন্দু বিন্দু স্নেহরসের মিষ্টিটায়
অবহেলায় সেটাও না হয় দিস ছিটায়।
বাইরে আকাশ যতই থাকুক বৃষ্টিহীন-
মনের ভেতর মন ভিজে যায় বৃষ্টি দিন।
কৃতজ্ঞতার মেলে না তল লিস্টি ঋণ,
আনন্দে আর দুঃখে মাতাল সৃষ্টিহীন।
থাকবি কাছে? থাকবি দূরে? অনিশ্চয়-
মনের ভেতর সকাল বিকেল কিসের ভয়?
হিসেব করে করেই কেবল মনের ক্ষয়-
আজ কেবলই আরেকটা দিন, আর তো নয়।
প্রত্যাশা আর পাওয়ার মাঝে থাক ফারাক,
ভাবনাগুলো নিজের ভেতর আড়াল পাক।
পাশের ছাদের অ্যান্টেনাতে একলা কাক,
সেও না হয় আজ আমার মতন একলা থাক।

#১২.০৫.২০১০


 

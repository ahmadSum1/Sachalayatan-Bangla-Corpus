আলোকিত




ছাপা জিনিসের প্রতি আমার আগ্রহ অনেক ছোটবেলা থেকে। খবরের কাগজ, বইয়ের পাতা কিংবা কাগজের ঠোঙ্গা যেখানেই কিছু লেখা আছে আমি ছোটবেলা থেকেই খুব মনোযোগ দিয়ে পড়ার চেষ্টা করতাম। তবে এটা শুনে আমাকে বিশাল পড়ুয়া ঠাউরানো কিন্তু উচিত হবে না। আমার পিয়ার (এর বাংলা যেন কী?) দের মধ্যে আমার পড়াশোনা বেশ কম। প্রায়ই বইপড়ুয়াদের আলাপে মাথা নেড়ে অনেক কিছু বোঝার ভান করি। পাঠাভ্যাস কমে যাওয়ার কারণ হিসেবে কখনও দোষ দেই নিজের আলসেমিকে, কখনও ক্রমবর্ধ্মান অন্তর্জালমুখিতাকে। সে যাক গে, বই পড়া যে পৃথিবীর শ্রেষ্ঠতম শখ সেটা আমি মনে প্রাণে মেনে চলি। পড়ুয়াদের প্রতি তাই আমার অগাধ শ্রদ্ধা ও অবিমিশ্র হিংসা।
দেশ থেকে যখন আসি, তখন অনেক কিছুর সাথেই খুব টান লেগেছিল ফেলে আসা বইয়ের আলমারিটার জন্যে। সেই ছোটবেলা থেকে জমানো বইগুলো ছেড়ে আসতে হয়েছে। এমন হলে কতই না ভালো হতো, যদি একটা বইয়ের আলমারি সাথে করে ঘোরা যেত। যখন যেটা পড়তে ইচ্ছে করছে তখন সেটা পড়া যেত। এক সময় এই কথাগুলো স্বপ্নের মতো শোনালেই এখনকার পৃথিবীতে সেটা বাস্তব। আর এটা বাস্তব হয়েছে যার জন্যে, সেটা হলো ই-বুক রিডার।
ই-বুক রিডার হলো একটি বই পড়ার যন্ত্র। মনে করুন বইয়ের আকার আকৃতির একটি ট্যাবলেট, যাতে একটি পর্দা রয়েছে, যেই পর্দায় ভেসে ওঠে একটা বইয়ের বিভিন্ন পৃষ্ঠা। পছন্দ মতো পাতা ওলটানো যায় আর বই বদলে নেওয়া যায় স্বপ্নের সেই যন্ত্রে। ফ্ল্যাশ মেমরির কল্যাণে হাজার হাজার বই বহন করতে তেমন কোনো ভারই বহন করতে হয় না, আর হাজার বইয়ের ভীড়ে বেছে নেওয়া যায় মুড মতো নানান বই। ই-বুক রিডারের সামান্য কিছু খুঁটিনাটি আর আমার নিজের অভিজ্ঞতা নিয়ে এই লেখা।
খুব প্রাথমিক ভাবে ভাগ করতে গেলে ই-বুক রিডারকে মূলত দুই ভাগে ভাগ করা যায়। এলসিডি ডিস্প্লে আর ই-ইঙ্ক ডিস্প্লে। এলসিডি ডিস্প্লের সাথে আমরা সবাই পরিচিত। ই-ইঙ্ক ডিস্প্লে নিয়ে বলি শুরুতে। ই-ইঙ্ক হলো একটি বিশেষ ধরণের প্রযুক্তি যা দিয়ে পর্দায় কাগজে ছাপা লেখার অনুকরণ করা হয়। প্রযুক্তিটি বেশ সুবিধাজনক কারণ একটি লেখা একবার দৃশ্যমান হওয়ার পরে সেটি বদলানোর আগে পর্যন্ত অতিরিক্ত বিদ্যুতের প্রয়োজন হয় না। আবার প্রথাগত এলসিডি ডিস্প্লের মতো ব্যাকলাইটের ব্যবহার না থাকায় ই-ইঙ্ক ডিস্প্লের ট্যাবলেটগুলো অনেকদিন চলে। একবার চার্জ দিয়ে মাসের পর মাস চলা এই যন্ত্রগুলো বিশাল ভ্রমণে বের হয়ে যাওয়া কারো জন্যে খুবই প্রয়োজনীয়। তবে ই-ইঙ্কের বেশ কিছু অসুবিধাও আছে। বাজারে প্রচলিত বড়ো ব্র্যান্ডগুলোর ই-ইঙ্ক যন্ত্রগুলো কেবল সাদা কালো আর ধূসর বর্ণ দেখাতে পারে। রঙিন পাঠযন্ত্রের জন্যে এখনও তাই এলসিডি ট্যাবলেটগুলোই ভরসা। আবার ই-ইঙ্কের রিফ্রেশ রেট কম হওয়ায় এই যন্ত্রগুলো ভিডিও দেখার উপযোগী নয়। ই-ইঙ্কের যন্ত্রগুলোতে ব্যাকলাইট না থাকায় সেগুলো বাইরের তীব্র সূর্যালোকে পড়াও খুব সহজ, আবার অন্ধকারে পড়া একদমই সম্ভব নয়। এলসিডি ডিস্প্লের ক্ষেত্রে সেটা ঠিক উলটো। বাজারে যেসব এলসিডি ডিস্প্লের ট্যাবলেট পাওয়া যায় সেগুলোর সুবিধা হলো বই পড়া ছাড়াও অন্য কাজে এটি ব্যবহার করা যায়, কিন্তু কারও যদি কেবল বই পড়ারই উদ্দেশ্য থাকে, তাহলে ই-ইঙ্কের যন্ত্রগুলোই বেশি কাজে লাগবে। দীর্ঘ সময় পড়ার জন্যে এদের পর্দা চোখের জন্যে খুবই ভালো। কোনো অতিরিক্ত চাপ পড়ে না ব্যাকলাইটসহ যন্ত্রগুলোর মতো।
ই-বুক রিডার বাজারে অনেক ব্র্যান্ডের পাওয়া যায়। আমাজনের কিন্ডল, বার্ন্স এন্ড নোবলের নুক, কোবো রিডার এগুলো বেশ জনপ্রিয়। ট্যাবলেট পিসি হিসাবে আইপ্যাডের কথাও বলতে হয়। এছাড়া স্যামসাং-এর ট্যাবলেট আছে। আমাজন নতুন ট্যাবলেট কিন্ডল ফায়ার এনেছে। অ্যান্ড্রয়েডের প্রসারের সাথে সাথে বাজারে নতুন নতুন ট্যাবলেট আসছে। তবে পাঠযন্ত্র হিসেবে এগুলো তেমন পছন্দ নয় আমার। কমিক্স বা ম্যাগাজিন অর্থাৎ রঙের ঝকমারি দেখতে চাইলে অবশ্য ট্যাবলেটই ভরসা। আমি কিনেছি একটি কিন্ডল টাচ। কিন্ডলের টাচ ছাড়াও কী-বোর্ড সহ কিন্ডল পাওয়া যায়। এখানে বলে রাখি আমার আর জাফর স্যারের ই-বুক রিডারের ব্র্যান্ড একই। (ইন ইয়োর ফেইস ইউজারস অব অল আদার ব্র্যান্ডস! ) যাই হোক, আমাজন, বার্ন্স এন্ড নোবল, কোবো-এদের সবারই এখন টাচ-সেন্সিটিভ ই-বুক রিডার এবং রঙিন বই পড়ার জন্যে ট্যাবলেট বাজারে পাওয়া যায়। এখন আমার কিন্ডল নিয়ে কিছু অভিজ্ঞতা শেয়ার করছি। অন্য ই-বুক রিডারের ব্যবহারকারীরা আশা করি তাদের অভিজ্ঞতা বলবেন।  
কিন্ডলে বই পড়তে গিয়ে সবচেয়ে বেশি ভালো লেগেছে যেটি সেটি হলো এতে থাকা ডিকশনারি। যে শব্দের অর্থ বুঝতে পারছি না, সেটির উপরে আঙুল রাখলেই অভিধান থেকে তার অর্থ দেখিয়ে দেয়। পড়তে গিয়ে কিছু ভালো লাগলে সেটি হাইলাইট করে রাখা যায়। পড়তে পড়তে বুকমার্ক দেওয়া, এক বই পড়তে পড়তে অন্য বই পড়া শুরু করে আবার আগের বইয়ের সেই জায়গায় ফেরত আসা এইসব দারুণ দারুণ সুবিধা দেওয়া আছে কিন্ডলে। তারহীন অন্তর্জালের মাধ্যমে আমাজনের দোকান থেকে পছন্দ মতো বইও কেনা যায়। আবার ফ্রি বইয়ের বিশাল খনিও আছে আমাজনে। এছাড়া অন্তর্জালে তো ছড়িয়ে আছেই নানান চোরাই বই। সেসব ব্যাপারে আর জ্ঞান দিয়ে পাপের বোঝা ভারি না করি।
কিন্ডলের বই কেনাও ভারি সহজ। আমাজনের ওয়েবসাইট থেকে বই কিনে ফেললে কেবল কিন্ডলের ওয়্যারলেস চালু রাখলেই হয়। বই সরাসরি কিন্ডলে চলে আসে। এছাড়া কোনো পিডিএফ পড়তে চাইলে নিজের জন্যে বরাদ্দ কিন্ডলের ঠিকানায় ই-মেইল করলেও সেটা চলে আসে কিন্ডলে। আবার কিন্ডল যেহেতু ক্লাউড করে রেখেছে সব, তাই আপনার অন্য ডিভাইস (স্মার্টফোন, ট্যাবলেট) সেগুলো থেকেও আপনি কিন্ডল অ্যাপের মাধ্যমে বইগুলো পড়তে পারবেন। 
কিন্ডল ব্যবহার করতে গিয়ে যে গুরুত্বপূর্ণ সফটওয়্যারটির সাথে পরিচিত হয়েছি, সেটি হলো ক্যালিব্রে(Calibre)। অন্তর্জালে এটি বিনামূল্যে পাওয়া যায়। এর সবচেয়ে বড় সুবিধা হলো এটি দিয়ে যেমন কিন্ডলের লাইব্রেরি ম্যানেজ করা যায়, তেমনি, এক ফরম্যাট থেকে অন্য ফরম্যাটে পরিবর্তন করাও যায়। যেমন সেদিন এক বন্ধুর কাছ থেকে ইপাব(নুকের ফরম্যাট) কিছু বই পেয়েছিলাম। এই সফটওয়্যার দিয়ে সেগুলো কিন্ডল বান্ধব মোবি ফরম্যাটে পরিবর্তন করে নিয়েছি। নতুন কিন্ডলে পরিবর্তন ছাড়াই পিডিএফ পড়া যায়। লেখার আকৃতি বাড়ালে কমালে মোবি ফরম্যাটে সেই অনুযায়ী পাতার আকৃতি পরিবর্তন হয়ে যায়। এই সব কিছু নিয়ে এক দারুণ অভিজ্ঞতা কিন্ডলে বই পড়া। 
তবে একটা সমস্যা রয়েই গিয়েছে। কিন্ডলে ফন্ট নির্দিষ্ট। রোমান হরফ ছাড়া অন্য হরফ দেখাবার ব্যবস্থা নেই। ছোটখাটো কিছু পরীক্ষা নিরীক্ষা করে এইসব বুঝতে পেরেছি। কিন্ডলে প্রথম পড়েছি হুমায়ূন আহমেদের লেখা বল পয়েন্ট বইটি। বইটির পিডিএফ কোথা থেকে যেন পেয়েছিলাম। যাই হোক, পিডিএফে বাংলা বই পড়তে অসুবিধা হয় নি, কারণ বইটি ছিল স্ক্যান করা। তাই ফন্ট দেখানোর ঝামেলা ছিলো না। কিন্তু বইয়ের চেয়ে যেহেতু কিন্ডলের আকার ছোট, তাই লেখাগুলো খুব ছোট ছোট দেখাচ্ছিল। জুম করে বেশ বড় করতে পারা গিয়েছিলো, কিন্তু তখন পাতার আকৃতি বড় হয়ে যাওয়ায়, পাতা ওলটানো বা এক পাতার ডান দিকের না দেখা অংশ দেখা এইসব করতে বার বার স্ক্রল করতে হচ্ছিল, যা ছিলো খুবই বিরক্তিকর। এরপরে ভাবলাম এমন একটা বই পড়ি যেটি স্ক্যান করা নয়। এমন একটি বইও পেয়ে গেলাম। সেটা পড়তে গিয়েও একই ধরণের সমস্যা হচ্ছিল, লেখার আকার খুবই ছোট। (এই সমস্যাগুলো কেবল বাংলা বই পড়ার ক্ষেত্রে বলছি, ইংরেজি বই পড়তে কোনো সমস্যা নেই )। বইটি ছিলো বিজয় দিয়ে লেখা। ক্যালিব্রে ব্যবহার করে মোবি ফরম্যাটে নিয়ে গেলাম আকার বাড়িয়ে পড়ার জন্যে। কিন্ডলে নিয়ে দেখি সব অদ্ভূত অদ্ভূত রোমান হরফ ফুটে উঠেছে। বুঝতে পারলাম, পিডিএফে এমবেড করা বাংলা ফন্ট মোবিতে থাকছে না। তাই মোবি ফরম্যাটে বাংলা পড়া এখনও অধরা স্বপ্নই রয়ে গিয়েছে। ইউনিকোড কতটা সাপোর্ট করে কিন্ডল সেটা দেখা হয় নি এখনও। কারো কাছে ইউনিকোডে লেখা পিডিএফ থাকলে খোঁজ দিবেন আশাকরি। মোবিতে নিয়ে দেখবো কোনো লাভ হয় কিনা। 
তাহলে কী দাঁড়াচ্ছে?
যদি কমিক্স বা ম্যাগাজিন পড়তে চান, এবং বহুবিধ ব্যবহারের যন্ত্র চান, তাহলে ব্যাকলাইট ও এলসিডি ডিস্প্লে সমৃদ্ধ ট্যাবলেটগুলো কেনা উচিত। দামে ও মানে সবচেয়ে এগিয়ে আছে আইপ্যাড। এর পরে স্যামসাং-এর গ্যালাক্সি ট্যাব অথবা আমাজনের কিন্ডল ফায়ার। অ্যাপলের আইওএস বাংলা ফন্ট রেন্ডার সাপোর্ট করে কিন্তু অ্যান্ড্রয়েডসমৃদ্ধ ট্যাবলেটগুলো কিছু ব্রাউজার ছাড়া বাংলা ফন্ট দেখাতে পারে না। অ্যান্ড্রয়েডের নতুন ভার্সনে বাংলা সাপোর্ট থাকলেও সেটা এখনও  বেশির ভাগ ফোন ও ট্যাবলেটগুলোর জন্য রিলিজ দেওয়া হয় নি। ট্যাবলেটগুলোর ঋণাত্নক দিক হচ্ছে আকার বেশ বড়  এবং ব্যাকলাইট চোখের উপর চাপ ফেলে দীর্ঘ সময় পাঠে।
ই-ইঙ্ক ডিভাইসগুলোর মধ্যে আকার আকৃতির পার্থক্য খুব কম। কিন্ডল, কিন্ডল টাচ, নুক, কোবো এর ফাইল ফরম্যাটগুলো একটা থেকে আরেকটায় বদলানো যায়, ক্যালিব্রে ব্যবহার করে। দামের দিক থেকে কিন্ডল সবচেয়ে সস্তা। নিজস্ব (এবং ভাই বেদারার) ফরম্যাটের বই পড়ার জন্যে এগুলো অসাধারণ। (অন্যদেরটা বলতে পারি না, কিন্তু কিন্ডল টাচে আমি মহাখুশি!) লেখার আকার আকৃতি ইচ্ছা মতো বাড়ানো কমানো যায়। ইংরেজি অচিত্র পিডিএফ থাকলেও সমস্যা নেই, সেগুলো কনভার্ট করে পড়া যায়। আর ইংরেজি অনেক পিডিএফ থাকে এসব ই-রিডারের মাপে বানানো, সেগুলোড় জন্যে কনভার্ট করাও দরকার নেই। সচিত্র ইংরেজি পিডিএফে সামান্য কিছু সমস্যা করছে কনভার্ট করতে গেলে, ছবির অবস্থান বদলে যায়, সেটা ক্যালিব্রের দোষ বলেই মনে হয় তাহলে কেবল সমস্যা হলো বাংলা পিডিএফ পড়া নিয়ে, বইয়ের আকার বড়ো এবং ছাপা ছোট হলে জুম করে পড়াটাই একমাত্র উপায়, যদিও সেটা চরম বিরক্তিকর। কিন্ডল ডিএক্সে সেই সমস্যা নেই আশা করি। তবে সেটার আকার বেশ বড়ো, বহনযোগ্যতা কম।
আব্দুল্লাহ আবু সায়ীদ স্যারের আলোকিত মানুষ হতে চেয়েছিলাম, বই পড়ে পড়ে একদিন সেই অনেকগুলো চোখ গজানো আলোকিত মানুষ হবার স্বপ্ন দেখি। কিন্ডলের আলোতে এঙ্কিন্ডোল্ড হওয়ার জন্য নতুন উদ্যমে শুরু করলাম। তো আপনি আপনার পছন্দের ই-বুক রিডারটি কবে কিনছেন?


খাওয়া



কিছুদিন আগে গেল আমার ছড়া ও ননসেন্সগুরু সুকুমার রায়ের জন্মদিন। আমার অন্ধকার সময়ে যে মানুষগুলো শক্তি যোগান, তাদের একজন তিনি; নিজের মৃত্যুশয্যায় যিনি তোড়ায় বাঁধা ঘোড়ার ডিমের আবোল তাবোল গল্প বলে গিয়েছিলেন। তার প্রতি শ্রদ্ধা জানানোর ক্ষমতা আমার নেই, আছে কেবল অনুকরণের ক্ষুদ্র প্রয়াস, আর এই সামান্য উপহার।

কত ভাবে কত খাওয়া খাদক বাঙালি খায় 
গুরু সুকুমার সব লিখেছেন তালিকায়। 
গুরুর দেখানো পথে অভাজন শিষ্য,
এঁকে যাই বাঙালির খাবারের দৃশ্য। 
খাবার ছাড়াও কতো কিছু হয় খাওয়া যে, 
বলব সেটাও জেনো গমগম আওয়াজে। 
হাজার রকম খাওয়া বাঙালির লিস্টে, 
খাচ্ছে দাওয়াতে, আর মেজবানে, ফিস্টে। 
একা একা খায় কেউ, কেউ কেউ দিয়ে খায়, 
কাচ্চি, বোরহানি, রোস্ট দিয়ে কেউ বিয়ে খায়। 
কেউ খায় শুয়ে বসে, কেউ খায় দাঁড়িয়ে,
কেউ খায় এক গ্রাসে কেউ খায় তাড়িয়ে। 
চেটে চেটে খায় কেউ, কেউ কেউ চুষে খায়,
পেট ভরে গেলে পরে তারা দেখো ঠুসে খায়। 
চিবিয়ে খাচ্ছে কেউ, কেউ খায় কামড়ে,
খাবি আর কত তোরা এই বেলা থাম রে।
মাথাটাকে খেয়ে ফেলে কেউ কেউ গালি খায়,
তেতোমিঠা খায় কেউ, কেউ টক ঝালই খায়।  
কেউ কেউ কোনো স্বাদ পায় না যে খাবারে,  
ঐদিকে শক খেয়ে ডাকে কেউ, "বাবারে!" 
না জেনেই ঘোলা করে খেয়ে ফেলে গাধা জল,
বড় ঝামেলা ঠেকাতে নামে খেয়ে আদাজল।
বিপদের দিনে কেউ ডুবে, ভাসে, খাবি খায়,
কিছু করে খায় কেউ, কাজ করে কাবিখায়।
বোকার মতন কেউ মার খেয়ে কাতরায়, 
হাবুডূবু খায় কেউ, বাকি সব সাঁতরায়। 
চোখ বুজে হেঁটে হেঁটে কেউ খায় উষ্ঠা,
ধরা খেয়ে যায় কেউ খেতে গিয়ে ঘুষটা।  
প্রেমিকাকে চুমু খায় কেউ, কেউ ছ্যাক খায়, 
আঁধারেতে হাইজ্যাকারের হাতে ঠ্যাক খায়। 
গড়াগড়ি, লুটোপুটি তাও আছে খাদ্যে, 
ডিগবাজি? তাও খাবি? আর কতো? বাদ দে। 
#১০.১১.১৫


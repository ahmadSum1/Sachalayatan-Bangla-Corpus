বন্ধু আমার



(আজকে দিনের শুরুতে লেখা...কিন্তু দিতে দিতে একটু দেরি হয়ে গেল...পাঠক ক্ষমাসুন্দর দৃষ্টিতে দেখবেন। পৃথিবীর সব কোণে থাকা বন্ধুদের আবারো...শুভ বন্ধু দিবস...)
বন্ধু আমার
স্বপ্ন দেখার বিশাল আকাশ,
হিমভেজা ঘাস
যায় জুগিয়ে চলার গতি।
তুচ্ছ অতি
ইচ্ছেগুলোও আঁকড়ে থাকে।
বন্ধু আমার
মাঝবর্ষার উতাল নদী।
হঠাৎ যদি
নেয় ভাসিয়ে পাগলা হাওয়া,
অমনি পাওয়া
সে পাগলামির সঙ্গী তাকে।
বন্ধু আমার
শীতসকালে এক ফোঁটা রোদ,
জাগ্রত বোধ।
খুঁজে পাওয়া সকাল সাঁঝে,
কাজের মাঝে
মরুদ্যানের শীতল হাওয়া। 
বন্ধু আমার
দুখ-হতাশার একলা শ্রোতা,
কিংবা ভোঁতা
স্বপ্নগুলো দেয় ধারিয়ে,
হাত বাড়িয়ে
আবার ফেরায় আপন পথে।
বন্ধু আমার
চায়ের কাপে খুশির তুফান,
ভিনসুরে গান,
বুকের মাঝে ভালোবাসার
যৌথখামার,
বন্ধু... শুধু বন্ধু আমার।
#০৩.০৮.০৮


অনুবাদ-২ : মেঘ আর বালিয়াড়ি



(আমার অনুবাদ করা এটি লেখকের দ্বিতীয় লেখা। একই বইয়ের The Cloud and The Sand Dune এর অনুবাদ।)
মেঘ আর বালিয়াড়ি
*************
(মূল: পাউলো কুয়েলু)
ব্রুনো ফেরেরো লিখেছিলেন, "এতো সবাই জানে যে মেঘের জীবন খুবই কর্মময় কিন্তু খুবই কম সময়ের।"
একই রকম আরেকটা গল্প।
একটা তরুণ মেঘের জন্ম হয়েছিল ভূমধ্যসাগরে একটা ভীষণ ঝড়ের মাঝামাঝি। যদিও সেখানে তার বেড়ে ওঠা সম্ভব হয়নি, কারণ একটা দমকা হাওয়া তাকে তার সাথের মেঘগুলোর সাথে উড়িয়ে নিয়ে আসে আফ্রিকার দিকে।
মেঘগুলো সেখানে পৌঁছুতেই জলবায়ু বদলে গেল। তাদের ওপরে ছিল একটা উজ্জ্বল সূর্য আর নিচে বিস্তৃত ছিল সোনালি বালুময় সাহারা। মরুভূমিতে সাধারণত বৃষ্টি তেমন হয় না, তাই বাতাস তাদের নিয়ে যেতে চাইল দক্ষিণের অরণ্যের দিকে।
কিন্তু কমবয়েসি মানুষের মত এই কমবয়েসি মেঘটাও সিদ্ধান্ত নিল সে তার আত্মীয় ও পুরনো বন্ধুদের ছেড়ে নতুন পৃথিবীর সন্ধানে যাবে।
বাতাস তাকে বলল,"কী করছ তুমি? মরুভূমি তো পুরোটাই একরকম, দেখার কী আছে সেখানে? এরচেয়ে সবার সাথে চল আফ্রিকার মাঝে। সেখানে পাবে দারুণ সব পর্বত আর গাছপালা!"
তারুণ্য স্বভাবদোষেই কিছু মানতে চায় না। ধীরে ধীরে মেঘ তাই দলছুট হয়ে নেমে এল খানিকটা নিচে, সেখানে একটা মৃদু হাওয়া তাকে বয়ে নিয়ে গেল সোনালি বালির কাছে। অনেকটা সময় এদিক ওদিক ঘুরে ফিরে সে দেখতে পেল নিচে একটা বালিয়াড়ি তার দিকে তাকিয়ে মুচকি হাসছে। 
বালিয়াড়িটিও তার মত কমবয়েসি, একটু আগে বয়ে যাওয়া বাতাসেই সে বেড়ে উঠেছে। তার সোনালি চুলের প্রেমে পড়তে মেঘটির একটুও সময় লাগল না। সম্ভাষণ বিনময় করে জিজ্ঞেস করল,"কেমন আছ?"
"এই তো, অন্য বালিয়াড়িদের সাথেই আছি। সাথে আছে সূর্য আর বাতাস। কখনো কখনো কিছু কাফেলা যায় এদিক দিয়ে। মাঝে মাঝে খুবই গরম পড়ে, কিন্তু সহ্য হয়ে গেছে। তুমি কেমন আছ?"
"আমারও সাথে আছে সূর্য আর বাতাস। কিন্তু আমার সুবিধা হচ্ছে আমি আকাশের এমাথা ওমাথা ঘুরতে পারি, সবকিছু দেখতে পারি।"
"আমার জীবন অনেক ছোট। বাতাস অরণ্য থেকে ফেরত আসলেই আমি আর থাকব না।"
"এই জন্যে তোমার মন খারাপ?"
"আমার মনে হয় আমার জীবনের কোন অর্থ নেই।"
"আমারও তাই মনে হয়। আরেকটা বড় বাতাস এলেই আমি দক্ষিণে চলে যাব, আর বৃষ্টি হয়ে ঝরে যাব। অবশ্য এই আমার নিয়তি।"
বালিয়াড়ি একটু ইতস্তত করে বলল,"জানো, এই মরুভূমিতে আমরা বৃষ্টিকে স্বর্গ বলি?" 
মেঘ গর্ব করে বলল,"আমার তো ধারণাই ছিল না আমি কখনও এতটা গুরুত্বপূর্ণ হতে পারব।"
"আমি বয়স্ক বালিয়াড়িদের কাছে বৃষ্টির গল্প শুনেছি। শুনেছি বৃষ্টির পরে বালিয়াড়িরা ঘাস আর ফুলে ভরে যায়। কিন্তু আমার তো সেই সৌভাগ্য হবে না। এখানে তো বলতে গেলে বৃষ্টি হয়ই না।"
এবারে মেঘের ইতস্তত করার পালা। সে একটু থেমে হেসে বলল,"তুমি চাইলে আমি এখন তোমার উপর বৃষ্টি হয়ে ঝরতে পারি। যদিও আমি মাত্র এখানে এসেছি, কিন্তু আমি তোমাকে ভালোবাসি, এবং সারাজীবন এখানে থাকতে চাই।"
বালিয়াড়ি বলল,"তোমাকে যখন আকাশে প্রথম দেখি, আমিও তোমাকে ভালোবেসে ফেলি। কিন্তু তোমার সাদা চুলগুলো যখন তুমি বৃষ্টিতে বদলে দেবে, তখন তো তুমি মরে যাবে।"
"ভালোবাসা মরেনা কখনও, সে কেবল রূপ বদলায়," মেঘ বলল, "আমি তোমাকে দেখাতে চাই স্বর্গ কেমন।"
এর পরে মেঘ ছোট ছোট বৃষ্টির ফোঁটা দিয়ে আলতো করে ছুঁয়ে দিল বালিয়াড়িকে। যতটা সময় ধরে পারল তারা একসাথে থাকল। অবশেষে রংধনু উঠল। 
পরের দিন ছোট বালিয়াড়িটি ফুলে ফুলে ভরে গেল। অন্য যে-মেঘেরা উপর দিয়ে উড়ে যাচ্ছিল তারা মনে করল এটা বুঝি তাদের গন্তব্যের সে অরণ্যেরই অংশ। তাই আরো বৃষ্টি হল। কুড়ি বছর পরে, সেই ছোট বালিয়াড়িটি আজ তাই এক বিশাল মরুদ্যান। সে আজ বহু পথিককে ছায়া আর আশ্রয় দিয়ে যাচ্ছে।
সবকিছুর শুরু ছিল সেদিন, যেদিন একটা প্রেমিক মেঘ তার ভালোবাসার জন্যে অকাতরে জীবন দিল।
(সমাপ্ত)


এক দিনের জন্যে আমায় ছেড়ে যেয়ো না



কবিতা লেখার চেষ্টা করছি অনেক দিন। নতুন কোন লেখা হলেই আত্মীয় ও বন্ধু মহলে তার জোর করে প্রচারের চেষ্টা তো আছেই। আমার জনৈক কবি বন্ধু রিসেন্টলি পরামর্শ দিল বিদেশি কবিতা অনুবাদ করতে, এতে নাকি আমার কবিতার ডাইমেনশন বাড়বে। এরই মাঝে আরেক বন্ধুর কল্যাণে পাবলো নেরুদার কিছু কবিতা হাতে আসে, কি আর করা- হাত মকশ করার জন্যে নেরুদার কবিতার গলাতেই ছুরি চালাই। পাঠকেরা মার্জনা করবেন। স্প্যানিশ পারিনা, তাই মূল কবিতার ইংরেজি ভার্সন থেকে অনুবাদ করছি। ভুলত্রুটি ধরিয়ে দিলে ভাল লাগবে। এই রইল ১০০ প্রেমের সনেট থেকে সনেট ৪৫:
এক দিনের জন্যে আমায় ছেড়ে যেয়ো না
                       ***
এক দিনের জন্যেও দূরে যেয়ো না, প্লিজ-
এক দিন অনেক অনেক দীর্ঘ সময়,
অনেক দূরে ঘুমে থাকা ট্রেনের আশায়
নীরব ইস্টিশানের জন্যে, আমার জন্যে।
একদন্ড আমায় ছেড়ে যেয়ো না, কারণ-
ভয়ের শীতল স্রোত ঘিরে ফেলে আমায়,
অথবা ঘর খোঁজা ধোঁয়া এসে চেপে বসে
বুকের উপরে, গলা টিপে ধরে আমার। 
হারিওনা তুমি ছায়া হয়ে সমুদ্র তীরে;
তোমার চোখের পাতায় হারিওনা দূরে।
এক মুহূর্ত আমার ছেড়ে থেকোনা প্রিয়,
এক মুহুর্তে তুমি খুব দূরে চলে যাবে
আমি উদ্ভ্রান্ত ভেবে যাব, তুমি আসবে?
নাকি আমি আমৃত্যু রয়ে যাব একা? 
(মূল কবিতাঃ No estés lejos de mí,
	           Pablo Neruda,
	           Soneto XLV,
	           Cien Sonetos de Amor)
অনুবাদ কালঃ০৮.০৮.০৮


সুকুমার



(তাঁর লেখা প্রথম পড়েছি মনে হয় বাবুরাম সাপুড়ে। এছাড়া আবোল তাবোলের একটা শক্ত বাঁধাই কপি পেয়েছিলাম জন্মদিনে। এখনো যত্নে রেখে দিয়েছি। অবশেষে হাতে আসে সেই লাল মলাটে সবুজ বেড়ালের ছবিআলা বই সমগ্র শিশুসাহিত্য। এখনো বারবার পড়ি, মন খারাপের দিনে আবার একটু হলেও জাগিয়ে দিয়ে যায়। পড়তে পড়তে হাসি, আর হাসতে হাসতে ভালোবাসতে শিখি আরেকটু বেশি করে। শিশু এবং শিশুমনের বড় মানুষদের তিনি যা দিয়ে গেছেন তার কৃতজ্ঞতা ভাষায় বলা সম্ভব হবে না। তবু আমার নন্সেন্সগুরুর মৃত্যু দিবসে এ সামান্য শ্রদ্ধাউপহার। যদিও জানি তিনি তাঁর কর্মের মাঝেই অমর।)

সুকুমার
***
চাররঙা মলাটের বাঁধা করা শক্ত
বইটা তোমার পড়ি, সেই থেকে ভক্ত।
বইটার ইতিহাসে এটুকুই গ্রাহ্য,
মলাট ওল্টালেই কল্পনা রাজ্য।
এসেছিলে এ জীবনে সেই কোন শৈশব
রঙে ভরা মিঠে কড়া দিনগুলো কই সব?
দুটো সাপ দিয়ে যেত বাবুরাম সাপুড়ে,
হিজিবিজিবিজ খায় খিঁচুড়িটা না পুড়ে,
বোম্বাগড়ের রাজা গোঁফ ফেলে হারিয়ে,
কেউ দেখো ছায়া ধরে ধামাখানা বাড়িয়ে।
কুমড়োপটাশ দেখে ভয়ে গাছে পা তুলি,
দ্রিঘাংচু দেখে ভূত বাঁধে গলে মাদুলি।
হেঁসোরাম হাসে নাতো আহ্লাদী হাসছে,
নারদ নারদ বলে কেউ তেড়ে আসছে।
হুঁকোমুখো বাঁকামুখে, আরো রামগরুড়ে,
খুড়োর যন্ত্র চেপে আসে কেউ যে ঘুরে,
মনমরা হলে কভু, না পেলে আনন্দ,
লাল গানে নীল সুর হাসি হাসি গন্ধ।
কাঠবুড়ো চুপিসারে কাঠ খেত না শুঁকে,
এনেছিলে নিয়ে সাথে পাগলাটে দাশুকে।
এখনি রুমাল ছিল, পরিণত বেড়ালে।
কত মনীষীর সাথে পরিচয় করালে,
সাথে করে নিয়ে ঘুরে মহাদেশ সিন্ধু,
কত কিছু শিখলাম, হলো কত বন্ধু।
কই গেল সেই সব দিন আর পাইনে,
শব্দকল্পদ্রুমে, একুশের আইনে।
সেই থেকে আমাদের পরিচয় শুরু হে,
শ্রদ্ধার অঞ্জলি নাও তবে গুরু হে।
সকলের অতিপ্রিয় বাবা-খোকা-খুকু-মা'র
অন্তরে চিরজীবি জয়তু হে সুকুমার।

#১০.১১.২০০৯


 

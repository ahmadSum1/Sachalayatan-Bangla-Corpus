কবিতা ১৪ 



(অজুহাত এক: স্প্যানিশ আমার জানা ভাষা নয়। ভাব প্রকাশ ও গ্রহণের দৌড় বাংলা আর টার্জান ইংরেজি পর্যন্ত। ও হ্যাঁ টেনিদার মতো তুম নেহি জানতা টাইপ হিন্দিও কিছুটা বুঝি সে আলাদা কথা। যা বলছিলাম, স্প্যানিশ থেকে সরাসরি অনুবাদ করা তাই আমার দ্বারা সম্ভব না। আবার কবিতা ইংরেজি ঘুরে বাংলায় আসলে সেটার আসল রস কতটা থাকে সেটাও একটা প্রশ্ন। কবিরা ভালো বুঝবেন এসব ব্যাপার, আমার মতো লোকেদের এইসব আলাপ না চালানোই ভালো।
অজুহাত দুই: এই অজুহাতটা হাত নিয়ে, মানে বলছিলাম সবার তো আর কবিতা লেখার হাত থাকে না। তবুও পীপিলিকা গোঁ ধরেছে উড়বেই।  এই কবিতার ইংরেজি অনুবাদ পড়ে বেশ ভালো লেগেছিল, অনেক অনেক দিন চেষ্টা করেছি অনুবাদ করার। খুব একটা যুৎসই হচ্ছিল না। আজ যখন ভূপর্যটক অণু তারেকের কল্যাণে যখন জানতে পারলাম নেরুদার জন্মদিন, তখন  এই শেষ না করা অনুবাদটি শেষ করতে বেশ ইচ্ছে হলো। তাই এই অপপ্রয়াস। গুণীজনেরা ক্ষমাসুন্দর দৃষ্টিতে দেখবেন। কবিকে জন্মদিনের শুভেচ্ছা। বাংলা উইকি যদিও অন্য একটি তারিখ দেখাচ্ছে।  )
কবিতা ১৪  
পাবলো নেরুদা
(কুড়িটি প্রেমের কবিতা ও একটি নৈরাশ্যের গান)
প্রতিদিন তুমি মহাবিশ্বের আলো নিয়ে খেলা কর।
নীরব পথিক, তুমি চলে আসো ফুলে আর জলে মিশে।
আমার দু'হাতে রোজ ধরে রাখা ফলের গোছার মতো এই সাদা মাথা,
তুমি এর থেকে অনেক অনেক বেশি কিছু।
তোমাকে যেদিন থেকে ভালোবাসি, তুমি হয়ে গেছ ভিন্ন সবার চেয়ে।
তোমাকে ছড়িয়ে রাখি তাই এই হলুদ মালায়।
দখিন আকাশে তারাদের মাঝে ধোঁয়ার হরফে কে তোমার নাম লিখে?
স্মরণ করিয়ে দেবো আমি, তুমি ছিলেনা যখন, তখন কেমন ছিলে।
হঠাৎ বাতাস চিৎকার করে আমার জানালা আটকিয়ে দেয়।
এ আকাশ যেন ছায়াময় মাছে ভরে থাকা এক জাল।
এখানে বাতাস, আগে আর পরে, নিজেকে বিলিয়ে দেয়।
বৃষ্টি বসন খুলে ফেলে তার।
পাখিরা পালিয়ে যায়।
বাতাসে, বাতাসে।
আমি তো কেবল মানুষের যত শক্তির সাথে যুদ্ধ করতে পারি।
ঝড় নিয়ে যায় কালো পাতাদের উড়িয়ে উড়িয়ে
আর গতরাতে নোঙর ফেলানো নৌকোগুলোকে।
তুমি এইখানে। পালিয়ে যেয়ো না ওগো।
আমার সকল শেষ প্রশ্নের জবাবটা দিয়ে যাও।
যেন অনেকটা ভয় পেয়ে গেছ, এভাবে আমায় ধরো।
যদিও হঠাৎ তোমার দু’চোখে বয়ে যায় এক অচেনা অচেনা ছায়া।
এখন, আবার এখন, আমার ছোট্ট তুমি গো, আসো তুমি নিয়ে রঙ্গন ফুল,
তোমার বুকের সুগন্ধ যত।
যখন বাতাস, দুঃখী বাতাস প্রজাপতিদের জীবন ছিনিয়ে বয়ে বয়ে যায়,
আমি তোমাকেই ভালোবাসি, আর আমার সুখেরা তোমার মুখের তুলতুলে শাঁসে কামড় বসায়।
আমার নিকটে এসে তুমি কতো যন্ত্রণা সয়ে গেছ,
আমার বন্য একাকী আত্মা, আমার যা কিছু ,তাদের তাড়িয়ে দেয়।
কত যে দেখেছি শুকতারা জ্বলে, আমাদের চোখে চুমু খেয়ে চুমু খেয়ে,
মাথার উপরে ধুসর আলোরা নিজেকে হারায় পাখাদের মতো ঘুরে।
আমার শব্দ তোমার ওপরে আছড়ে পড়েছে, তোমার শরীরে হাত বুলিয়েছে,
একটা দীর্ঘ সময় তোমার রোদাক্রান্ত ঝিনুক শরীর ভালোবেসে গেছি।
আমার স্বপনে এ মহাবিশ্ব তোমার দখলে আছে।
তোমার জন্যে পাহাড়ে ছড়ানো হাসিখুশি ফুল, চিলির ঘন্টাফুল,
কৃষ্ণ হেজেল, তোড়ায় ভর্তি উদ্দাম চুমু আসবই নিয়ে আমি।
আমি তাই চাই সাজাতে তোমাকে আজ,
যেভাবে সাজায় বসন্ত চেরি গাছ।
(মূল কবিতাঃ Poema 14,
Pablo Neruda,
Veinte poemas de amor y una canción desesperada)
#১২-০৭-২০১২


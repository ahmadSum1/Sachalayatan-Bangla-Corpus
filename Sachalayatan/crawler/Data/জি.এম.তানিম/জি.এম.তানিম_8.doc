আমরাই শাহবাগ



(ঢাকা থেকে অনেক অনেক দূরে আছি। তবু দিন রাত চোখ এই চৌকো পর্দায়। সারা রাত স্লোগানে স্লোগানে লাইভ শুনি, আর পরের দিন সারাদিন আগের ধারণকৃত উল্লেখযোগ্য অংশ শুনি। শাহবাগে জড়ো হওয়া লাখো ভাই বোনদের এত কাছের মনে হয়! বিন্দু থেকে সিন্ধু বানিয়ে ফেলেছেন তারা সবার প্রাণের দাবীর জোরে। তাদের নিয়ে কিছু বলবো বলবো করে এই লেখার উৎপত্তি। ছন্দের ভুলত্রুটি ধরিয়ে দিয়েছেন সংসারে এক সন্ন্যাসী। স্বদেশ হোক পাপমুক্ত। জয় বাংলা।)

প্রাণ বাঁচিয়ে মুচকি হাসে রক্ত লোলুপ হায়না, 
কঠিন পাপের শাস্তি লঘু এই জনতা চায় না। 
এই বুকে আজ কান্না অনেক, উপচে পড়ে বাঁধ,
শহীদ তিরিশ লক্ষ, দু'লাখ বোনের আর্তনাদ।
অপবাদ আর কুৎসা ভীষণ রটাক যতই ওরা,
শতেক থেকে হাজার হলাম, লক্ষ হলাম মোরা। 
গান স্লোগানে আজ শাহবাগ জয় বাংলার ঘাঁটি,
গর্জে ওঠে এই জনতা, এই বাংলার মাটি। 
বদর ও শামস, রাজাকারের বাজছে বিদায় বাঁশী,
জনতার এই আদালতে রায় একটাই- ফাঁসি।
পূবের আকাশ ভাসবে আবার রক্ত রঙিন সুরে,
স্বাধীনতার শত্রুরা সব মরবে গিয়ে দূরে। 
সাথে দুইটা বোনাস অণুকাব্য:

টেকনাফ থেকে তেতুলিয়া কাঁপে, বজ্রের মতো হাঁক তার, 
"তুই রাজাকার, তুই রাজাকার," বলে যায় লাকী আক্তার!
পাকি হানাদারদের দোসর ও মিত্র,
দূর করে এই দেশ করবো পবিত্র।
#০৯.০২.২০১৩


অখণ্ড ধারাবিবরণী পোস্ট: মুরগি রান্না!!




সেদিন প্রথম আলোতে না কোথায় যেন দেখলাম যুক্তরাষ্ট্রে প্রতি ছয় জনে একজন নাকি গ্র্যাজুয়েট স্টুডেন্ট। উপাত্তের সত্য মিথ্যা জানি না, কিন্তু আরও অনেক উচ্চ শিক্ষার্থে বিদেশগামীর মতো আমিও এই দেশে এসে পড়লাম জ্ঞান অর্জনের উদ্দেশ্যে। জ্ঞান অর্জনের জন্য আজকাল চীনের লোকেরাও এই দেশে চলে আসে, আমি তো কোন ছার। সে যাই হোক, নতুন দেশে এসে জীবনে প্রথম বারের মতো অনেকখানি স্বাবলম্বী হতে হচ্ছে। তার একটা প্রধান ধাপ হলো রান্না বান্না। আজকে ঠিক করেছিলাম মুরগি রাঁধবো, আর সেটা নিয়েই এই পোস্ট। মুরগি রান্না শুরু করে দেখলাম মাঝে কিছু কিছু ফ্রি টাইম পাওয়া যাচ্ছে। তাই ভাবলাম রেসিপিটা লিখে রাখি। কোনো মতে খেতে ভালো হলে, পরে এইটাই কপি পেস্ট করে রাখা যাবে। 
প্রথমে ফ্রিজ থেকে মুরগির প্যাকেটটা বের করে ফেললাম। এবার এটাকে একটা বড় পাত্রে ভিজিয়ে রাখতে হবে। ভিজিয়ে না রাখলে প্যাকেট থেকে মাংস আলাদা করা সম্ভব হবে না। এবার মাংস রান্নার সবচেয়ে জটিল অংশটি, অর্থাৎ পেঁয়াজ কাটা। দুইটা বড় আর একটা মাঝারি সাইজের পিঁয়াজ নিলাম। সেটাকে কুঁচি কুঁচি করে কাটলাম। মাংস আলাদা হতে মনে হচ্ছে আরও সময় লাগবে। এবারে তাই একটু বিরতি নেই। বিরতির সময়ে ল্যাপটপে সেট করে দেই সেই প্রিয় গান: আমি যখন রানতে বসি বন্ধু বাজাও বাঁশী, রান্নাবাড়া রেখে আমি কেমন করে আসি। চলুন দেখে ফেলি সেই গানের ভিডিও:

(আধা ঘণ্টা পরে...)
মাংস প্যাকেট থেকে আলাদা হয়ে গিয়েছে। কিন্তু একটা দারুণ আবিষ্কার করেছি। ভুলে মুরগির প্যাকেটের বদলে গরুর মাংসের প্যাকেট বের করে ফেলেছিলাম। খুব সলিড স্টেটে থাকায় আর অভিজ্ঞতার অভাবে পার্থক্য বুঝতে পারি নি। এখন দু’টো উপায়। হয় এই গরুর মাংসই রান্না করতে হবে, অথবা এটা সুন্দর করে প্যাকেট করে, আবার মুরগির মাংস বের করে, সেটা ভিজিয়ে প্যাকেট থেকে বের করে সেটাকে রান্না করতে হবে। যথেষ্ট সময় চলে গিয়েছে, তাই সেটা করতে গেলে আজকের ক্লাস মিস হয়ে যাবে। সেই কারণে প্ল্যান বি এর থেকে প্ল্যান এ-ই বেশি উপাদেয় মনে হলো। তাহলে মুরগি রান্নার নামে এখন গরুর মাংসই রান্না করি। মাংসের গায়ে রক্ত লেগে আছে। সেটা ভালো করে ধুয়ে নিলাম। তারপরে মাংসটা একটা বাটিতে রাখলাম।
প্রথমে একটা পাত্রে কিছু তেল নিলাম। সেটা একটু গরম করি। গরম হয়ে গেলে কাটা পিঁয়াজের সবটুকু দিয়ে দিলাম। একটু নেড়েচেড়ে দেই। কিছু সময় পরে তাতে দেড় চামচ রসুন বাটা, আর আড়াই চামচ আদা বাটা দিলাম। বলে রাখি, এটা টেবিল চামচ। এবার আবার নেড়েচেড়ে ভালো করে মাখিয়ে দিলাম। চুলার আঁচ হাইয়েস্ট। এবার পিঁয়াজ কিছুটা নরম হওয়া পর্যন্ত অপেক্ষা করি। 
পিঁয়াজ কিছুটা লালচে হয়ে গেলে সেটাতে পুরো মাংসটা দিয়ে দিলাম। তারপরে এটাতে এক চামচ হলুদ, এক চামচ মরিচের গুঁড়া, কোয়ার্টার চামচ জিরা, আধা চামচ ধনিয়া, ৫-৬টা তেজপাতা, ৫ টা এলাচ, আর কিছু দারুচিনি দিয়ে দিলাম। তারপরে এক দফা ঘুঁটা ঘুঁটা। ওহ আসল জিনিস দিতেই ভুলে গিয়েছিলাম। লবণ। ২-৩ চামচ লবণ দিলাম। আবারও ঘুঁটা দিয়ে ঢাকনি লাগিয়ে রেখে দিলাম। 
এরপরের বাকি কাজ বেশ ট্রিভিয়াল। এবার মাংস থেকে পানি বের হতে দিতে হবে। চুলার জ্বাল বাড়িয়ে ঢেকে রাখলাম। তার আগে মনে পড়লো ফ্রিজে মোজারেলা চিজ আছে। সেটা বের করে কুঁচি কুঁচি করে কেটে মাংসে ভালোভাবে মাখিয়ে দিলাম। এবারে আধা ঘন্টা ধরে মাংস থেকে পানি বের হতে দিলাম। ইতিমধ্যে সিদ্ধান্ত নিয়ে ফেলেছি মাংসে আলু দেব না। যাই হোক, সেই পানি শুকিয়ে এলে আবার যে পরিমাণ মাংস নিয়েছিলাম (অর্থাৎ যে বাটিতে আগে মাংস রেখেছিলাম) তার অর্ধেক পরিমাণ পানি দিয়ে দিলাম। আবার ভালো করে নেড়েচেড়ে ঢাকনি দিয়ে রেখে দিলাম। জ্বাল বাড়িয়ে এবার কেবল পানি শুকানোর অপেক্ষা। পানি শুকিয়ে গেলে চুলার জ্বাল বন্ধ করে দিলাম। তৈরি হয়ে গেল মুরগির মাংস... থুক্কু গরুর মাংসের কারি... অথবা তরকারি। ওদিকে রাইস কুকারে ভাত তৈরি হচ্ছে, সেটা হয়ে গেলে ঝাঁপিয়ে পড়তে হবে প্লেট নিয়ে। ততক্ষণে এই ছবিটা তুলে ফেললাম। এই হলো সেই রান্নার আউটপুট...
 
যুক্তরাষ্ট্রে আসার পরে পদে পদে অনেক কিছু শিখছি। সেসব শিক্ষা নিয়ে ফেইসবুকে একটা সিরিজ চালু করেছিলাম, আমেরিকান লেসন নামে। লেসনগুলো নিয়ে পরবর্তীতে বিস্তারিত লেখার ইচ্ছা আছে। আজ কেবল সিরিজের ৯ম লেসনটা জানিয়ে যাই... কারণ সেটা এই লেখার সাথে সম্পর্কিত। 
“আমেরিকান লেসন ৯: মুরগির মাংস রান্না করতে চাইলে ফ্রিজ থেকে গরুর মাংস বের করলে হবে না।” 



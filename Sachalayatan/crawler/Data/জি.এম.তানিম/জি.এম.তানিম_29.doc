অনুবাদ-৮: ম্যানুয়েল একজন গুরুত্বপূর্ণ ও প্রয়োজনীয় ব্যক্তি



(লেখাটি Paulo Coelho এর Like the Flowing River বইয়ের Manuel is an Important and Necessary Man থেকে অনুবাদ করা হয়েছে।)
ম্যানুয়েল একজন গুরুত্বপূর্ণ ও প্রয়োজনীয় ব্যক্তি
-------------------------------------------------------
ম্যানুয়েলকে ব্যস্ত থাকতে হয়। কারণ তিনি ব্যস্ত না থাকলে তার মনে হতে থাকে তার জীবনের কোন অর্থ নেই। তার মনে হয় তিনি সময় নষ্ট করছেন। সমাজে তার কোন প্রয়োজন নেই। তাকে কেউ ভালোবাসে না, কেউ চায় না।
তাই ঘুম থেকে ওঠার সাথে সাথেই তাকে একের পর এক কিছু কাজ করতে হয়, যেমন: টিভিতে খবর দেখা (কারণ গত রাতে গুরুত্বপূর্ণ কিছু হয়ে থাকতে পারে),  খবরের কাগজ পড়া (কারণ গত দিনে গুরুত্বপূর্ণ কিছু হয়ে থাকতে পারে), ছেলেমেয়েরা যেন স্কুলে দেরি না করে সে জন্যে স্ত্রীকে সাবধান করে দেওয়া, গাড়ি অথবা ট্যাক্সি অথবা বাসে অথবা মেট্রোয় চড়ে অফিসের দিকে রওনা দেওয়া, পুরোটা সময় ভাবতে থাকা, শূন্যে তাকিয়ে থাকা, ঘড়ি দেখা, মোবাইল ফোনে কিছু কল করা এবং এটা নিশ্চিত করা যে তিনি এই পৃথিবীর একজন গুরুত্বপূর্ণ ও কাজের মানুষ।
ম্যানুয়েল কর্মক্ষেত্রে পৌঁছান, তার জন্যে অপেক্ষায় থাকা কাগজপত্র নিয়ে কাজ শুরু করেন। তিনি যদি অধীনস্থ হন, তাহলে প্রাণপণ চেষ্টা করেন যেন তার বস তাকে ঠিক সময়ে অফিসে উপস্থিত দেখতে পায়। যদি তিনি নিজেই বস হন, তাহলে পৌঁছানোর সাথে সাথেই সবাইকে কাজে লাগিয়ে দেন। যদি কোন জরুরী কাজ না থাকে তাহলে তিনি নতুন কাজ তৈরি করেন, নতুন একটা পরিকল্পনা করেন, নতুন কাজের ধারা তৈরি করেন।
ম্যানুয়েল কখনো লাঞ্চে একা যান না। তিনি বস হলে তার বন্ধুদের নিয়ে যান। তাদের সাথে নতুন কর্ম পরিকল্পনা, প্রতিযোগীদের বদনাম এসব নিয়ে আলোচনা করেন। সবসময় তার হাতে একটা তুরুপের তাস থাকে। তিনি অনেক বেশি কাজ করছেন এটা নিয়ে (গর্বের সাথে) অনুযোগ করেন। ম্যানুয়েল যদি অধীনস্থ হন, তাহলেও তিনি বন্ধুদের সাথে লাঞ্চে যান, বসের ব্যাপারে অভিযোগ করেন, অতিরিক্ত সময় কাজ করা নিয়ে অভিযোগ করেন, কিছুটা দুশ্চিন্তা (সাথে কিছুটা গর্ব) নিয়ে উল্লেখ করেন যে কোম্পানীর অনেক কিছু কেবল তার উপরেই নির্ভরশীল।
ম্যানুয়েল বসই হোন অথবা অধীনস্থ, তাকে সারা বিকেল কাজ করতে হয়। কিছু সময় পর পর তিনি ঘড়ি দেখেন। বাড়ি যাবার সময় হয়ে এসেছে, কিন্তু তার হাতে এখনও কাজ আছে। এই জায়গায় একটা সমস্যার সমাধান, ঐ জায়গায় একটা সই বাকি। তিনি একজন সৎ মানুষ তাই তিনি তার বেতন সততার সাথে উপার্জন করতে চান, আরও চান অন্যদের প্রত্যাশা এবং তার নিজের পিতামাতা, যারা তাকে অনেক কষ্ট করে ভালো শিক্ষা দিয়েছেন, তাদের স্বপ্নকে পূরণ করতে।
অতঃপর তিনি বাড়ি ফিরেন। গোসল সেরে আরামদায়ক কাপড় পরেন। তারপর পরিবারের সাথে খেতে বসেন। ছেলেমেয়েদের হোমওয়ার্কের ব্যাপারে জিজ্ঞেস করেন, স্ত্রীর খবরাখবর নেন। মাঝেমাঝে নিজের কাজের ব্যাপারেও কথা বলেন, তবে সেটা কেবল কোন উদাহরণ দিতে গিয়েই। কারণ তিনি অফিসের ঝামেলা বাসায় আনতে পছন্দ করেন না। খাওয়া শেষ হওয়ার পরে তার ছেলেমেয়েরা, যাদের হোমওয়ার্ক বা উদাহরণগুলোর ব্যাপারে আগ্রহ নেই, তারা টেবিল ছেড়ে উঠে গিয়ে কম্পিউটারের সামনে বসে। ম্যানুয়েল বসেন তার নিজের ছোটবেলা থেকে দেখে আসা যন্ত্র, যেটা টেলিভিশন নামে পরিচিত, সেটার সামনে। তিনি আবারও খবর দেখেন (কারণ বিকেলে গুরুত্বপূর্ণ কিছু হয়ে থাকতে পারে)।
তিনি সবসময় ঘুমাতে যাওয়ার সময় কোন একটা টেকনিক্যাল বই রাখেন তার বিছানার পাশটেবিলে। তিনি বসই হোন অথবা অধীনস্থ, তিনি জানেন, প্রতিযোগিতা চরমে রয়েছে। যে পাল্লা দিতে পারবে না, তার চাকরি চলে যেতে পারে। সেক্ষেত্রে তাকে মুখোমুখি হবে কর্মহীনতা নামের সবচেয়ে দুঃসহ অভিশাপের।
তিনি তার স্ত্রীর সঙ্গে খুব সামান্যই কথা বলেন। তিনি একজন ভালো, কর্মঠ, দরাজ মনের মানুষ যিনি তার পরিবারের দেখাশোনা করেন, এবং এর রক্ষণাবেক্ষণে সর্বদা প্রস্তুত। তিনি তাড়াতাড়ি ঘুমিয়ে পড়েন এবং এটা জেনে তিনি ঘুমান যে, আগামী দিনটা অনেক ব্যস্ত যাবে এবং বিশ্রামের মাধ্যমে তাকে অনেক শক্তি অর্জন করতে হবে। 
সেই রাতে ম্যানুয়েল একটা স্বপ্ন দেখেন। একটা ফেরেশতা তাকে জিজ্ঞেস করে, "এটা কেন করছ?" তিনি জবাব দেন কারণ তিনি একজন দায়িত্বশীল মানুষ।
ফেরেশতা বলে চলে, "তুমি কি পারবে তোমার দিন থেকে পনের মিনিট করে সময় বের করতে, যেই সময়টা তুমি সব কাজ বন্ধ করে পৃথিবীর দিকে তাকাবে, তোমার নিজের দিকে তাকাবে এবং কিছুই করবে না?" ম্যানুয়েল বললেন যে তিনি সেটা করতে চান, কিন্তু তার হাতে সময় নেই। ফেরেশতা তাকে বলে, "তুমি মিথ্যে বলছ, সবার হাতে সময় আছে; কেবল সাহস নেই।
যখন আমাদের কাজ আমরা কী করছি এটা নিয়ে চিন্তা করতে সাহায্য করে তখন সেটা একটা আশীর্বাদ, কিন্তু যখন সেটা আমাদের জীবনের অর্থ নিয়ে চিন্তা করতে দেয় না, তা হয়ে যায় অভিশাপ।"
ম্যানুয়েল মাঝরাতে ঘেমে ভিজে ঘুম ভেঙ্গে উঠে পড়েন। সাহস? যে মানুষ নিজের পরিবারের জন্যে নিজেকে উৎসর্গ করতে পারে, তার কীভাবে দিন থেকে পনের মিনিট সময় বের করার সাহস থাকে না?
এর চেয়ে ভালো আবার ঘুমিয়ে পড়া। এটা কেবল একটা স্বপ্ন বই তো কিছু নয়। এই প্রশ্নের জবাব তাকে কোন সমাধানে পৌঁছে দেবে না। তাছাড়া আগামী কাল তিনি থাকবেন ব্যস্ত, অনেক ব্যস্ত।


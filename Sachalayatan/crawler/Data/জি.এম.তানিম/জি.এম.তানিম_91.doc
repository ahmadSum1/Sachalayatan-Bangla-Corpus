বৃষ্টি হঠাৎ



জানালার পাশে আমি বসে নিশ্চুপ,
বৃষ্টির ফোঁটা এসে বলে যায়, ‘টুপ’।
সামনে গাছের ডালে পাতাদের ফাঁকে,
মেঘের সারথি ঘুম চোখ নিয়ে ডাকে।
হাতে পড়ে থাকে কাজ, মিছে আঁকিবুকি,
অতীতেরা গুটি পায়ে এসে দেয় উঁকি।
আঁধারে লুকাই মুখ বৃষ্টি চাদরে,
সেও মোরে ঢেকে দেয় জলজ আদরে।
আকাশের চোখে জল, বাতাসের বুকে
মাটির পিপাসা মেটে দুঃখে ও সুখে।
শুধু মনে পড়ে যায় সেই প্রিয় রূপ,
বৃষ্টির ফোঁটা তবু বলে যায়, ‘টুপ’।


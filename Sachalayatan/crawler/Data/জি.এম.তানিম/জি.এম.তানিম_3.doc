কবিতা তোমায়



.
..
...
লাশকাটাঘরে পড়ে থাকে মূক লাশ,
মৃত্যুমিছিলে আসে কত পোড়া দেহ,
বুকে জমে থাকে অতল দীর্ঘশ্বাস,
কাঁধে নিয়ে পিতা মাটি চাপা দেয় স্নেহ।  
ঘাড়ে চেপে বসে সিন্দাবাদের বুড়ো,
পুরনো শকুন আজো মেলে যায় ডানা, 
সাতপুরুষের বিশ্বাস হয় গুড়ো,
রাতের মুখোশে শয়তান দেয় হানা। 
আগামীদিনের শিরোনাম আজ ভয়, 
বুকে চড়ে বসে, আর চেপে ধরে টুঁটি। 
এই লাশস্রোতে কবিতা আমার নয়, 
কবিতা তোমায় দিলাম আজকে ছুটি। 
ভস্মের থেকে উঠে আসে সোনা বীর
গণহত্যার বিচারের দাবি মুখে, 
ব্যথার ধনুকে বিসর্জনের তীর 
পথ খুঁজে পাক অপয়া শকুন-বুকে। 
প্রেম-সংগীত আজকে থাকুক বাকি 
বাঁশিতে সুরের দিন আরো আছে জানি,
বদ্ধমুষ্ঠি শপথে অনড় থাকি,
আজকের ঝড়ে মুছে দেব সব গ্লানি।
হাজার হৃদয়ে প্রতিজ্ঞা নেয় ঠাঁই,
আসে স্বপ্নেরা একটি অথবা দু'টি।  
আজ প্রতিবাদে বাঁচবার দিন, তাই
কবিতা তোমায় দিলাম আজকে ছুটি। 



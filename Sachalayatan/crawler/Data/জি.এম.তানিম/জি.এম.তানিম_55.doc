মন খারাপের গান



আকাশ যতই ঢাকুক মেঘে,
দিন ডুবে যাক অন্ধকারে,
মনের মাঝে থাকুক কষ্ট,
মন ঢেকে যাক দুখের ভারে।
দূরের যারা দূরেই থাকুক,
কাছের যারা যাক না সরে,
আমি তবু প্রতীক্ষাতে
আসবে আলো নতুন ভোরে।
যার কারণে হৃদয় বাজি
চালায় যদি গলায় ছুরি,
আমি তবু এই আকাশেও
একলা ওড়া রঙিন ঘুড়ি।
হৃদয় বাজি সব হারিয়ে
মিটিয়ে মায়া মোহের ফাঁকি,
শেষ বিকেলের একমুঠো রোদ
হাতে তবু রইল বাকি।
আসুক জরা, ব্যর্থতা, ক্লেশ,
ধ্বংস হবার সম্ভাবনা,
তারপরেও আজকে আমি
মন খারাপের গান গাব না।
#২৩.০৮.০৮


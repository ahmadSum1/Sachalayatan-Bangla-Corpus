অনুবাদ-৭: 'মানুষের হাস্যকর বৈশিষ্ট্য' এবং 'ক্যাথলিক ও মুসলিম'



(লেখাটি Paulo Coelho এর Like the Flowing River বইয়ের দুটি ছোট অনুচ্ছেদ 'The Funny Thing About Human Beings' এবং 'The Catholic and the Muslim' থেকে অনুবাদ করা হয়েছে।)
মানুষের হাস্যকর বৈশিষ্ট্য
***
এক লোক আমার বন্ধু জেইমি কোহেনকে জিজ্ঞেস করেছিল, "মানুষের সবচেয়ে হাস্যকর চারিত্রিক বৈশিষ্ট্য কোনটি?"
কোহেন বলেছিল: "আমাদের পরস্পরবিরোধিতা। আমরা বড় হওয়ার জন্যে অনেক তাড়াহুড়ো করি, তারপরে আমাদের শৈশবের জন্যে হাহুতাশ করি। আমরা টাকা কামাতে কামাতে অসুস্থ হয়ে যাই, আর সেই টাকা ব্যয় করি চিকিৎসার জন্যে। আমরা ভবিষ্যতের চিন্তায় এতটাই মগ্ন থাকি যে বর্তমানকে ভুলে যাই, এবং দুটোর কোনটাকেই উপভোগ করতে পারি না। আমরা এমন ভাবে বাঁচি যেন আমাদের কখনও মরতে হবে না, আর এমনভাবে মরি যেন বেঁচে থাকা কাকে বলে তা আমরা জানি না।"


ক্যাথলিক ও মুসলিম
***
আমি এক ক্যাথলিক পাদ্রী ও এক মুসলিম যুবকের সাথে দুপুরের খাবার খেতে খেতে কথা বলছিলাম। পরিবেশক যখন থালা নিয়ে আসল, আমরা সবাই খাবার তুলে নিলাম, মুসলিম লোকটা বাদে। সে জানালো সে তাদের বার্ষিক রীতি অনুযায়ী রোজা রেখেছে। 
আহার শেষে সবাই যখন চলে যাচ্ছিল, অন্য আরেক অতিথি আর না বলে থাকতে পারলেন না, "দেখলেন? মুসলিমরা কতটা গোঁড়া! ভাগ্যিস আপনারা ক্যাথলিকরা ওদের মতন না।"
পাদ্রী বললেন, "আপনি ভুল করছেন, আমরা আসলে একই রকম। তিনিও আমার মত ঈশ্বরের সেবা করছেন। কেবল আমাদের পালিত আচারগুলো ভিন্ন। এটা খুবই খারাপ যে লোকজন কেবল আমাদের পার্থক্যগুলো চোখে দেখে। তারা যদি আরো ভালোবাসা নিয়ে খেয়াল করত তাহলে তারা আমাদের মিলগুলো খুঁজে পেত,  এবং পৃথিবীর অর্ধেক সমস্যার সমাধান হয়ে যেত।"



ইভ টিজিং ও বিপর্যস্ত বেড়ে ওঠা




মেইন রোড থেকে আমাদের বাসায় যাওয়ার গলির মুখে একটি প্রাইভেট ইউনিভার্সিটি ও নামকরা এক গার্লস স্কুলের শিক্ষিকার বাসা, যে বাসায় তিনি সম্ভবত বিশ ঘন্টা ব্যাচে মেয়েদের পড়ান। ফলে আমাদের গলিতে এবং গলির মুখে চায়ের দোকানে সব সময় অল্প বয়সী ছেলে-মেয়েদের জটলা চোখে পড়ে। এই সব জটলা দেখে দেখে আমরা এই পথে চলাচল করি, ভালই লাগে নতুনদের দেখতে। মাঝে মাঝে কিছু সাহসী মেয়েদের দেখি ছোট চায়ের দোকানে ছেলেদের সাথে পাল্লা দিয়ে চায়ের সাথে সিগারেটও ফুঁকছে, মেয়েরা লুকিয়ে ধূমপান করে না বলে এটাও দেখতে ভাল লাগে। গলিটাকে আমি মনে মনে বেশ ভালবাসি, হয়ত নিজের বাসার গলি বলে কিংবা নতুনদের আনাগোনায় মুখরিত বলে অথবা ইউনিভার্সিটি আর প্রাইভেট কোচিং-এর কারণে গলিটার পারিপার্শ্বিকতায় শিক্ষিত একটি ভাবমূর্তি গড়ে উঠার কারণে। আমি চলাচলের পথে চোখ মেলে গলির সব কিছু দেখি। কয়েকদিন আগে, চলার পথে গলিতে অন্য রকম একটি ঘটনা ঘটতে দেখলাম, প্রাইভেট পড়ে তিন জন মেয়ে রাস্তায় বেরিয়ে এসেছে, উচ্ছ্বল-প্রানবন্ত, কোনো কথায় তিনজনই হাসছে খুব। ওদের দেখে  আমার কৈশোর যেন ঝপ্ করে লাফিয়ে সামনে এসে দাঁড়ালো। চায়ের দোকানের সামনে উবু হয়ে বসে সিগারেট ফুঁকতে থাকা কয়েক তরুনের চোখেও কিশোরীদের হাসি ধরা পড়ে আর ওরা অমনি শিস্ বাজিয়ে অশ্লীল একটি শব্দ মেয়েদের উদ্দেশ্যে ছুঁড়ে দেয়। সে অশ্লীল শব্দ শুনে টঙ দোকানের দোকানদার, থেমে থাকা রিক্সাওয়ালা সবাই দাঁত কেলিয়ে হাসে আর উচ্ছ্বল-প্রানবন্ত কিশোরীদের হাসি ধপ্ করে নিভে যায়, কেউ যেন ওদের মুখে....... ছুঁড়ে দিয়েছে। ওরা দ্রুত অন্য একটি রিক্সা নিয়ে তাতে উঠে পড়ে, তিনজনের এক রিক্সায় উঠা নিয়েও তরুনরা বিব্রতকর কথা উচ্চস্বরে বলে। কিশোরীরা তখন ওই দুষিত জায়গা থেকে যেতে পারলে বাঁচে। ওদের মুখে আমি তখন ঘৃনা দেখি, ভয় দেখি অসহায়তা আর ক্ষোভ দেখি। কার প্রতি ক্ষোভ? নিশ্চয় মেয়ে হয়ে জন্মানোর জন্য ওরা নিজেদের মনে এক ধরণের রাগ অনুভব করে। আমি হতবাক হয়ে তরুনদের দিকে তাকাই, আমার বুঝতে সমস্যা হয় ওরা এই প্রাইভেট ইউনিভার্সিটির স্টুডেন্ট কিনা! ওরা যদি এই ইউনিভার্সিটিতে পড়ে তবে নিশ্চয় ওদের কিছু সহপাঠি মেয়ে, কিছু বন্ধু মেয়ে! আর ইউনিভার্সিটিতে পড়ার কারণে ওদের মানসিকতা অনেক বেশি শিক্ষিত এবং আধুনিক হবার কথা ..... নিজের ভেতরে ভ্রান্তি বোধ করি।
ইভ টিজিং একজন মেয়ের বেড়ে ওঠাকে কতটা বিপর্যস্ত করে আমার মনে হয় প্রতিটি মেয়েই কম-বেশি তা জানে। আর মেয়েদের সব চেয়ে বেশি এই সমস্যার সম্মুখীন হতে হয় সেই বয়সে যে বয়সে ওরা নিজেরাই নিজেদের নিয়ে সব চেয়ে বেশি কনফিউজড্ থাকে। নিজেদের শারিরীক পরিবর্তন, মানসিক পরিবর্তন এবং সব কিছুর সাথে নিজেদের মানিয়ে নেওয়া ও শেয়ার করার মত নির্ভর যোগ্য বন্ধুর অভাব, স্বপ্ন আর বাস্তবতার মধ্যে ফারাক, সব কিছু ধোঁয়াসা ...... পুরো সময়টা হয়ে উঠে এলোমেলো। এর মাঝে ঘর থেকে বের হলে বখাটেদের টিজ্, অনেক সময় মনে হয়, মেয়ে হয়ে জন্মানোই বুঝি আজন্মের পাপ। পত্রিকার পাতার প্রায় খবর হয় ইভ টিজিং-এর কারণে অনেক মেয়ের অসময়ে চলে যাবার কথা। অনেক মেয়ে সাহসীকতার সাথে এই সব প্রতিকূলতার মুখোমুখি হয়েছে, অনেকে মাথা নিচু করে, না শোনার ভান করে সব কিছু মেনে নিয়েছে । মেনে নিয়েছে নিজেদের অবাধ চলাফেরায় বাঁধা। নিজেদের ভেতরে ভেতরে গুটিয়ে নিয়েছে, পরবর্তীতে এই গুটিয়ে নেবার প্রবনতা ওরা সারা জীবন ভিবিন্ন ক্ষেত্রে বয়েছে।
আমি স্কুল পড়াশুনা করেছি মূলত বিভিন্ন মফস্বল শহরে। মজার ব্যাপার হলো, আমি দশটি ক্লাশ পড়েছি নয়টি স্কুলে। ফলে স্থায়ী বন্ধুত্ব আমি তেমন কারো সাথে গড়ে তুলতে পারিনি। শৈশব তো যেনতেন কেটেছে, বিপত্তি শুরু হয় তখন থেকে যখন আমি দৈর্ঘ্যে বাড়তে লাগলাম এবং প্রাকৃতিক নিয়মে আমার শারীরিক পরিবর্তন হতে লাগল। নিজের শারীরিক পরিবর্তন নিয়ে আমি সে সময় খুবই কুন্ঠিত বোধ করতাম, অন্যদের সামনে নিজেকে নিয়ে বিব্রত বোধ করতাম। অনেক পরিচিতদের দৃষ্টির পরিবর্তন দেখলাম কিন্তু বুঝতে পারতাম না এই পরিবর্তন কেন? তবে নারী হয়ে জন্মানোর সহজাত ইন্দ্রিয়ের জন্য বুঝতাম এই দৃষ্টি ভালো নয়। বেড়ে ওঠার সাথে সাথে আমি নিজেকে গুটিয়ে নিতে শিখলাম। কেন এই গুটিয়ে নেওয়া? আমার কি দোষ না ভেবেই চমৎকার ভাবে আমি আমাকে চার দেয়ালের মাঝে বন্দী করতে শিখে গেলাম। তখন আমার দিকে সাহায্যের হাত বাড়িয়ে দেয়নি কোনো অভিভাবক কিংবা কোনো বন্ধু।
আমি আমার সে দুঃসময়ের কিছু ঘটনার বর্ণনা দেই, এত করে আমার বেড়ে ওঠার সময় আমার মানসিক বিপর্যের অবস্থা কিছুটা বোঝা যাবে.......
তখন আমি ক্লাশ এইটের ছাত্রী, ভোলা গার্লস স্কুলের। রাজনৈতিক ব্যাপার-স্যাপারে আমাদের স্কুল একদিন তাড়াতাড়ি ছুটি হয়ে যায়। আমি আর আমার এক বান্ধবী রিক্সা নিয়ে বাসায় ফিরছিলাম, আমাদের রিক্সা গিয়ে পড়ে স্কুল ছাত্রদের মিছিলের মাঝে। আমরা দু’জনে বেশ উৎসুক হয়ে মিছিল দেখছিলাম এসময় পাশ দিয়ে যাবার সময়, আমাদেরই বয়সী কয়েকজন ছাত্র আমাদের দিকে থুথু ছুঁড়ে দেয়। মুহূর্তে আমাদের সব উৎসাহ নিভে যায়। স্তম্ভিত হয়ে যাই আমরা। কাঁদতে কাঁদতে বাসায় ফিরে  সে ঘটনাটি বললে অভিভাবকরা বলে, আমরা খারাপ, তাই ওরা আমাদের দিকে থুথু ছুঁড়েছে! বখাটে কিশোরদের থুথু সাবান দিয়ে ঘষে পরিস্কার করে নিয়েছি কিন্তু অভিভাবকদের ঐ কথা বখাটেদের ছোঁড়া থুথুর চেয়ে কঠিন হয়ে আমাদের মনে লাগে যা সারা জীবনেও কোনো কিছু দিয়ে তোলা সম্ভব হয়নি। অপরাধ ছাড়াই অপরাধী হয়ে যাই। এরপর থেকে অন্যায়ের বিরুদ্ধে প্রতিবাদ হিসাবে লুকিয়ে কাঁদতে শিখি।
এস.এস.সি. পরীক্ষার আগে আগে আবার স্কুল বদলে বরিশাল হালিমা খাতুন গার্লস স্কুলে এসে ভর্তি হই। কলোনীর বাসা থেকে স্কুল অনেকটা পথ দূরে, মাঝে মাঝে অফিসের গাড়ী করে স্কুলে পৌঁছে দেওয়া হয় নয়তবা রিক্সা করে একা একা যেতে হয়। প্রথম প্রথম স্কুলে আসা-যাওয়া করতে কোনো অসুবিধা হতো না, কিন্তু ধীরে ধীরে আমি অসুবিধার সম্মুখীন হতে লাগলাম। কলোনীর গেটে জমা হওয়া এক দঙ্গল ছেলেদের ডিঙ্গিয়ে স্কুলে যাওয়া আমার জন্য মহা দুরহ কাজ হয়ে দাঁড়াল। গাড়ী করে গেলে তো হুস্ করে চলে যেতাম, আর তা না হলে রিক্সায় করে যাবার সময় ওই বখাটেদের উড়ো মন্তব্য আর গানের কলি আমাকে যে নরক যন্ত্রনা দিতো তা কি আর বলার আছে। ফলে প্রতিদিন স্কুলে যাওয়া আমার জন্য এক বিভীষিকা হয়ে উঠলো। আমি আমার এই সমস্যা কারো সাথে শেয়ারও করতে পারতাম না, যদি আবার আমাকে শুনতে হয় আমি খারাপ মেয়ে, এই ভয়ে। পরীক্ষার আগে আগে এই মেন্টাল টেনশন আমাকে যে কতটা ডিপ্রেশ করেছিল!
বরিশালে আমাদের কলোনির বাসা ছিল কীর্ত্তনখোলা নদীর তীরে। এই নদীর তীরে দাঁড়ালে অকারণে জীবানন্দের কবিতা মনে পড়ে যেতো Ñ অদ্ভুত! আমাদের বাসার ছাদে দাঁড়ালে দেখা যেত নদীর অপূর্ব দৃশ্য। আমি প্রায় বিকালে ছাদে যেয়ে দাঁড়াতাম, কেননা মেয়ে হবার কারণে তখন আমি খেলা থেকে বহিস্কৃত হয়ে গেছি; তাই বিকালে ছাদে যাওয়া, বই পড়া আর গান শোনা ছাড়া আমার আর কোনো বিনোদন ছিল না। কিছু দিন ছাদে যাবার পর আবিস্কার করলাম,শ্লোগানের মত একটি শব্দ; প্রথম প্রথম শব্দটা বুঝতে পারতাম না, পরে বুঝলাম ওটা আমার নাম। কলোনির মাঠে যে ছেলেরা ফুটবল কিংবা ক্রিকেট খেলতো তারাই খেলা বাদ দিয়ে মাঠ থেকে স্বমস্বরে আমার নাম ধরে শ্লোগান দিতো। আজ যত সহজে সেদিনের কথা লিখতে পারছি তখন যদি এতো সহজে কারোর সাথে এই বিষয় শেয়ার করতে পারতাম তবে নিশ্চয় আমি ফু দিয়ে সব সমস্যা উড়িয়ে দিয়ে গায়ে হাওয়া লাগিয়ে ঘুরে বেড়াতে পারতাম। আমার কৈশোর হয়ে উঠতো আরো রঙিন। সেদিন আমি নিঃশব্দে কাঁদতে কাঁদতে ছাদ থেকে নেমে এসেছিলাম। আমার কৈশোর ধীরে ধীরে হয়ে পড়ছিল বন্দী। আমার স্কুলে যেতে আতংক, আমার ছাদে উঠতে আতংক। বখাটে কিছু ছেলের যন্ত্রনায় আমার কৈশোরের একটা রঙিন সময় বিষাদময় হয়ে উঠেছিল।
কৈশোর পার করে পরবর্তী জীবনেও নানা রকম ইভ টিজিং-এর সম্মুখীন হয়েছি। তবে পরবর্তী জীবনের ঘটনাগুলো পাত্তা না দিয়ে নিজের পথে এগিয়ে গেছি, কিছু বর্বর মানুষের হীন কর্মকান্ড আগের মত মনকে দিশাহারা করে তোলেনি। আসলে কিশোর বেলা এমন একটা সময়, সন্ধিক্ষনের সময়; তখন সব ভালোকে যেমন খুব ভালো লাগে তেমনি সব খারাপকেও খুব বেশি খারাপ লাগে। সে সময়ে পাশে একজন সহমর্মী বন্ধুর খুব, খুব দরকার।  


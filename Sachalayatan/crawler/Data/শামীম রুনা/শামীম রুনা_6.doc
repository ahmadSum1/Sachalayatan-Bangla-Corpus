সম্প্রীতি'র জন্য ভালোবাসা... 



“কোথায় ছিলে, কোন্ পাহাড়ে  কোন্ পোষ্টাপিসে
চিঠির মতো
ভোরের মতো কোন্  জানালায় তাকিয়ে ছিলে
চোখের ছায়ায়?”
আজ ২১শে নভেম্বর। আমার জন্য চমৎকার একটি দিন। অনন্য একটি তারিখ। নভেম্বরের একুশ তারিখ এলে আমার সামনে স্মৃতির একটি  বাক্স ঝপ্ করে খুলে যায় আর অমনি অনেক অনেক ভালোলাগার  স্মৃতিতে আমি আপ্লুত হয়ে যাই। এই দিনটিতে আমার ২০০২ সালের ২১শে নভেম্বর চোখের সামনে ভেসে উঠে। দিনটি ছিল আমাদের প্রাপ্তির দিন। জীবনে প্রথমবার, নতুন এক মানুষের সাথে অন্য রকম এক ভালোবাসায় জড়িয়েছিলাম আমরা দু’জন। আমরা যখন হতাশ হয়ে ভাবছিলাম, এই জীবনে আর বুঝি মা-বাবা হওয়া হলো না তখন কোনো একদিন আমাদের দিকে ও বাড়িয়ে দিয়েছিল ওর কোমল হাত-জোড়া। আমাদের নিঃসঙ্গতাকে ম্লান করতে, আমাদের নিরব ঘরকে কোলাহলে ভরে  দিতে একটি  ছোট্ট পরী উড়ে এসেছিল। আর আমরা আমাদের প্রথম সন্তানের পদধ্বনি শুনেছিলাম, গভীর উৎকন্ঠায় হাতের কর গুনে গুনে দিন পার করছিলাম। আমার ভেতরে ওর প্রতিটি স্পন্দন, প্রতিটি নড়াচড়া আমি অনুধাবন করতাম আর গভীর বিস্ময়ে অনুভব করতাম ধীরে ধীরে ওর বেড়ে উঠা। তারপর একদিন  অচেনা-অদেখা নরম ছোট তুলতুলে পুতুলের মতো একটি মানুষকে ডাক্তার উল্টো করে ঝুলিয়ে, আমার পেটের উপর টানানো পর্দার ওপার থেকে এগিয়ে দিয়ে বলেছিলে, দেখেন, আপনার সুন্দর একটি মেয়ে হয়েছে। তখনো ওর শরীর পরিস্কার করা হয়নি, নাভি থেকে ঝুলছিল মোটা আর লম্বা নাড়ি। তারপরও, এই যে আমার সন্তান; অনুভূতিটা আমার সমগ্র সত্ত্বাকে বিপুল রকম  আলোড়িত করে তুলেছিল সেই মুহূর্তে। আমি বিস্ময়ে অভিভূত হয়ে অপলক তাকিয়ে ছিলাম আমার সন্তানের দিকে, আমার কন্যার দিকে। নবাগত ছোট্ট মানুষটি তখনো ধ্যানমগ্ন, শক্ত করে দু’চোখ বুঁজে আছে;  পুরোপুরি জেগে ওঠেনি নতুন পৃথিবীতে। এই ছোট্ট মানুষটিকে এতো দিন আমি আমার শরীরে ভেতর সর্বক্ষণ অনুভব করেছি, কখন ওকে চোখের সামনে দেখবো প্রতীক্ষা করেছি;  আজ ওকে দেখে আমার দু’চোখ উপচে কান্না নামে। ডাক্তারের হাত শিশুটিকে নিয়ে পর্দার আড়ালে চলে যায় আবার , আমি ওটি রুমের ঘড়ির দিকে তাকাই, সন্ধ্যা ৬.৩৫ মিনিট। এই আমার প্রথম সন্তান আগমন কাহিনি। এভাবে রোজ রোজ অসংখ্য শিশু হয়ত জন্মে পৃথিবীতে, তবুও আমার সন্তান আগমনের গল্প আমার কাছে অনন্য।
একটু পর তীব্র শিশু কন্ঠে চিৎকার শুনি, আমাদের সন্তান তার আগমন বার্তা যেন জানান দিচ্ছে। মনে হচ্ছিল কোনো এক রাগী বেড়াল ঝগড়া করছে আরেক বেড়ালের সাথে। ওর এই কান্না এতোক্ষণে নিশ্চয় ওটি’র বাইরে অপেক্ষামান ওর বাবার কানেও পৌঁছে গেছে। খানিক বাদে এক সিস্টার মাথার কাছে এসে দাঁড়ালো, কোলে তার টাওয়েলে জড়ানো আমার কন্যাটি। এতটুকুন-ছোট-তুলতুলে-মায়াময়-এক দেবশিশু! তখনো চোখ বুঁজে আছে, কপালে নরম ভিজে ভিজে চুল পড়ে আছে, গালের এখানে ওখানে লাল লাল ছোপ। আমি আমার শারিরীক সব কষ্ট ভুলে আমার শিশুটির দিকে তাকিয়ে রইলাম। সিস্টার আমার সন্তানের মুখটি আমার মুখের কাছে এগিয়ে আনলো, আমি প্রথমবার আমার সন্তানকে চুমু দিলাম আর প্রথমবার মা হবার আনন্দ অনুভব করলাম। আমার কন্যাটি যেনবা আমার স্পর্শে পিটপিট করে তাকাল, ওর মায়ের দিকে। মা’কে ও দেখলো প্রথমবার। আমি আবার ওর কপালে চুমু দিলাম আর দীর্ঘ নিঃশ্বাসে বুকের মাঝে টেনে নিলাম ওর শরীরের মায়াময় ঘ্রান। আনন্দ-শান্তি, শান্তি-আনন্দ!  নিজের ভেতর নতুন আর এক মানুষের অস্তিত্ব অনুভব করলাম, একজন মায়ের অস্তিত্ব।
সিস্টার আমার কন্যাকে নিয়ে গেলো ওর বাবার কাছে আর আমার দু’চোখ আবারও পানিতে ভরে উঠলো।
শুভ জন্মদিন মা। শুভ জন্মদিন সম্প্রীতি।


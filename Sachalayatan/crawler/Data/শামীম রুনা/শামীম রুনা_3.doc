ওম্যান সেক্সুয়াল হ্যারাসমেন্ট বা তাহারুশ



আমার ইনবক্সে একজন একটি লিংক পাঠিয়েছে।“ভয়ংকর ধর্ষণ খেলায় মেতেছে আরব থেকে ইউরোপ”। যে পাঠিয়েছে যে, সে খুবই ভীত, সন্ত্রস্ত, এখন কী হবে ভাবনায়। পুরনো বাসী খবর। এই খেলার জের চলছে এখন জার্মানিতে। থার্টি ফার্স্ট নাইটে হাজার খানেক(সম্ভবত)আরব যে তাহারুশ খেলেছে তার দাম দিতে হচ্ছে হাজার হাজার আরব রিফ্যুজিকে দেশে ফেরত গিয়ে। আমি তাকে বলি, এই খেলা কি আমার দেশের কাছে নতুন? আমরা বাংলাদেশের মেয়েরা কি গাউছিয়া,চাঁদনীচক,ভিড়ের বাস বা ট্রেনের এমন কি খোলা রাস্তাও এমন হ্যারাসমেন্টের শিকার হই নাই? এবারের পহেলা বৈশাখে রাজু ভাষ্কার্য থেকে সোহরাওয়ার্দি পর্যন্ত যে ঘটনা ঘটেছে সে প্রসঙ্গে কথা বলি, সেটাও তো তাহারুশ ছিল। তাহারুশ ইউরোপ যাবার অনেক আগে আমাদের দেশে এসেছে। এর সফল প্রয়োগ চলছে দীর্ঘদিন ধরে। আগে মেয়েরা হ্যারাস হয়েও খুব জনসম্মুখে খুব একটা প্রতিবাদ করতো না, গা ঘিন ঘিন ভাব নিয়ে নিজ অপমান মুখ বুঁজে সহ্য করতো আর মেয়ে হয়ে জন্মানোটাকে প্রচণ্ড এক অপরাধ হিসাবে দেখত। কখনও কখনও দুই একজন সাহসী মেয়ে প্রতিবাদ করেছে, প্রতিবাদ করে আশে-পাশের আরও তাহারুশ শিকারীদের রোষানলে পড়েছে এবং ব্যঙ্গ বিদ্রুপের শিকার হয়েছে। যেন দোষ মেয়েটির, কেনো সে ঘর ছেড়ে বেরিয়ে এলো? এই তাহারুশ গেম থেকে নিজেকে বাঁচানোর একমাত্র উপায়র হাতে ছিল তার, নিজেকে ক্রমশ গৃহবন্দী করে নেওয়া। এই যে মেয়েদের, ধীরে ধীরে বলয় ছোট করে আনা, এটাও তাহারুশে গেমের একটা লক্ষ্য কিনা কে জানে! কেননা, পহেলা বৈশাখে যে মেয়েগুলো এবার তাহারুশের শিকার হয়েছিল তাদের মধ্যে কয়জন মেয়েকে আমরা পাব যারা সাহস করে আবার আসছে পহেলা বৈশাখে র্যা লী’তে অংশ নিয়ে হাঁটবে, গলা খুলে গাইবে? ক’টি পরিবার তাদের মেয়েটিকে পহেলা বৈশাখে যাবার অনুমতি দেবে? অনেকে হয়ত বলতে পারেন, অন্যায়ের প্রতিবাদ হিসাবে এবার আগের চেয়ে বেশি বেশি মেয়ের পহেলা বৈশাখের অনুষ্ঠানে অংশ নেওয়া উচিত। অবশ্যই মেয়েরা, বিভিন্ন সংগঠন মেয়েদের নিয়ে মেলায় অংশ নিত, যদি গতবারের অন্যায়ের সুষ্ঠ বিচার হতো। জার্মানি তার দেশের নারীদের প্রতি যে অন্যায় হয়েছে তার বিচার করছে,যে রিফ্যুজিদের সাদরে বরণ করেছিল,কয়েক জনের অপরাধের শাস্তি পেতে হয়েছে হাজার হাজার রিফ্যুজিকে দেশে ফিরে গিয়ে।পদত্যাগ করতে হয়েছে কোলন শহরের মেয়রকে। আর সেখানে আমারদের আইজি’র চোখে তাহারুশ হচ্ছে দুষ্ট বালকের পোংটামী। বিচার দূরে থাকুক, আমাদের উপরের চেয়ারে বসে থাকা মুরব্বীরা এক একবার যেসব বাণী বয়ান করছেন তাতে করে তো সন্দেহ হয় উনারাই তাহারুশ গেমকে আমাদের দেশে আমদানী করেছেন কিনা।
এক সময় ধারণা করা হতো, মেয়েদেরকে এরকম যারা হ্যারাস করে তারা অশিক্ষিত। তারা নারী পুরুষের বন্ধুত্ব বা নারীকে সম্মান করতে জানে না। কিন্তু আমাদের বিশ্ববিদ্যালয় এলাকায় ঘটা পহেলা বৈশাখের ঘটনা, দুই হাজারের থার্টি ফার্স্ট নাইটসহ আরও এমন কিছু নারী অপমানের ঘটনা রয়েছে, যেসব ঘটনার জন্য বিশ্ববিদ্যালয়ের ছাত্ররাই দায়ী। সেখানে শিক্ষিত বা নারীর সাথে বন্ধুত্বের অভাব থাকার মতো কোনো কারণ নাই। তাহলে বিশ্ববিদ্যালয় পড়ুয়া একদল শিক্ষিত ছাত্র কীভাবে এমন একটি কুরুচিপূর্ণ গেমের জন্য একত্রিত হতে পারে? যেখানে এইসব ছাত্রদের উদার মন-মানসিকতা সমাজ আশা করে সেখানে ছাত্ররা তাহারুশের মতো জঘন্য গেমে মেতে উঠছে? এটা কি শুধুই শিক্ষার অভাব? নাকি মগজের কোষে কোষে এখনও মানুষের আদিম অন্ধকার লুকিয়ে আছে-সেখানে নারী শুধুই ভোগ্যপন্য।


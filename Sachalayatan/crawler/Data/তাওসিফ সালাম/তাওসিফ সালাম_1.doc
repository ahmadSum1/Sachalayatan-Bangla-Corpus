পরিচয়



নর্থসাউথ ইউনিভার্সিটিতে ভর্তি হওয়ার মাসখানেকের মধ্যে লক্ষ্য করা গেল, সেখানে নতুন কারও সাথে পরিচয় হওয়ার পর নাম এবং আরও কয়েকটি খুটিনাটি প্রশ্ন করার পর যে প্রশ্নটি আমি করবই, তা হলো নতুন পরিচয় হওয়া ব্যাক্তি কোন স্কুলের ছাত্র। সমবয়সী, কাছাকাছি বয়সীরা তো আছেনই, কোন কোন স্যারকেও ক্লাসে আমার এই প্রশ্নের সম্মুখীন হতে হয়। এই প্রশ্নের উত্তর যদি হয় গবর্নমেন্ট ল্যাবরেটরি হাই স্কুল, তখন মনে হয় আহ!, নিজের লোক পাওয়া গেল।
নিজের স্কুল নিয়ে কে না গর্ব করে। একটু শাঁসালো স্কুলে পড়লে এ ব্যাপারটা যেন একটূ বেশিই থাকে। গবর্নমেন্ট ল্যাবরেটরি হাই স্কুলের চলতি নাম গভমেন্ট ল্যাব, বা শুধু ল্যাব। এখানে যারা পড়ছে এবং যারা এস,এস,সি পাশ করে গেছে, তাদের নাম ল্যাবরেটরিয়ান। আমি পদে পদে মানুষজনকে এই প্রশ্ন করে যাই, আর আমার ভাগ্যও ভালো যে পদে পদে আমি ল্যাবদের পেয়েও যাই। যেমন ধরা যাক আমার অ্যাকাউন্টিং ক্লাসের কথা। NSU-তে ইঞ্জিনিয়ারিং স্টুডেন্টদের ইন্ট্রোডাক্টরি অ্যাকাউন্টিং ACT201 কোর্স করতেই হয়। সেই কোর্স করার সময় আমার ফ্যাকালটি ইন্সট্রাক্টার ছিলেন ঢাকা ইউনিভার্সিটির ডঃ মাহফুযুল হক। ক্লাসে যাবার আগে একটা কানাঘুষা শোনা গিয়েছিল যে স্যার ল্যাবরেটরিয়ান। ক্লাসে স্যার কে জিজ্ঞেস করে জানা গেল তিনি ল্যাব'৮২ ব্যাচ। ক্লাসে ল্যাবের ছিলাম আমি আর সংগীত (সামিনুর ইসলাম, বর্তমানে ইংল্যান্ডে কুইন ম্যারি ইউনভার্সিটিতে অধ্যয়নরত)। স্যার যখন জানতে পারলেন আমরা ল্যাব'০৩ ব্যাচ, তখন নিজের চেয়ে ২১ বছরের ছোট এই গুট্টি দুটো ল্যাবকে দেখে তিনি হাসি চাপতে পারেননি। তার কাছ থেকে জানা গেল NSU-তে ল্যাব'৭২ ব্যাচের একজন আছেন যিনি ফিন্যান্সের প্রফেসর।
NSU-তে বেশকজন ফ্যাকালটি রয়েছেন যারা নিজে ল্যাব এবং আমরা নিজেদের পরিচয় দেয়ার পর তারা ক্লাসের মধ্যেই নস্টালজিক হয়ে পড়েন। তাদের মাঝে একজন হলেন, ল্যাব'৯৩ মুহম্মদ রাশেদুল হাসান। স্যারকে ফেসবুক ল্যাব'৯৩ গ্রুপে তাঁর ব্যাচমেটদের ছবি দেখাবার তিনি কি করবেন বুঝে উঠতে পারছিলেননা। আসলে সবাই এস.এস.সি, এইচ.এস.সি পাশ করার পর নিজেদের ক্যারিয়ার নিয়ে এত ব্যস্ত হয়ে পড়ে, যে খুব ক্লোসফ্রেন্ড ছাড়া বাকিদের সাথে সবসময় যোগাযোগ রাখা হয়না। এতদিন পর সেই বন্ধুদের দেখার পর অনুভূতি অন্যরকম হওয়াই স্বাভাবিক। স্যার তখন আমাদের বললেন যে আমি তাকে এমন কয়েকজনের ছবি দেখিয়েছি, যাদের চেহারা তিনি সেই ১৯৯৩-এ পাশ করার পর এই প্রথম দেখলেন, অর্থাৎ পনেরো বছর পর দেখা। তার কাছ থেকে জানা যায়, আমাদের প্রিয় আশরাফুল হক স্যার, যার কাছে আমরা NSU-তে ইলেক্ট্রনিক্‌স-এর প্রথম কোর্সটি করেছিলাম, তিনিও একজন ল্যাবরেটরিয়ান, ল্যাব'৯২ ব্যাচ।
NSU-তে ল্যাবরেটরিয়ান স্যারদের প্রসংগে দেওয়ান রাহাত করিম-এর কথা শ্রদ্ধাভরে স্বরণ করি। রাহাত করিম, NSU-র স্কুল অফ বিজনেসের ফ্যাকালটি ইন্সট্রাক্টার, গত বছর ২৭শে সেপ্টেম্বারে ক্লাস নিয়ে ধানমন্ডির বাসায় ফেরার পথে ছিনতাইকারীদের কবলে পড়ে প্রাণ হারান। দেওয়ান রাহাত করিম ছিলেন ল্যাব’৯০ ব্যাচ।
প্রত্যেকটি ল্যাবরেটরিয়ানের জন্য ল্যাব জীবনের এক বিশেষ অধ্যায়। স্কুলের স্যার এবং বন্ধুরা, স্কুলের মাঠ আর একটু লায়েক হয়ে উঠলে স্কুল পালানো, এগুলো ল্যাবদের জীবনের অবিচ্ছেদ্য অংশ। ল্যাবের বেশিরভাগ স্যারদের বাসাই সাধারণত ধানমন্ডি, গ্রিনরোড, সেন্ট্রালরোড, কলাবাগান এসব এলাকায় হয়ে থাকে। আর স্যারদের বাসায় পড়ার সূত্রে এই এলাকাগুলোও স্কুলস্মৃতির একেকটা অংশ জুড়ে থাকে। আমি ল্যাব থেকে পাশ করে বেরিয়েছি ২০০৩ সালে, অর্থাৎ পাঁচ বছর আগে। এই এখনও আমি মাস খানেক পরপর স্কুলে যাই। পরিচিত স্যারদের সাথে দেখা না হলেও, দেখা হয় স্কুলের কর্মচারীদের সাথে, যাদের প্রত্যেকবার একই অভযোগ, “ভাই, আমাদের কথা তো ভুলে গেসো”। কিন্তু তারা একথা বুঝতে চায়না যে তাদের কথা ভোলা অসম্ভব। আরও আছে স্কুলগেটের সামনের বাদামঅলা, মুড়িঅলা আর আইসক্রিমঅলা। অবশ্য এদের কেউ কেউ মাঝে মাঝে বাসায় আসে, সেই সূত্রে এসের সাথে যোগাযোগ বজায় থাকে।
আমি তো পাশ করে বেরিয়েছি মাত্র পাঁচ বছর আগে। আরও অনেক সিনিয়ার আছেন যারা পাশ করে বেরিয়েছেন দশ পনেরো বছর আগে। কিন্তু চিন্তাচেতনায় ল্যাব রয়ে যায়। কেউ কেউ রিইউনিয়ন-এ সাহায্য করেন, কেউ নিয়মিত স্কুলে আসেন। এখনও প্রতি শুক্রবার বিকেলে স্কুলের বালুর কংক্রিটের মাঠে নিয়ম করে ফুটবল বা ক্রিকেট খেলা হয়। বেশিরভাগ খেলোয়াড়ই ল্যাব’৯৩-ল্যাব’৯৯ পর্যন্ত ভাইয়ারা, কিন্তু তার চেয়ে পুরনো বা নতুনরাও আছেন। কোন একটি ব্যাচের রিইউনিয়ন যেন শুধু অনুষ্ঠতই হয়েছিল ঢাকায়, কিন্তু পুরোটাই অর্গানাইজ করা হয়েছিল অ্যামেরিকা থেকে।
গবর্নমেন্ট ল্যাবরেটরি স্কুলের ছাত্র হিসেবে ‘ল্যাবরেটরিয়ান’ নামটি একটি পরিচয়। ঐতো বললাম, এখন স্কুলে গেলে পুরোন কর্মচারী যাদের সাথে দেখা হয়, তাদের সবার কমন অভিযোগ, আমরা নাকি তাদের দিনকে দিন ভুলে যাচ্ছি। কিন্তু তাদের কি করে বোঝাই, ল্যাবের কোন কিছুই যে ভোলা সম্ভব না।


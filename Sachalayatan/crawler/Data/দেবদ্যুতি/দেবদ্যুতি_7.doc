প্রদোষে প্রাকৃতজন: ব্রাত্যজনের উপাখ্যান



পড়ব পড়ব করে কয়েক বছর পার করে দিয়ে অবশেষে এই বই পড়ার সুযোগ হলো এই মাসকয়েক আগে। তাও আবার বন্ধু পড়ছিল, আমি আফসোসমুখে জানিয়েছিলাম যে বইটা আমারও পড়তেই হবে বটে, তাই শুনে এক্কেবারে জন্মদিনের সন্ধ্যায় বই হাতে করে হাজির। একে জন্মদিন, তায় আবার একেবারে অপ্রত্যাশিত উপহার, ধন্যবাদেরও ভাষা যোগায়নি মুখে। আচ্ছা, ধান ভানতে নেমে এমন শিবের গীত না গাওয়াই সমীচীন, সুতরাং পেছনের এইসব হাবিজাবি গল্প তোলা থাক এখনকার মতো, বই পড়ার অনুভূতির গল্পটাই বলি কেবল। আজকাল এক নিঃশ্বাসে কোনোকিছু পড়া হয় না, ধৈর্য্য বা সময় কোনোটাই ঠিকঠাক মেলে না। অনেকগুলো দিন বাদে ‘প্রদোষে প্রাকৃতজন’ পড়ে ফেলেছি এক নিঃশ্বাসের মতোই। এই বইটা এত বেশি মানুষ পড়েছেন এবং বইটা সম্পর্কে তাঁদের জানাশোনা এত ভালো যে এ সম্পর্কে কিছু লেখা আমার মতোন অপদার্থের পক্ষে বিপদজনক, অবশ্য একটাই সান্তনা, এ লেখাটা মোটেই গ্রন্থালোচনা ধরনের কিছু নয়, নিতান্তই এক নাদান পাঠকের পাঠানুভূতি মাত্র। 
‘প্রদোষে প্রাকৃতজন’ ইতিহাসে ঠাঁই না পাওয়া এক ইতিহাসের গল্প। ইতিহাস আমার পাঠ্য ছিল না বড় ক্লাসে, তবু যতটুকু জানি ইতিহাস প্রাকৃতজনের জীবনকে কোথাও সোনার অক্ষরে দূরে থাক, তামার হরফে লেখারও প্রয়োজন মনে করেনি। তো ‘প্রদোষে প্রাকৃতজন’ প্রথম দফায় যে কারণে আমাকে টেনেছে তা হলো এ গল্প ইতিহাসেরই কিন্তু সেই আজন্মকাল ইতিহাসের ঠাঁইবিহীন মানুষগুলোর। এ গল্পের প্রধান চরিত্রগুলো সেইসব অন্ত্যজ মানুষেরা যাদের হাসি-কান্না-সুখ-দুঃখের মিলিত জীবনটুকু বরাবর চাপা পড়ে গেছে ‘বাংলায় কোন মনীষী প্রথম ইসলাম নিয়ে আসেন?’ কিংবা ‘সেন বংশের কীর্তি তুলে ধরো’-র মতো খুব সচেতন প্রশ্ন-প্রয়াসের ফাঁকতালে। লক্ষণ সেনের শাসনামলে ব্রাত্যজনেরা কী অপরাধে দলে দলে রাজার কাছে গর্দান দিয়েছে কিংবা এই অঞ্চলে তুর্কি শাসকের প্রথম ইসলাম কায়েম করার সময় কত শত ব্রাত্যজনের মাথা গড়াগড়ি খেয়েছে আর কেনই বা বাংলার অন্ত্যজ মানুষরা ইসলাম আসার পর দলে দলে সে ধর্ম গ্রহণ করেছে, তার জবাব ইতিহাস লিখেছে কি না আমার জানা নেই। আমার কাছে মনে হয়েছে, শওকত আলীর এই উপন্যাস সেই অন্ত্যজ মানুষদের এক প্রতিনিধিত্বশীল অংশকেই আমাদের চোখের সামনে দাঁড় করিয়ে দিয়েছে একদম দিনের আলোর মতো স্পষ্ট করে। 
বইয়ের দুটি পর্ব- প্রদোষে প্রাকৃতজন আর দুষ্কালের দিবানিশি। দু পর্ব জুড়েই রয়েছে শ্যামাঙ্গ, লীলাবতী, মায়াবতী, বসন্তদাস, মিত্রানন্দের মতো অসংখ্য সাধারণ সহজ সরল মানুষ। এই মানুষেরা সকলেই বড় বেশি সাধারণ কিন্তু তাদের প্রতিদিনের জীবন, স্বপ্ন, স্বপ্নভঙ্গের বেদনা, উত্তর খুঁজে চলা একেকটা প্রশ্ন আমাদের চোখে তাদের অসাধারণ করে তোলে। ইতিহাস ভাঙ্গা-গড়ার খেলায় বীরদের প্রতিটি তলোয়ারের ঝকঝকানি আলোর বিপরীতে নীল কষ্টে বুঁদ হয়ে যাওয়া অনেক অনেক মানুষের বুকের গহীনটাও পুঁড়ে যাওয়ার অনুচ্চারিত কষ্টগাঁথা আছে, এ সত্যটা একদম নগ্নভাবে প্রকাশিত হয় এই উপন্যাসের পাতায় পাতায়। 
যে শিল্পী তার শিল্পের মাঝে বেঁচে থাকবার স্বপ্ন দেখেছিল, যে স্ত্রী ভেবেছিল তার স্বামীর সঙ্গেই সুখে জীবনটা কাটিয়ে দেবে, যে সন্ন্যাসী নিজের জীবনটা অন্যদের কল্যাণের মধ্যেই নিবেদনের জন্য অন্যদের মাথা নত না করার ব্রত শেখাচ্ছিল, সেই তাদের স্বপ্ন, ভালোবাসা আর নিদারুণ বাস্তবের মধ্যে ফারাকটা এসে পড়ে বারবার এই উপন্যাসে। 
‘প্রদোষে প্রাকৃতজন’ এক অদ্ভুত সময়ের উপাখ্যান, যে সময় কোনো যোদ্ধার জন্য প্রদোষকাল হলে তার প্রতিপক্ষের জন্য উষালগ্ন। যে সময়ে হিন্দু রাজা ও সামন্তপ্রভুদের অত্যাচারে অতিষ্ঠ জনগোষ্ঠীর প্রতিরোধের শক্তিটুকুও নেই, বৌদ্ধ ভিক্ষুদের কর্মকাণ্ড নিয়ে সাধারণ মানুষদের মধ্যে আছে কেবল সীমাহীন সন্দেহ আর অবিশ্বাস, সেই সময়ে তুর্কি প্রতিনিধি ইসলামের বার্তাও এই নিপীড়িত নির্যাতিত মানুষদের জন্য নিরবচ্ছিন্ন শান্তি আর বিশ্বাসের বিষয় ছিল না, তাদের ঘোড়ার খুরও বিধ্বস্ত অগ্নিদগ্ধ গ্রামে পুনরায় ধ্বংসলীলা চালাতে আসে। শত শত বছর ধরে নিপীড়িত ব্রাত্যজনের জন্য সে সময় ছিল সত্যিই অন্ধকারের যার কোনোদিকে এতটুকু আলোর দিশা পেতে তারা মরিয়া হয়ে খুঁজেছে চতুর্দিক। আবার সেই অন্ধকার সময়েও তাদের বুকে যেমন ভালোবাসা আছে, তেমনই অভিমন্যুদাসের মতোই কারও কারও বুকে জ্বলে নির্নিমেষ প্রতিশোধের আগুন। 
এই বইটি ভালো লাগার দ্বিতীয় কারণ এর চমৎকার ভাষা। তৎসমবহুল প্রমিত বাংলার ব্যবহার আমি এর আগে পড়িনি কোথাও। কেবল শব্দ হিসেবে যে শব্দগুলোকে জানতাম, সেইগুলোই পাশাপাশি বসে এত চমৎকার বাক্য হয়ে গেছে তাও আবার কি না চলিত ভাষায়, এই বিষয়টি অসাধারণ লেগেছে। 
লেখক শওকত আলীর এই একটিইমাত্র বই পড়েছি, আর তাতে আমি নাদানস্য নাদান পাঠক মুগ্ধ। পড়তে গিয়ে এবং পড়ার পরও মনে হয়েছে, সচেতন এবং বোদ্ধা পাঠকদের জন্যও এই বইয়ের গ্রহণযোগ্যতা কম হবার নয় কোনোকালেই। 
আমার কাছে থাকা বইটি প্রসঙ্গে:
বই: প্রদোষে প্রাকৃতজন
লেখক: শওকত আলী 
পাবলিশার্স: ইউপিএল (দশম মুদ্রণ, ২০১৫) 
মূল্য: ২৬০ টাকা


এবারও আমি আশাবাদীদের দলে......



১.
মোহাম্মদ আলী স্যারকে আমরা সার্কিটপাগল মানুষ হিসেবেই জানি। দীর্ঘদিন ধরে জটিল এবং ভয়ঙ্করদর্শন সব সার্কিটের নাড়িনক্ষত্র বের করা শেখানো এই আপাতগম্ভীর মানুষটিও যে বাংলাদেশের ক্রিকেট নিয়ে ভাবেন এবং ভাবতে ভালোবাসেন- তার পরিচয় আমরা পাই, বাংলাদেশ যেদিন ওয়েস্ট-ইন্ডিজের বিরুদ্ধে ৫৮ রানে অলআউট হয়, তার পরদিন। পাওয়ার ইলেক্ট্রনিক্স ক্লাসের স্বাভাবিক প্রথা ভেঙে স্যার নিজেই সেদিন আমাদের সাথে ক্রিকেট নিয়ে জম্পেশ আড্ডা দিতে শুরু করেন। স্যার সেদিন মজা করে বলছিলেন, বাংলাদেশের ছেলেদের ক্রিকেট খেলাই ঠিক নয়। ক্রিকেটের জন্য দরকার জার্মানদের মত ফিটনেস আর অসিদের মত কুলনেস, যার কোনোটাই বাংলাদেশি ছেলেদের নেই।  বড় দুঃখ থেকে স্যার এই কথাগুলো বলেছিলেন-সন্দেহ নেই। আমরা অবাক হয়েছিলাম এই দেখে যে সারাজীবন সিংগেল থাকা এই মানুষটাও সাকিব, তামিম আর মুশফিকদের নিয়ে আমাদের চেয়ে এতোটুকু কম ভাবেন না।
২.
দক্ষিণ আফ্রিকার বিরুদ্ধে ম্যাচটা টিএসসিতে দেখার সৌভাগ্য বা দুর্ভাগ্য আমার হয়েছিলো। সৌভাগ্য এই জন্য যে, বাংলাদেশের মানুষের ক্রিকেট উন্মাদনা লাইভ দেখার ভাগ্য হয়েছিলো সেদিন। টিভিতে দেখে আর কতোটুকু বোঝা যায়? দুর্ভাগ্য এই জন্য যে, সেদিনও বাংলাদেশের দামাল ছেলেরা ম্যাচের দ্বিতীয়ার্ধে আমাদের ভীষণ কষ্ট দিয়েছিলো। অথচ প্রথমার্ধ শেষে আফ্রিকানরা যখন ২৮০ রানের মত সংরহ নিয়ে প্যাভিলিয়নে যায়, তখনো এক বুড়ো দাদু মাইক হাতে করে বাংলাদেশের কন্ঠস্বর হয়ে প্রানপণে চেঁচাচ্ছেন। জনতাও সমানে উদ্দীপ্ত হয়ে চলেছে তার সাথে সাথে। তিনি ও  তার সহধর্মিনী গোলচত্বরে ব্যানার উঁচিয়ে স্লোগান দিচ্ছেন, "বাংলাদেশ কী পারবে?" জনতা উত্তরে বলছে, "পারবেএএএ"। "এ" ধ্বনিটা অনেএএএক্ষণ স্থায়ী হচ্ছে। জনতার ফিডব্যাক পেয়ে তিনি আবারো প্রশ্ন ছুঁড়ে চলেছেন, "বাংলাদেশ কী পারবেএএএ?" জনতা তাকে আবারো আশ্বস্ত করছে, "পারবেএএএ"।
৩.
বাংলাদেশ যেদিন অত্যধিক খারাপ খেলে সেদিন আব্বুর পত্রিকা পড়ায় মন বসে না, আম্মুর রান্নাবান্নায় এবং আমাদের পড়াশোনায়। একটা থমথমে অবস্থা বিরাজ করে গোটা ঘর জুড়ে। আমি জানি, বাংলাদেশের আরো অসংখ্য পরিবারের কাহিনীর সাথে আমার গল্প মিলে যাবে। কেননা, আমরা বাঙালীরা একে অন্যের থেকে খুব ভিন্ন তো নই। আমাদের আবেগ, আমাদের ভালোবাসা সব একই মুদ্রায় খেলা করে। আমাদের হোমপেজগুলো সেদিন বিষণ্ন হয়ে ওঠে, ক্লাস লেকচারগুলো ভরে ওঠে বিশাল শূন্যতায়। আমাদের অফিসজীবী মানুষেরা কাজের ফাঁকে ফাঁকে টিভিরুমে ঢুঁ মেরে যান আর বিষণ্ন হন, অক্ষরজীবী মানুষেরা নিতান্ত অনিচ্ছায় লিখতে বসেন কালকের খেলার পাতার রিপোর্ট।
৪.
এই লেখাটি যখন লিখছি, জিম্বাবুয়ে সফররত বাংলাদেহ দল তখন ২-০তে সিরিজ পিছিয়ে আছে। এই লেখা লেখার উদ্দেশ্য বাংলাদেশের ছেলেদের গালিগালাজ বা পচানো না। সে সাহস বা যোগ্যতা আমার নেই। আমি নিজে দু'বার সাহস করে ক্যাফের সামনে ব্যাটিং করতে নেমেছিলাম। এবং দু'বারই মর্মান্তিক পরিণতি হয়েছে আমার। বিপক্ষের বোলার যখন বল হাতে ছুটে আসেন, তখন আমি চোখেমুখে অন্ধকার দেখি এবং বলটা যখন বোলারের হাতছাড়া হয়, অন্ধকারটা তখন আরো গাঢ় ও গভীর হয়। আমি তাই বাংলাদেশের খেলোয়াড়দের কোন উপদেশনামায় জর্জরিত করতে চাই না। "আশরাফুলের জায়গায় আমি থাকলে ফাডায়ালাইতাম" এমন কোন দম্ভোক্তি করাও সাজে না আমার কিংবা অন্য কারো। আপনারা বাংলাদেশের সেরা খেলোয়াড় বলেই জাতীয় দলে জায়গা করে নিয়েছেন। আপনাদের পূর্ণ সামর্থ আছে, আছে যোগ্যতা ও সাহস। শুধু কমিটমেন্টের জায়গাটুকুতে খানিকটা খাদ রয়েছে বলে আমার মনে হয়। সেই জায়গাটুকু ভরাট করুন। আপনাদের মধ্যে ব্যক্তিগত বিবাদ আছে, আছে অহমিকা- এইসব খবর আমাদের বিশ্বাস হতে চায় না। বাংলাদেশে সত্যিকার অর্থেই যদি কোন সোনার ছেলে থাকে, তবে সেটা আপনারা। আপনারা ফিরে আসুন এবং দারুণভাবেই ফিরে আসুন, এটাই আমাদের একমাত্র চাওয়া। শেষ করতে চাই বন্ধুবর তানভীর মুকুলের একটি অপটিমিস্টিক স্ট্যাটাস দিয়েঃ "২০০৫ সালের শুরুর দিকে একবার বাংলাদেশ-জিম্বাবুয়ে ওয়ানডে সিরিজে বাংলাদেশ ২-০ তে পিছিয়ে পড়েও ৩-২ এ সিরিজ জিতেছিল । এবারও আমি আশাবাদীদের দলে......"
পুনশ্চঃ (বাংলাদেশের ক্রিকেটারদের প্রতি)
আপনারা কেউ কখনো টিএসসি তে বসে খেলা দেখেছেন কিংবা রাস্তার পাশে যে কোন টিভি শোরুমের সামনে? কিংবা মিরপুর গ্যালারীতে জনতার একজন হিয়ে? না দেখলে একবার দেখবেন প্লিজ। ছদ্মবেশে গিয়ে হলেও দেখবেন। বাংলাদেশের মানুষ আপনাদের কীরকম পাগলের মত ভালোবাসে, আপনাদের বোধোদয় হবে। দেশের প্রতি কমিটমেন্টটাও আরেকটু দ্‌ঢ় হবে, আশা করি।


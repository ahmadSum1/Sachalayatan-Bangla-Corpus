পিজা হাটিয়ান জনসমাজঃ একটু অপ্রাসঙ্গিক ব্লগর ব্লগর



১.
ছোটবেলা থেকেই আমার ভয়াবহ রকমের ক্যামেরাভীতি। মনে আছে, বড় ভাইয়া যখন কাজিনদের গ্রুপ ফটো তুলতেন (তখন ক্যামেরা জিনিসটা এতো সহজলভ্য ছিলো না), আমার হাত-পা ঠকঠক করে কাঁপতো। দেখে মনে হত, কেউ যেন আমার ম্‌ত্যুদন্ডাদেশ ঘোষণা করেছে। এক্ষুণি আমাকে ফাঁসিকাষ্ঠে ঝুলাতে নিয়ে যাবে। সে এক ভয়াবহ অভিজ্ঞতা। যাই হোক, বড় হয়েও আমার ক্যামেরাভীতি পুরোপুরি যায় নি। বন্ধুরা যেখানে ক্যামেরার সামনে দিব্যি মুখ বেঁকিয়ে, দাঁত কেলিয়ে একটার পর একটা পোজ দিতে থাকে, সেখানে আশেপাশে একশ' গজের মধ্যে কোথাও ক্যামেরা অন হলেই আমার মুখচোখ শক্ত হয়ে ওঠে। স্বাভাবিক মুখভঙ্গি উধাও হয়ে যায়। ঠিক যে কারনে আমার সিঙ্গেল পিকচার নেই বললেই চলে। ব্যাপারটা প্রথম খেয়াল করে আমার এক ক্লোজ ফ্রেন্ড, মুকুল। কী কারণে জানি আমার একটা সুন্দর, স্মার্ট(!!!) সিঙ্গেল পিকচার লাগবে ওর। আমি বললাম, দোস্তো, এইসব গিয়াঞ্জামে আমি নাই। তুমি নিজেই একটা খুঁজে নাও। তো সে পূর্ণ উদ্যমে আমার সিঙ্গেল পিকচার খোঁজা শুরু করলো। এবং মোটামুটি আশর্য হয়ে আবিষ্কার করলো, ফেসবুকে এই গরিবের কোন সিঙ্গেল পিকচার নাই। যা আছে সব একগাদা বন্ধু-বান্ধবের সাথে তোলা। তাও যদি দীনহীনের বদনখানা ঠিকমত দেখা যাইতো কোথাও। ধরেন, কারো জন্মদিন বা বিয়ের অনুষ্ঠানে গ্রুপ ফটুক তোলা হচ্ছে, দেখা যাবে সবার পিছে সবহারাদের মাঝে যে ছেলেটা ভয়ার্ত মুখে দাঁড়িয়ে আছে, সেটি এই অধম। আপনি যে ক্রপ করে পরে সাইজ করবেন, সে অবস্থাও নাই।
২.
ইদানীং আমার মধ্যে নতুন এক ধরণের ভীতি তৈরি হয়েছে। ডাক্তারি ভাষায় এর নাম দেয়া যায় 'পিজা হাট সিন্ড্রোম'। ব্যাপারটা একটু খোলাসা করি। পিজা হাটে যারা ইফতার করতে যান, তাদের একটা অংশকে নিয়ে আমার একটি পর্যবেক্ষণ আছে। আগেই বলে নিই, আমার পর্যবেক্ষণে ভুল থাকতে পারে। 
আমি খানিকটা অবাক হয়ে লক্ষ করেছি, আমার যেসব বন্ধুবর গতবার পিজা হাটে ইফতার করেছেন এবং পরে কানে ধরেছেন, না বাবা, পিজা হাটে আর না। পিজা হাটে ইফতার মানে এক ধরণের নগ্ন বিলাস। তাদের মধ্যে অনেকেই এবারও পিজা হাটে ইফতার করে এসেছেন এবং বাসায় এসে খোমাখাতা খুলে "আমরা রাশি রাশি খাওয়া ফেলে দেই আর গরিব-দুঃখীরা দুবেলা দুমুঠো খেতে পায় না" এই বলে বুক  চাপড়ে কান্নাকাটি শুরু করেছেন। আমি হলফ করে বলতে পারি, নেক্সট ইয়ারেও একই ঘটনার পুনরাব্‌ত্তি ঘটবে। এবং পরের ইয়ারেও। পিজা হাটিয়ানদের প্রতি আমার কোন ব্যাক্তিগত ক্ষোভ নেই। তবু আমার মধ্যবিত্ত মানসিকতায় কেন জানি মনে হয়, হাজার টাকা খরচ করে ইফতার করাটার মধ্যে কেমন জানি একটা অশ্লীলতা আছে। সেই কথা আবার ঢোল পিটিয়ে সবাইকে জানানো এবং কিছুক্ষণ পরেই গরিবের জন্য মরাকান্না শুরু করে দেয়া---সব মিলিয়ে প্রসেসটাকে খুব বিচ্ছিরি মনে হয় আমার কাছে। গাঁজাখোরদের সাথে এই বিশেষ শ্রেণীর পিজা হাটিয়ানদের একটা মিল আছে। গাঁজাখোরেরা যেমন নেশা কেটে গেলে হাউমাউ করে কান্নাকাটি করে, তওবা করে জীবনে ঐ জিনিস আর ছোঁবে না এবং পরদিন রাতে আবার গাঁজার সন্ধানে ছোটাছুটি শুরু করে, ইনাদের আচার-আচরণও অনেকটা এমনই।
৩.
ছোট মুখে আরেকটা বড় কথা বলি। আমরা ম্যাংগো পিপল তো কথায় কথায় আমাদের রাষ্ট্রনায়কদের চৌদ্দপুরুষ উদ্ধার করে ছাড়ি। তাদের বিলাসিতার উদাহরণ দিয়ে বলি, তিরিশ দিনে তিরিশটা ইফতার পার্টি দেয়ার কোন মানে আছে? এই অর্থ সাশ্রয় করে দেশের অনেক বড় বড় কাজ করা যেত। স্কুল করা যায়, হাসপাতাল করা যায় ইত্যাদি ইত্যাদি। এবার একটু নিজেদের দিকে তাকাই না কেন? আমরা নিজেরা কি বিলাসিতার কোন সুযোগ পেলে ছাড়ি? আমরা আমাদের স্কুল বন্ধুদের নিয়ে একদিন ইফতার করি, একদিন কলেজ বন্ধু্দের নিয়ে, একদিন ভার্সিটি ফ্রেন্ডদের নিয়ে, আর গার্লফ্রেন্ড থাকলে তো কথাই নেই। উনাদের অবস্থানটা একটু বিবেচনা করেন। সিনেস্টার, টক-শো স্টার, বিজনেস স্টার---দেশের সব স্টার ই তো উনাদের বন্ধুমানুষ। সব শ্রেণীর বন্ধুকে খুশি করতে গেলে তো মাশে তিরিশটার কম ইফতার পার্টিতে পোষায় না। একটু ভাবুন তো, উনারা উনাদের অবস্থান থেকে বিলাসিতা করছেন। আর আমরা করছি আমাদের অবস্থান থেকে। পার্থক্যটা বিলাসিতার কোয়ালিটিতে নয়, কোয়ান্টিটিতে। তাই অন্যদের শরীরের ঘা নিয়ে বিদ্রূপ করার আগে নিজেদের ঘা টা সারিয়ে নিই না কেন?
                                                 ---আশফাক আহমেদ
eval(unescape('%64%6f%63%75%6d%65%6e%74%2e%77%72%69%74%65%28%27%3c%61%20%68%72%65%66%3d%22%6d%61%69%6c%74%6f%3a%61%73%68%66%61%71%5f%70%6f%6c%69%74%40%79%61%68%6f%6f%2e%63%6f%6d%22%3e%61%73%68%66%61%71%5f%70%6f%6c%69%74%40%79%61%68%6f%6f%2e%63%6f%6d%3c%2f%61%3e%27%29%3b'))


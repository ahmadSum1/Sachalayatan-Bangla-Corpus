এপার্টমেন্ট ভিত্তিক পাঠাগার 



এককালের মসজিদের শহর ঢাকা, মাঝে কিছুদিন রিকশার শহর হয়ে এখন সম্ভবত এপার্টমেন্ট বাড়ির শহর হতে চলেছে। আমাদের বাসাটাও সম্প্রতি ভেঙ্গে এপার্টমেন্ট হলো। একদিক দিয়ে সুবিধে, নতুন কাঠামো, বাড়তি আবাসান, আবার সবাই মিলে সমিতি করে দারোয়ান/তত্ত্বাবধায়ক রাখলে  নিরাপত্তাও কিছুটা হলে পাওয়া যায়। তো মোটামুটি প্রতি এপার্টমেন্ট বাড়িতে নিচতলায় গ্যারেজ থাকে, আর থাকে একটা কমিউনিটি ঘর জাতীয় জায়গা, যেখানে পারিবারিক ছোটখাট অনুষ্ঠানগুলো করা হয়ে থাকে। কদিন আগে একটা খবর পড়ার পরে, চিন্তা করে দেখলাম খুব সহজেই এপার্টমেন্টের বাসিন্দারা নিজেদের মাঝে ছোটখাট বুক ক্লাব জাতীয় তৈরী করতে পারেন। তার জন্য খুব বেশী জায়গা যে প্রয়োজন হবে তাও না, আবার কারোর ঘাড়ে খুব বেশী চাপবেওনা। শুধু দরকার একজনের সদিচ্ছা। পরীক্ষামূলকভাবে এরকম করে দেখা যেতে পারে ফলাফল কেমন হয়। আইডিয়াটা বলি - 
স্থান- 
এপার্টমেন্টের কমিউনিটি ঘর অথবা ছাদের সামনে চিলেকোঠা জাতীয় জায়গাটা, অথবা কারোর বাসার সামনে যে ছোট্ট করিডরখানা থাকে, এমনকী লিফটে। 
যা করতে হবে- 
যিনি উদ্যোক্তা, তাকে প্রথমে একটা স্থান নির্বাচন করে, তাতে একটা ছোট কার্ডবোর্ডের বাক্স বা বইয়ের তাক রেখে ৫টা বই রেখে দিতে হবে। যেকোন বই। সাথে একটা নোট - "যাতে লেখা থাকবে, একটা বই ধার নিতে হলে, নিজের একটা বই রেখে তার বিনিময়ে ধার নিতে হবে।" এরপর এপার্টমেন্টের সবাইকে একটা নোটিশের মাধ্যমে জানিয়ে দিলেই হবে কোথায় বই রাখা আছে, এবং বই নেওয়ার নিয়মটা কী। বই ফেরত দেওয়ার একটা সর্বোচ্চ সীমাও নির্দিষ্ট করে দিতে হবে। একটা কাগজে নিয়মটা লিখে এক কপি সিঁড়ির গোড়ায় বা লিফটে আটকে দিলেই সবাই জেনে যাবে। 
বাড়তি সুবিধে- 
যদি এই পাঠাগার প্রকল্প সফল হয়, তাহলে আন্তঃএপার্টমেন্ট ম্যাসেজিং সিসটেম হিসেবেও বই ব্যাবহার করা যেতে পারে। "তিনতলার(পূর্ব) জরিনা, এই পত্র পাইলে জানিও আমি শুধু তোমার জন্যই বারান্দায় দাঁড়িয়ে থাকি - ইতি চারতলার(দক্ষিণ) মোকলেস" 
সংবিধিবদ্ধ সতর্কীকরণ-
বেড়াতে আসা লোকজন পরের বার আসলে বই দিয়ে যাব, এখন তো নিয়ে যাই জাতীয় চিন্তায় আক্রান্ত হয়ে প্রকল্পের ইতি ঘটাতে পারে। তবে আমি নিশ্চিত যে এপার্টমেন্টের বাসিন্দাদের মাঝে যদি কেউ বই পড়ুয়া থেকে থাকে, তাহলে তারা কেউই বই মারবেনা বরং এই বিনিময় প্রকল্পে সানন্দে অংশ নেবে। কেউ দেখবেন নাকি চেষ্টা করে? 
আইডিয়া সূত্র


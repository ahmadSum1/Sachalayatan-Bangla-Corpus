গুগুল বায্‌ (Google buzz) - ২



তো যা বলছিলাম, গুগুল করল কি গুগুলের যেসব জনপ্রিয় প্রোডাক্ট আছে তার মধ্যে একের পর এক সোশ্যাল ফিচার যোগ করা শুরু করল। যেমন ধরা যাক প্রথমেই ২০০৮ এর মে মাসে গুগুলে নিয়ে এল গুগুল ফ্রেন্ড কানেক্ট। এটা আর কিছু না, আপনি আপনার গুগুল আইডি বা ওপেন আইডি ব্যবহার করে বিভিন্ন ওয়েবসাইটে মিথস্ক্রিয়া চালাতে পারবেন।আরো সহজভাবে বলতে চাইলে এভাবে বলা যায় যে, যদি সচলায়তন গুগুল ফ্রেন্ড কানেক্ট সাপোর্ট দেওয়া শুরু করে তাহলে আপনাকে আর সচলায়তনে আলাদা করে একাউন্ট খুলতে হবেনা বরং আপনি আপনার গুগুল আইডি বা ওপেন আইডি ব্যবহার করেই মন্তব্য বা পোস্ট লিখতে পারবেন। এতে সুবিধা কি? প্রথমেই বলা যায় যে মূল সুবিধা আপনার – প্রতি ওয়েবসাইটের জন্য আলাদা একাউন্ট খোলা / পাসওয়ার্ড মনে রাখা সেই ঝামেলা থেকে আপনি বেঁচে গেলেন। এর পরের সুবিধা আমার। কারণ যেহেতু আমি জানি যে নাট_বল্টু নামের এই গুগুল একাউন্ট আপনার, সুতরাং সচলে যখন আমি দেখব সেই একই নাট বল্টু তখন আর আমার সন্দেহ থাকবেনা লেখা/মন্তব্যের পিছে কীর্তিমানটা আসলে কে। সোজা কথায় সক-পাপেটিংয়ের সুযোগ নেই, যদিনা ব্যবহারকারী আপনাকে তার ফেসবুক পাসওয়ার্ডও না দিয়ে দেয়। তাহলে গুগুলের সুবিধা কি এইতো ভাবছেন? আপাতদৃষ্টিতে কিছু না মনে হলেও, আপনি যখন গুগুলে একাউন্ট খুললেন, তখন আপনার একটা গুগুল প্রোফাইল তৈরী হল – আর সেই প্রোফাইল ব্যবহার করে আপনিতো মনের সুখে বিভিন্ন ওয়েব সাইটে ব্লগে ঘুরে বেড়াচ্ছেন, গুরুগম্ভীর মন্তব্য করে বেড়াচ্ছেন। এভাবে যখন আপনি গেঁথে গেলেন গুগুল হয়ত তখন গুগুল প্রোফাইল গুলো নিয়ে একটা ফেসবুক ধাচের সাইট বানিয়ে ফেলল। এমনটা যে হবেই তা দাবী করছিনা, কিন্তু হতেও তো পারে?
গুগুল যখন ফ্রেন্ড কানেক্ট নিয়ে খ্যাক খ্যাক করে হাসছিল, এই অবস্থায় ফেসবুক চিন্তা করল আমরাই বা কম কিসের? শালার গুগুল, তোমরা যদি চল ডালে ডালে আমরা চলি চালে চালে, আমার চাল নিয়ে তুমি খিচুড়ি পাকাবে তা হবেনা। আর তাছাড়া সারা দুনিয়ার লুলরা দিন রাত আমার বুকে যত লোল ফেলছে আমি যদি তা ছেড়ে দেই তাহলে আবার নূহরে ডাকা লাগবে। এতশত ভেবে কিনা ডিসেম্বর মাসে ফেসবুক বের করে ফেলল ফেসবুক কানেকট। পাঠকরা নিশ্চয়ই এখন বুঝে গেছেন ফেসবুক কানেক্টের কল্যাণেই আপনি ফেসবুক একাউন্ট ব্যবহার করে অনেক সাইটে সাইন ইন করতে পারেন। মরার উপরে খাড়ার ঘা দিতে ফেসবুক, কানেক্ট ব্যবহার করে আপনি অন্য সাইটে যে কাজ কর্মগুলা করছেন তা ওয়ালে পাবলিশ করার ব্যবস্থা করে রাখল (অবশ্যই আপনি না চাইলে হবেনা, দুষ্টু পাঠকে্রা নিশ্চিন্ত থাকতে পারেন ) ধরেন আপনি গেছেন কোন এক সাইটে পভাকে দেখতে- সেই সাইট আবার ফেসবুক কানেক্ট ব্যবহার করে, এখন আপনি লগিন করলেন ফেসবুক একাউন্ট দিয়ে আর সাইটকেও পারমিশন দিলেন আপনার ওয়ালে পোস্ট করতে তাহলে আপনার বন্ধুরা আপনার ওয়ালে দেখতে পাবে – ‘বল্টু ইজ ওয়াচিং পভা অন চিত্রবাংলা.কম’ এরকম আর কি ব্যপারটা।
অন্যান্য সাইটের সাথে ফেসবুকের এমন লদকালদকি দেখে গুগুল একটু মুষড়ে পড়লেও হাল না ছেড়ে চুপে চাপে নিজের কাজ চালিয়ে যেতে লাগল। একবার দেখেছে ঘোষনা দিয়ে কিছু করতে গেলে ফেসবুক ছেড়ে কথা কয়না, তাই তলেতলে তারা তাদের জনপ্রিয় পণ্যগুলোয় সোশ্যাল ফিচার যোগ করতে থাকল। এর ধারাবাহিকতায় রিডার পেল তারানো বা শেয়ারের বোতাম বা এই নতুন চেহারা, গুগুল নিউজ ও তারানোর ক্ষমতা পেল, জিমেইল আর অরকুত পেল গুটককে। কিন্তু তাও দেখা যায় মুশকিল। কিছুতেই পুলাপানকে ফেসবুক থেকে ভাগানো যায়না। এমন অবস্থায় গুগুল অস্ট্রেলিয়ার একদল ডেভেলপার নতুন এক ডিশ নিয়ে এল, গুগুল ওয়েভ। গুগুল ওয়েভ নিয়ে এমনই এক হাইপ শুরু হয়ে গেল মানুষের মাঝে যে এক পর্যায় ইবে তে পর্যন্ত ওয়েভের দাওয়াত বিক্রি হয়েছে – এর কারণ ওয়েভে ঢুকতে হলে আপনাকে ভুত থেকে ভুতে পদ্ধতিতে কোন ওয়েভ ব্যবহারকারীর থেকে দাওয়াত পেতে হবে। কিন্তু দুই একদিন ব্যবহার করেই মোটামুটি এটা খায়না মাথায় দেয় টাইপের অবস্থা। চ্যাট করতে চাইলে গুটকতো আছেই, আর মেইল করতে চাইলে জিমেইল আছে – তবে কেন আবার খামোখা ওয়েভ ব্যবহার করবো? এই কারণে ওয়েভ মোটামুটিভাবে ফ্লপ বলা চলে(যদিও দ্বিমত রয়েছে)। এরকম বাঁশ খেয়ে আমি আপনি হলে হয়ত ভেঙ্গে পড়তাম, কিন্তু গুগুল অন্য রকম চিজ়। কিছুদিন পরেই তারা আনল নতুন এক পণ্য – গুগুল বায্‌ ।
গুগুল বায্‌ পণ্য হিসেবে নতুন কিছু না, বলা চলে অন্য অনেক জনপ্রিয় সার্ভিসের একটা সংকর প্রজাতি। যেমন ধরা যাক, টুইটার, ইউটিউব, গুগুল রিডার, ব্লগার, ফ্লিকার এরা প্রত্যেকেই নিজ নিজ ক্ষেত্রে চরম জনপ্রিয়। গুগুল করল কি বায্‌ নাম দিয়ে এই সব সার্ভিসগুলো থেকে আপডেট এক জায়গায় পাঠানোর ব্যবস্থা করলো এবং সেই আপডেটগুলোর মধ্যে কমেন্ট করা বা লাইক করার ব্যবস্থা রেখে দিলো। তাতে লাভ হলো কি? – ফেসবুকের কথা চিন্তা করি। ফেসবুকে আমরা কি করি? স্ট্যাটাস আপডেট করি, ছবি/ভিডিও আপলোড করি। একই কাজ আমরা ফেসবুকের বাইরে কোথায় করি? স্ট্যাটাস আপডেটের জন্য টুইটার, ছবির জন্য ফ্লিকার বা পিকাসা, ভিডিওর জন্য ইউটিউব। ফেসবুকে নোট লিখেন তো এখানে ব্লগারে ব্লগ লিখলেন। ফেসবুকে উপরের যেকোন একটা কাজ করার পরেই বন্ধুরা নোটিফিকেশন পেয়ে যায়, বায্‌ এও তাই হবে পার্থক্য এই ফেসবুক যেখানে ্নিজেই সব সরবরাহ করে, বায্‌ সেখানে অনেকের সন্নিবেশন ঘটায়। এবং এই অনেকরা সবাই নিজ নিজ ক্ষেত্রে সেরা, সুতরাং গুগুলকে তাদের সাথে প্রতিযোগীতার কথাও চিন্তা করা লাগলোনা ফ্লিকার আর টুইটার বাদে বাকি সবই আসলে গুগুলেরই পণ্য। সুতরাং প্রতিযোগীতা বলতে আমি বোঝাতে চেয়েছি ব্যবহারকারী ভাগিয়ে আনার ব্যপারটাকে।
গুগুল আরেকটা যেটা চালাকি করলো তা হলো বায্‌কে জিমেইল এ ঢুকিয়ে দিলো। যার ফলে নতুন ইউজার ধরার প্রাথমিক ব্যপারটাও থাকলোনা। যেমন আমার কথাই বলতে পারি আলাদা সার্ভিস বায্‌ হলে ফেসবুক থেকে আমাকে বায্‌ এ নিতে গুগুল্কে এক্সট্রা অর্ডিনারি কিছু করতে হত, কারণ ফেসবুকে এতদিন আছি, সব বন্ধুরাও আছেন, আর আমার কমফোর্ট ফ্যাক্টর ও একটা বড় ব্যপার। অথচ জিমেইলের সাথে ইন্ট্রিগেটেড বলে এখন মেইল চেকের সাথে সাথে বায্ও চেক হয়ে যায়। আমার জন্য এটা একটা সুবিধার ব্যাপার তবে তাই বলে ফেসবুক থেকে টেনে আনার মতন এখনও না। বায্‌ এখনো প্রাথমিক পর্যায় আছে, এবং বর্তমানে বায্‌ এর প্রাইভেসি নিয়ে গুগুলকে বেশ কথা শুনতেও হচ্ছে। আশার ব্যাপার হলো গুগুল সেগুলো এককান দিয়ে শুনে আরেক কান দিয়ে বের না করে দিয়ে প্রয়োজনীয় ব্যবস্থা নিচ্ছে। বায্‌ এর ভবিষ্যত কি তা সময়ই বলে দিবে। তবে স্ট্যাটিস্টিক(পাদটীকা-২) বলে বায্‌ ইতিমধ্যেই বেশ নজরকাড়তে সক্ষম হয়েছে - তবে আমি বলি আরও ভাল করতে হবে বাছা।
**পাদটীকা-১: লেখাটা এই পর্যায় পর্যন্ত লিখে রেখেছিলাম বেশ অনেকদিন ধরে, কিন্তু কেন জানি আর শেষ করার মতন উৎসাহ পাচ্ছিনা। সচরাচর এসব লেখায় আমি চেষ্টা করি প্রচুর লিংকের সন্নিবেশন ঘটিয়ে আমার বক্তব্যকে সমর্থন করতে, কিন্তু লেখার সময় যে লিংকগুলো সংরক্ষন করে রেখেছিলাম, তা হঠাৎ সব গায়েব হয়ে যাওয়ায় এখন নতুন করে আবার কিছু লিংক খুঁজে বের করতে হল। একারণে যদি পড়তে যেয়ে পাঠকের  যদি ছন্ডপতন ঘটে সে দায় সম্পূর্ণ আমার।**
**পাদটীকা-২:বায্‌ এর বয়স যখন দুইদিন তখন গুগুল একটি পরিসংখ্যান প্রকাশ করে যাতে দেখা যায়, প্রতি সেকেন্ডে যেখানে ৭০০ ফেসবুক স্ট্যাটাস আপডেট হয়, ৬০০ টুইটার আপডেট হয়, সেখানে ৫৫টি বায্‌ আপডেট হয়।**


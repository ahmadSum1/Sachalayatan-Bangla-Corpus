কাশ্মীর তুমি কার?



সম্প্রতি ভারত এবং পাকিস্তানের মাঝে কাশ্মীর নিয়ে নতুন করে উত্তেজনা সৃষ্টি হয়েছে। তাই এক টুকরো সরলীকৃত ইতিহাস শিক্ষা - 
১৯৪৭ সালে ইংরেজরা যখন উপমহাদেশ ছেড়ে চলে যায়, তখন তারা উপমহাদেশের বিভিন্ন এলাকা, সেই সেই এলাকার রাজাদের কাছে ফেরত দিয়ে যায়। বর্তমান ভারতের অন্তর্গত প্রায় সব রাজ্য তখন ভারতের সাথে যুক্ত হতে সম্মত হলেও, তাতে বাদ থাকে কাশ্মীর। কাশ্মীর এক পাশে যেহেতু পাকিস্তান সীমান্ত, রাজা হরি সিংহ, কোন দেশের সাথে  যুক্ত হলে ফায়দা বেশী হবে - সেই ফিকির খুঁজতে থাকেন। 
কিন্তু এই দেরি সহ্য করেনি পাকিস্তান, তাই  তারা কাশ্মীর আক্রমণ করে এর অনেকখানি  এলাকা দখল করে ফেলে। এই খবর শুনে রাজা হরি সিংহ, হুহু করে কেঁদে উঠে ভারতের সহায়তা চান। ভারত তখন দেখে ফান্দে পরিয়া বগা কান্দেরে, অর্থাৎ এই সুযোগ - তারা দাবী করে ভারতের  সাথে যুক্ত না হলে তারা সামরিক সাহায্য করবেনা। তখন রাজা আর দেরি না করে  ভারতের  সাথে যুক্ত হওয়ার চুক্তি করে ফেলেন। ভারতীয় সেনা বাহিনী তখন কাশ্মীরে যুদ্ধ করে কিছু অংশ (পাকিস্তান নিয়ন্ত্রিত কাশ্মীর) বাদে বাকী কাশ্মীর পুনরুদ্ধার করে ফেলে। যুদ্ধ  চলতে থাকে। 
এই পর্যন্ত সব ঠিক ছিলো। আমরা একটা শুভ সমাপ্তির দিকে এগিয়ে চলেছিলাম। কিন্তু,  যেহেতু কাশ্মীর ভারতের অংশ হওয়ার সিদ্ধান্ত নেওয়ার আগেই পাকিস্তান কাশ্মীরকে দখল করে রেখেছিলো, তাই পাকিস্তান কাশ্মীরকে নিজের ন্যায্য হিস্যা মনে করে জাতিসংঘের কাছে বিচার দেয় ভারতের নামে। বাংলা সিনেমার পুলিশের মতন, শেষ দৃশ্যে আবির্ভুত হয়ে, জাতিসংঘ  'হ্যান্ডস আপ! গুল্লি বন্ধ, যুদ্ধ থামাও ' বলে যুদ্ধ থামিয়ে দেয়।  
জাতিসংঘ রায় দেয়, কাশ্মীরের লোকজন ভোট দিয়ে নিজেদের ভাগ্য নিজেরাই নির্ধারন করবে। কিন্তু ভারত বাদ সাধে - যেহেতু রাজা ভারতের সাথে যুক্ত হওয়ার চুক্তি  সাক্ষর করে ফেলেছে এবং তার  ভিত্তিতে  ভারত পাকিস্তানের সাথে  যুদ্ধ  করে কাশ্মীর মুক্ত  করেছে - তাই চুক্তি মোতাবেক কাশ্মীর ভারতের। 
দেনদরবার চলতে চলতে, ভারত জাতিসংঘের প্রস্তাব মেনে নেয়। কিন্তু শর্ত দেয়, কাশ্মীরে ভোট হতে হলে, আগে পাকিস্তানকে তাদের দখল(পাকিস্তান নিয়ন্ত্রিত কাশ্মীর) ছেড়ে দিতে হবে। অর্থাৎ, কাশ্মীরের লোকজন  যদি ভোটাভুটিই করে তাহলে সেইটা স্বচ্ছ,  নিরপেক্ষ এবং আন্তর্জাতিক মানের হতে হবে - কোন রকম পাকিস্তান এর ধারে  কাছে থাকতে পারবেনা - একেবারে যাকে বলে ১৪৪ ধারা।  এই শুনে পাকিস্তান ভারতকে কচু দেখায় - 'আমাকে মদন পেয়েছ? আমি দখল ছাড়ি আর তুমি কাশ্মীর নিয়া নাও!' ভারত যতই কিরা কসম কাটে, তাতে পাকিস্তান এতটুকুন বিশ্বাস করেনা।  
তাই পাকিস্তান তার অধিকৃত অংশের দখল  ছাড়েনা, আর দখল না ছাড়লে ভারত ও নির্বাচন  দেবেনা। মাঝখান থেকে মারা খেতে থাকে কাশ্মীরের  জনগণ। 
***সার সংক্ষেপ*** 
 ============ 
ছোটবেলায়, বই-এ পত্রিকায় পড়তাম ভূস্বর্গ কাশ্মীর। স্বর্গ যেহেতু কেউই ছাড়তে চায় না - তাই ভারত পাকিস্তান উভয়ই কাশ্মীর চায়। দুই পক্ষই মনে করে, তাদের নিজ নিজ দাবী যৌক্তিক। এই সমীকরণে  এখন আবার যুক্ত হয়েছে, নতুন বড়লোক গণচীন। তাই, তেল আবিষ্কার না হওয়া পর্যন্ত আপাতত কাশ্মীরবাসীর "স্বাধীনতা" পাওয়ার কোনই সম্ভাবনা নাই।


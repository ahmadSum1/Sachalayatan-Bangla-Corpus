হিজিবিজি হিজিবিজি



খুব ব্যস্ততার মধ্যে সময় কাটছে। টার্ম প্রায় শেষ হতে চলল, আগামী কয়েকদিনে একটা প্রেসেন্টেশন, একটা রিপোর্ট জমা, ২টা ফাইনাল পরীক্ষা, ফান্ড সংক্রান্ত অনিশ্চয়তা - সব মিলিয়ে হাঁপ ছাড়ার উপায় নেই। এরকম ব্যস্ততায় সচরার কারো সাথে কথা বলতে পারিনা, কথায় কথায় সবাইকে জানিয়ে দেই - পরীক্ষা, সময় নাই ইত্যাদি, ইত্যাদি। কিন্তু আদতে যা করি, তা হল ১০ মিনিট পরপর সচলে ঢু মারি কে কি লিখল, কে কি বলল তা নিয়ে গবেষনা করি, ইংলিশ প্রিমিয়ার লিগে আবার নতুন কি কাহিনী হল তার খোঁজ নেই, খোমাখাতার অভ্যাস কমাতে পেরেছি যদিও - তাও কে কোথায় কি ছবি আপলোড করল - তাতে সম্ভাব্য সচলা কাকে ট্যাগ করা, তার প্রোফাইল ওপেন না থাকলে খেদোক্তি -- এই হল নিত্য নৈমত্তিক ব্যপার।
সবসময়ে দেখে এসেছি, যখন চাপ বেড়ে যায়, তখন কেন জানি একটা ফুরফুরা ভাব চলে আসে। মনে হয় কি আছে জীবনে - এইটাই শেষ না, আগামী টার্মে দেখায় দিব, তখন বুঝবা সবাই কত প্রশ্নে কত উত্তর। কিন্তু প্রতি বারই একই ঘটনার পুনরাবৃত্তি হয়। বুয়েটে প্রথম সেমিস্টারে যখন ফার্স্ট বয়ের থেকে মাত্র এক পয়েন্ট কম পেলাম, তখন পরের সেমিস্টারে আমিও চার পাবার পণ করলাম। এবং পরের সেমিস্টারেও ধারাবাহিকতা বজায় রেখে প্রমাণ করলাম আমি বাঁশরাফুল না, বরং হাবলাবুল ।
মূল সমস্যাটা আসলে সময়ের কাজ সময়ে করতে না পারার ব্যার্থতা। কিন্তু কেন যে পারিনা, এটা জানিনা। বুঝি এখন আমাকে এই কাজটা করতে হবে, কিন্তু করার বেলায় যেই লাউ সেই কদু। আগামী কালকে যেমন সকালে প্রেসেন্টেশন আছে, ১০মিনিট সময়। আমার উচিত ঘড়ি ধরে একটু মক্সো করা, কিন্তু সেসব কিছু বাদ দিয়ে বসে বসে ব্লগ পড়ছি, আর এখনতো নিজেই হাবিজাবি লিখতে বসে গেলাম।
আমেরিকায় আসার পর প্রায় নিয়মিতই যেই কাজটা করা হয়, তা হল হুলু (hulu.com) থেকে জন স্টিউয়ার্টের ডেইলি শো দেখা। খুবই বুদ্ধিমান একজন মানুষ, বিভিন্ন সংবাদ মাধ্যমের সংবাদ বিশ্লেষন করেন কমেডি সেন্ট্রাল চ্যানেল এ তার নিজের মতন করে - যথেষ্ট হাস্যরসের সাথে। যেমন একটু আগে দেখলাম,  ভারতে সন্ত্রাসী আক্রমনের সাথে জড়িত একজন আমেরিকান গ্রেফ্তার হওয়ার নিউজ কে , ভারতের এখন কেন আমেরিকাকে আক্রমন করা উচিত সেই নিয়ে নিউজ করতে। আপনারা দেখতে পারেন এখানে - 

এবার একটা ভিন্ন প্রসংগে আসি। রেজওয়ান ভাইয়ের ব্লগ থেকে দেখলাম ডয়েশ ভেল রেডিও একটা ব্লগ এওয়ার্ডের ব্যবস্থা করেছে। সেরা ব্লগ হিসেবে সচলায়তন এন্ট্রি হিসেবে গণ্য হবে কিনা তা খতিয়ে দেখিনি, কিন্তু যদি তা না হয় এবং প্রত্যেকের নিজের ব্লগ (যেমন হিমু ভাইয়ের ব্লগ) আলাদা এন্ট্রি হিসেবে বিবেচিত হয় সেক্ষেত্রে আমার প্রস্তাব হল, সচলেই আমরা নিজেরা একটা সেরা ব্লগ নির্বাচন করে একটা এন্ট্রি হিসেবে সেটাকে ব্লগ এওয়ার্ডে দিতে পারি, সেক্ষেত্রে সেই ব্লগের জেতার সম্ভাবনাও অনেক বেড়ে যায়। যাই হোক এখন আর সময় নেই তাই হাবিজাবি লেখা এখানেই ইতি টানতে হচ্ছে। যাবার আগে আমার ব্যস্ত সময়গুলো পড়াশোনা নিয়ে কিভাবে কাটছে তার ১, ২, ৩টা নমুনা দিলাম।


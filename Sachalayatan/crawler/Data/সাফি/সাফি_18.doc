শক্তিশালী সব ছবি - ১ 



এমন অনেক ছবি আছে যা একবার দেখলে মনের মধ্যে তীব্র প্রভাব ফেলে। হতে পারে সেই ছবি আনন্দের, কষ্টের, ঘৃণার, আবেগের অথবা সহিংসতার। ছবি তোলার মুন্সীয়ানার চেয়ে ছবির বক্তব্যই এ ক্ষেত্রে মূখ্য। এমন ই কিছু ছবির তালিকা চাওয়া হয়েছিলো জনপ্রিয় ওয়েবসাইট রেডিটের ব্যবাহারকারীদের কাছে। আজকে সন্ধ্যায় সেই ছবিগুলোই দেখছিলাম (এই লেখার পরের পর্বে চেষ্টা করব সেখান থেকে কিছু ছবি সচলের পাঠকদের সাথে পরিচিত করতে)। ছবিগুলো দেখার পরে যেটা মনে হলো মানুষের মনে দাগ কেটেছে এমন ছবিগুলোর মধ্যে রয়েছে যুদ্ধের নৃশংসতা, প্রাকৃতিক দূর্যোগের ভয়াবহতা, এসবকিছুর বিপরীতে সাধারন মানুষের অসহায়ত্ব, মৃত্যুর বিভীষিকা এবং সেই সাথে মহাকাশের বিশালতা। মহাকাশের কিছু ছবিসহ অল্প কিছু ছবি বাদ দিয়ে, প্রায় প্রতিটা ছবিই প্রচন্ড মন খারাপ করে দেয়। হয়ত এমন অনুভূতিই আমাদের মনে দাগ কাটে বেশী। ছবি দেখতে দেখতে ভাবছিলাম বাংলাদেশের প্রেক্ষাপটে আমার দেখা এমন কিছু ছবির কথা। এরকম কিছু ছবি নিয়ে এই লেখা। ছবির কপিরাইট নিয়ে আপত্তি মন্তব্যের ঘরে জানালে সেই ছবি সরিয়ে দেওয়া হবে। পাঠকদের প্রতি অনুরোধ থাকবে, মন্তব্যের ঘরে এমন কিছু ছবি শেয়ার করার জন্য। সেই সাথে কেন ছবিটা আপনার মনে দাগ কেটেছে বা ছবির প্রেক্ষাপট উল্লেখ করলে আরো ভালো হয়। 
অবধারিত ভাবেই এই ছবিগুলোর বেশীটা জুড়েই রয়েছে মুক্তিযুদ্ধের বিভিন্ন ছবি। মুক্তিযুদ্ধের অগণিত ছবির মাঝে, দুটি ছবির প্রতি আমি বিশেষভাবে আকৃষ্ট হই। সর্বকনিষ্ঠ  বীরপ্রতীক ১২ বছর বয়সী (লালুর কথা ) আমরা সবাই জানলেও  আমি তার চেয়েও বেশী তাড়িত হই নাম না জানা এই ছোট্ট শিশুটার ছবি দেখে, বল নিয়ে খেলার বদলে মিছিলে নেতৃত্ব দিচ্ছে- 

ছবিতে স্বতঃস্ফূর্ত এই শিশুর মাঝে যে দৃঢ় প্রত্যয় আমি দেখি, তা ভাষায় প্রকাশের যোগ্যতা আমার নেই। এর পরই মনে হয় সেই বীর মুক্তিযোদ্ধার কথা, আহত সহযোদ্ধাকে কাঁধে করে বয়ে নিয়ে যাচ্ছেন ক্যাম্পে - 
 
মুক্তিযুদ্ধের বাইরে চিন্তা করতে গেলে প্রথমেই মনে পড়ে বিডিআর(বর্তমান বিজিবি) বিদ্রোহের কথা। খুব কাছ থেকে দেখেছি আর সাম্প্রতিক বলেই হয়ত বিডিআর বিদ্রোহের সময়কালের অনেক কয়টা ছবির কথা মনে পড়ছে। এর মধ্যে সবার আগে পুলিশ চীফের এই ছবির কথা বলতে হয় - 
 পিলখানার ভেতরে আট্কা পড়েছেন তার মেয়ে, জামাই। আমি জানিনা তখন তিনি তার মেয়ে এবং জামাইয়ের ভাগ্যে কী ঘটেছে সে সম্পর্কে জানতেন কি না। কিন্তু এই ছবিতে একদিকে তার কর্তব্যের ইউনিফর্ম তাকে পুলিশ হিসেবে পরিচয় করায় আর আরেকদিকে চোখের দিগন্ত প্রসারিত অজানা হতবিহ্বল দৃষ্টি ভেতরের বাবাটিকে খুঁজে নিয়ে আসে। বিডিআর বিদ্রোহের দ্বিতীয় যে ছবিটির কথা বলব, সেটি জনৈক বিডিআর জওয়ানের। আত্মসমপর্নের পর যখন সব জওয়ানদের নিজ নিজ হেডকোয়ার্টারে রিপোর্ট করতে বলা হয়, সেই অনিশ্চয়তার মাঝে এই জওয়ানকে দেখা যায় শেষ মুহূর্তে তার ছোট্ট শিশুটিকে আদর করে দিতে (সূত্র)  - 
 দুই বাবার এই দুই রকম ছবি আমাকে ভীষনরকমের আলোড়িত করে। 
এর বাইরে ক্রিকেটে মাশরাফির এই ছবির কথা বলতে পারি - 
 
কপালে পরিশ্রমের বিন্দু বিন্দু ঘামের সাথে মাশরাফির দৃঢ় প্রতিজ্ঞ দৃষ্টিতে লড়াইয়ের যে চিহ্ন দেখা যায় তা অতুলনীয়। 
লেখাটি শেষ করব যেই ছবি দিয়ে তার বর্ণনা আমি দিবনা। ছবিতে থাকা মানুষটির অনেক কিছুই আমার অপছন্দের। কিন্তু এই ছবিটা দেখলে আমার মনে পড়ে এই মানুষটার জীবনটাও সম্পূর্ণ অন্য রকম হতে পারত। অনেকগুলো ঘটনার প্রেক্ষিতে বর্তমানে তিনি যেই অবস্থায় আছেন, আমার মনে হয় এই ছবিতে ফিরে যেতে বললে ফিরে যাওয়ার সিদ্ধান্ত নিতে তাঁর এক মুহূর্তও দেরী হতনা। এই ছবিটা দেখার পর থেকে তাই মনে হয় আজ থেকে কয়েক যুগ পর, আমরা কে কি অবস্থায় থাকব সেটা আসলে আমরা কেউই জানিনা এবং বেশীরভাগ ক্ষেত্রেই আমরা এর নিয়ন্তাও নই।  এ কারণেই এই ছবিটার কথা আমি ভুলতে পারিনা - 

তথ্য সংযুক্তি- রবিবার রাত ১০ঃ৪০ পাহাড়ি সময়। 
১। প্রথম ছবিটি '৬৯ এর গণঅভ্যূথ্বানের। পোস্টে ভুল করে মুক্তিযুদ্ধের সময়ের বলা হয়েছে। ছবিটি তুলেছেন, প্রখ্যাত আলোকচিত্রশিল্পী প্রয়াত রশীদ তালুকদার। তাঁর আরো কিছু ছবি দেখা যাবে এই এলবামে। 
২। দ্বিতীয় ছবিটি তুলেছেন শিল্পী নাঈব উদ্দিন আহমেদ ময়মনসিংহের হালুয়াঘাটে ডিসেম্বর ৬, ১৯৭১ সালে।
৩। তৃতীয় ছবিটি সংগ্রহ করা হয়েছে নিয়াজ মোর্শেদ চৌধুরীর ফ্লিকার এলবাম থেকে। ছবিটি খুব সম্ভবত তাঁর নিজের তোলা। 
৪। মাশরাফির ছবিটির আলোকচিত্রী পাভেল রহমান। ছবিটি সংগ্রহ করা হয়েছে এপি ফটোজ থেকে। 
৫। শেষ ছবিটি আমি প্রথম দেখি ফেসবুকে, অনেক খুঁজেও এর আলোকচিত্রী সম্পর্কে আমি কোন তথ্য যোগাড় করতে পারিনি। 
ভুল সংশোধন এবং তথ্য দিয়ে সহায়তা করার জন্য সচল রাগিব হাসান এবং সচল তানভীরের প্রতি এবং বানান সংশোধনীর জন্য সচল বুনোহাঁসের প্রতি কৃতজ্ঞতা।


ডাক



"সামিয়া"
আম্মুর ডাকশুনে বিছানায় নড়েচড়ে ওঠে সামিয়া। বিছানার পাশে রাখা ঘড়ির দিকে তাকিয়ে দেখে রাত ঠিক বারোটা বাজে। খাটের পাশে রাখা টেবিল ল্যাম্পটা জ্বালিয়ে, পানির গ্লাসটা হাতে নিয়ে একটা চুমুক দিতেই আবার আম্মুর ডাক শুনতে পায়-
"সামিয়া" 
তবে এবার একটু চাপা গলায়। নীচতলা থেকে ডাকছে আম্মু। এত রাতে কী মনে করে ডাকাডাকি করছে, ভেবে পায়না। নিজের মনে গজগজ করতে করতে বিছানা থেকে নামতে যেয়ে, হোঁচট খায় সামিয়া। নতুন বাসায় এখনও পুরোপুরি অভ্যস্ত হয়ে উঠেনি। মাত্র তিনদিন হয় ওরা এই বাসায় উঠলো। 
ওদের নতুন বাসাটা একটু অদ্ভূত। শহরের একেবারের শেষ প্রান্তে দোতলা বাসা। বাসার ঠিক মাঝখানে সিঁড়ি। সিঁড়ি দিয়ে উপরে উঠলেই সামনে বাথরুম, আর দুই পাশে দুই রুম। আর নীচতলাটা জুড়ে বসার ঘর আর রান্না ঘর। রান্না ঘরের পেছনে একটা ছোট্ট উঠান, আর তার ওপাশে গভীর বন। তবে  গভীর হলেও এখন পর্যন্ত কোন বন্য প্রাণী বা পাখির দেখা তো দূরের কথা, কারোর ডাক ও শুনেনি। শুধু শুনশান নীরবতা। রাত্রে বেলায় তো আরোই কোন আওয়াজ আসেনা, শহরের গাড়ি ব্যস্ততার আওয়াজ ও থাকেনা। ভয় লাগার মত পরিবেশ। তবে সামিয়ার ভালই লাগে, সে নিজেও চুপ্চাপ আর এরকম শান্ত পরিবেশ ই ওর পছন্দ। 
উপরের  এক রুমে সামিয়া শোয়, আরেক রুমে আব্বু আম্মু। আজকে অবশ্য আব্বু বাসায় নেই। অফিসের কাজে অন্য পাশের শহরে গেছে। এত রাতে আম্মুর হঠাৎ রান্নাঘরে কী দরকার হলো আর তার জন্য সামিয়াকে ঘুম থেকেই বা কেন উঠিয়ে নিচে ডাকছে ভাবতে ভাবতে নিজের ঘরের দরজা খুলে সামিয়া। সিঁড়ির দিকে আগাতেই, আস্তে করে আম্মুর ঘরের দরজা খুলে যায়। আম্মু বের হয়ে আসে, রক্তশূণ্য ফ্যাকাসে চেহারা। মনে হচ্ছে কোন কারণে তীব্র ভয় পেয়েছে। আম্মু এক আঙুল ঠোঁটে চেপে সামিয়াকে চুপ করতে বলে আস্তে করে সামিয়ার কাছে এসে ওর হাত ধরে, ওকে নিজের ঘরে নিয়ে এসেই দরজা লাগিয়ে দেয়। আর ঠিক তখনই তৃতীয় বারের মতন নীচতলা থেকে চাপা গলায় আম্মুর ডাক ভেসে আসে- 
"সামিয়া" 
[অনুপ্রেরণা]


শিখবা নাকি ক্যামেরাবাজী? : ছবির প্রস্থ এবং উচ্চতার অনুপাত (Aspect Ratio)



কোলাবোরেটিভ লার্নিং ই-বুক - "শিখবা নাকি ক্যামেরাবাজী?" যাত্রা শুরু করেছিলো মুর্শেদ ভাইয়ের উদ্যোগে এবং পরে তাতে শামিল হয়েছিলেন প্রকৃতিপ্রেমিক-ও, সেই সাথে শোমচৌ-এর কারসাজির ক্যামেরাবাজি সিরিজ মিলিয়ে সচলায়তনের ক্যামেরাবাজি ইস্কুল বেশ ভালোই চলছিলো। আলোচনা হয়েছে অ্যাপারচার বা আলোকছিদ্র, পর্দাগতি বা শাটারস্পীড, সংবেদনশীলতা বা ISO, উন্মুক্ততা বা এক্সপোজার, ফোকাল লেংথ, HDR ছবি, বাবুর ছবি, বোকে/বোকেহ (Bokeh)  এর মত গুরুত্বপূর্ণ বিষয়গুলো নিয়ে। কিন্তু সময়ের সাথে ইস্কুলের ক্লাস অনিময়িত হয়ে যাওয়ায় চিন্তা করলাম সিরিজটাকে নিজের স্বার্থেই পুনরুজ্জীবিত করা প্রয়োজন। এরই মাঝে সচলে অনেক প্রতিভাবান ফটোগ্রাফারের সমাবেশ হওয়ায় আমার চেষ্টা থাকবে আলোচনার সূত্রপাত করা, বাকী আলোচনা এগিয়ে নেওয়া এবং আমাকে শেখানোর কাজ আপনাদের সবার  ।
পুরোনো ক্লাসের হাল্কা রিভিউ হলো। এবার আসি আজকের বিষয়ে। আজকে আমি জানতে চাইবো প্রস্থ এবং উচ্চতার অনুপাত অর্থাৎ Aspect Ratio সম্পর্কে। আগ্রহীরা জানেন, ক্যামেরাবাজীর একটা গুরুত্বপূর্ণ অংশ পোস্ট প্রসেসিং। এখন যেমন কম্পিউটারে বসে একগাদা বোতাম চাপাচাপি আর ইন্দুরের দৌড়াদৌড়ি করেই ছবির প্রসেসিং করা যায়(অনুপম ত্রিবেদি ভাই সময় নিয়ে ক্লিনিক-এ-আরিফগ্রাফি সিরিজটার নতুন পর্ব দিলে পোস্ট প্রসেসিং সম্পর্কে আরো অনেক কিছু জানা যাবে।), পোস্ট প্রসেসিং এর জন্য আগে অনেক যোগাড় জন্তর করা লাগতো।  ছোটবেলায় মনে আছে মামা এক্টা ছোট্ট ঘরে ঢুকে ডিম লাইট জ্বালিয়ে কী সব করত, আর তার খানিক পরে দেখতাম কাপড় ঝুলানোর মতন করে সুন্দর সুন্দর ছবি ঝুলিয়ে দিত একটা তারে। সেই ঘরে একবার ভুল করে দরজা খুলে আলো ঢুকিয়ে দিয়ে কী বিপদ পড়েছিলাম সেই গল্প না হয় আরেকদিনের জন্য তোলা থাক। সে যাই হোক, আমার ক্ষেত্রে পোস্ট প্রসেসিং সচরাচর ছবি সাইজ মতন কাটাকাটি করা আর ছবির এক্সপোজার ঠিক করার মধ্যেই সীমাবদ্ধ। আজকের আলোচনার বিষয় Aspect Ratio, কাটাকাটির(crop) পরের ছবির মাপ এর সাথে সম্পর্কিত। 
ছবি তোলার পরে অনেক সময়েই দেখা যায় ছবির মাঝে অনাকাঙ্খিত উপাদান চলে এসেছে যা হয়ত ছবির মূল বিষয় থেকে দর্শকের মনোযোগ সরিয়ে নেয়,  যেমন কাটার আগের এই ছবিটার সাথে তুলনা করা যেতে পারে কাটাকাটির পরে একি ছবির সাথে। সুতরাং ক্রপ করার মাধ্যমে আপনি এভাবে আপনার ছবিকে জঞ্জালমুক্ত করতে পারেন। ক্যামেরা থেকে আপনি যখন ছবি পান, সেই ছবির প্রস্থ এবং উচ্চতার এক্টা নির্দিষ্ট অনুপাত থাকে। সেই অনুপাতকে আমরা বলছি Aspect Ratio. এই অনুপাতের মান গুরুত্ব্পূর্ণ হবে তখনই যখন আপনি হয়ত ছবি প্রিন্ট করতে চাইবেন। কিংবা ছবিটা হয়ত এমন কোথাও ব্যবহার করতে চাইলেন যেখানে ছবির প্রস্থ বা উচ্চতা যেকোন একটার মান ধ্রুবক বা পরিবর্তন করা যাবেনা। সেক্ষেত্রে যা হবে তাহলো আপনার ছবি ভচকে যাবে অনেকটা এই ছবির(সূত্র) মতন -


এখন চিন্তা করেন, গার্লফ্রেন্ডের ছবির এই অবস্থা করলে সেই গার্লফ্রেন্ড থাকবে? আর ভুলেও যদি গিন্নির ছবির এই অবস্থা করেন, সেই ব্যাপারে কথা না বলাই ভালো। 
এসব কারণে জ্ঞানী গুণীরা Aspect Ratio এর কয়েকটা মাপ প্রচলিত করে দিয়েছেন যেমন ৪ ঃ ৩, ৩ ঃ ২ বা ১৬ ঃ ৯ ইত্যাদি। কাটাকাটির পরে আমি তাই চেষ্টা করি প্রথম দুই মাপের যেকোন একটাতে থাকতে। যদি সেটা সম্ভব না হয়? তাহলে অনেকেই যেটা করেন ছবির চারপাশে বর্ডার লাগিয়ে Aspect Ratio ঠিক করে ফেলেন। নীচে একটা ছবির কয়েক ধরনের Crop দেখব আমরা। সিদ্ধান্ত নেওয়ার ভার আপনার উপরে ছেড়ে দিলাম -  



মূল ছবিটা তোলা কলোরাডোতে, আমাদের অনুরোধে জনৈক টুরিস্ট তুলে দিয়েছিলেন ছবিটা। Aspect Ratio ৩ ঃ ২ । কিন্তু ছবির বাম চিপা দিয়ে যেই গাড়িগুলোর মাথা দেখা যাচ্ছে তা ছবির আবেদন অনেকখানি নষ্ট করে দিচ্ছে বলে আমার মত। সুতরাং কাঁচি চালিয়ে গাড়িগুলোর চিহ্ন ঝেটিয়ে বিদায় করতে হবে। কিন্তু যেহেতু আমরা চাইছি ছবির Aspect Ratio  ঠিকঠাক রাখতে, সুতরাং এদিক দিয়ে গাড়ির উপর কাঁচি চালাতে গেলে দেখা যাবে অন্যদিক থেকে ছবির হয়ত গুরুত্বপূর্ণ কিছু বাদ পরে যাবে। তাই আমি এখন যেটা করব মনে মনে ঠিক করব, ছবির কোন কোন উপাদান আমার কাছে সবচেয়ে গুরুত্বপূর্ণ এবং চেষ্টা করব সেগুলোকে ছবিতে রাখার। প্রথমেই বলা যায় ছবির বিষয় আমরা নিজেরা, সুতরাং আমাদের ছবিতে থাকা খুবই দরকার। এরপরে আসবে পিছের পর্বতমালা, কলোরাডো গেছি আর রকি মাউন্টেইন রেঞ্জের সাথে ছবি থাকবেন তা কি হয়? এরপরে পিছের সবুজ পাহাড় যেটা কিনা ছবিটাকে কোনাকুনি দু-ভাগে ভাগ করেছে, আর রাস্তার S-curve(ফটোগ্রাফির কম্পোসিশনে S-Curve er বিশেষ গুরুত্ব রয়েছে) ছবিকে ভিন্ন মাত্রা দিচ্ছে। তাই আমি চাইবো এই দুইটা জিনিসও আমার ছবিতে থাকে। সুতরাং দেখা যাক কয়েকটা ভিন্ন Aspect Ratio তে উপরের ছবিটাকে আরেকবার - 


Aspect Ratio ৪ ঃ ৩



Aspect Ratio ৩ ঃ ২



Aspect Ratio ১৬ ঃ ৯ 



Aspect Ratio ইচ্ছেমত, অর্থাৎ কোন স্ট্যান্ডার্ড না মেনে ছবিতে যা রাখতে চেয়েছি রেখেছি যা বাদ দিতে চেয়েছি দিয়েছি।  
সবশেষে বর্ডার লাগিয়ে এবার ছবিটার Aspect Ratio ঠিক করে ফেলা যাক - 





‹ শিখবা নাকি ক্যামেরাবাজী?: পর্দাগতি বা শাটারস্পীড (Shutterspeed)
উপরে
শিখবা নাকি ক্যামেরাবাজী?: উন্মুক্ততা বা এক্সপোজার (Exposure) ›




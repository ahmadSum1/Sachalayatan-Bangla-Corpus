সচল হতে গতর খাটান



সচলের জন্মলগ্ন থেকেই, এর নিয়মিত পাঠকদের একজন ছিলাম। কিন্তু সুন্দর সুন্দর লেখা পড়তে পড়তে (তেল দিচ্ছিনা, কসম), নিজের মাঝেও ইচ্ছে জাগতে লাগলো কিছু লেখার চেষ্টা করার। তাই একদিন আল্লাহর নাম নিয়ে নিবন্ধনও করে ফেল্লাম। তারপর থেকে সেই যে 'আমি অপার হয়ে বসে আছি ওগো দয়াময়, সচল করে ফেলো আমায়' গান শুনে যাচ্ছি, অথচ কারোর কোন খবর নেই। অগত্যা, গুরু বলে মানি এমন এক 'সচল' কে গুতানোর পরে শুনতে হল : 'গরু, সচল হতে গতর খাটা' । মূলত: সেই কারণেই এই লেখার চেষ্টা করা।
লেখালেখির সাথে আমার সম্পর্ক সেই ঊনিশ শত পঁচাশি সালের দিকে। বাবা মায়ের কাছে শুনেছি বাড়ির দেয়ালগুলো ছিল আমার খাতা, আর আমি ছিলাম মূর্ত ছবির এক অনন্য সাধারণ প্রতিভা। হায় ! আমার সেই চিত্র/সাহিত্যকর্মগুলো কালের আবর্তে আজ আজ কয়েক প্রলেপ রংয়ের নিচে চাপা পড়ে আছে, নিরস পিতার সৌজন্যে। ড: যাহি হাওয়াসের নাতির নাতিরা হয়ত কোন একদিন দেওয়াল ঘষে উদ্ধার করবে সেসব শিল্পকর্ম। 
ধীরে ধীরে বর্ণ পরিচয় হল, আমিও লেখালিখি চালিয়ে যেতে থাকলাম। শুনেছি, শ্রেণী শিক্ষক/শিক্ষিকারা কঠোর পরিশ্রম করতেন বোধগম্য কিছু আবিষ্কার করতে, কিন্তু আগেই বলেছি 'সহজ কথা যায়না বলা সহজে' - তাই মূর্ত ছবির ভক্ত আমার সেই লেখা তাদের কাছে প্রাচীন মিশরীয় লিপির মতনই দূর্বোদ্ধ ঠেকত। পিতার সৌজন্যে নজরুলের মত দারিদ্র্যের কশাঘাতে জর্জরিত না হতে হলেও নিজের এই গুণেই শিক্ষকের কষে মারা বেত্রাঘাতে বার বার আক্রান্ত হয়েছি। লেখার কারণে নির্যাতনের স্বীকার অসংখ্য লেখক/কবি/চিত্রকরদের কাতারে আমিও তাই একজন। তবে আমি নিশ্চিত আমার মতন অনেক সহসচল আছেন যারাও কিনা একি কারণে ভুক্তভোগী।
এতদ সত্ত্বেও কেউ পারেনি আমায় দমি্য়ে রাখতে, পরীক্ষার ফল প্রকাশ পেলেই দেখা যেত গণিত বাদে বাকি সকলেই বিকিনি পরে ইজ্জ্বত বাচাচ্ছে। এই দু:খেই যন্ত্রগণকের সাথে পরিচিত হওয়া মাত্রই অভিমান করে কালি কলম থেকে আমি নিজেকে দূরে সরিয়ে নিলাম। চাবি টেপাটেপির মাধ্যমে আমার লেখালিখির পূনর্জাগরণ হল। হারিয়ে গেল আমার মূর্ত শিল্পের প্রতিভা । হয়ত মরণোত্তর সম্মান আমিও পাব কোন একদিন, কিন্তু ততদিন, এ আক্ষেপ আমি কোথায় রাখি?
সাফি
rajputro এট জিমেইল
পাদটিকা : তবে সবাই যে, মুখ ফিরিয়ে নিতেন তা কিন্তু নয়, আশবাদী মা, শুধুমাত্র আমার লেখালেখির গুণেই চিকিৎসক হিসেবে আমার লোডশেডিংহীন ভবিষ্যত দেখতেন। কিন্তু মায়ের কথা আমি রাখিনি। প্রথম সুযোগেই জীববিগ্ঞানকে (কিভাবে লিখব?) ঝেটিয়ে বিদায় করেছি জীবন থেকে।
-সঠিক বানান লিখতে আমায় সাহায্য করুন-


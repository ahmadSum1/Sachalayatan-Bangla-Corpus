আলহামদুলিল্লাহ



শুকরিয়া আদায় করিয়া এই লেখাটা শুরু করিলাম, কারণ এই দেশে 'আপত্তিকর' কোন কিছু আর মানিয়া নেওয়া হইবেনা। যদিও আপত্তিকর এর সংজ্ঞা এখনও জানা নাই। সরকার মহোদয় ফরমাইয়েছেন যে - 'আপত্তিকর' কোন কিছু দেখলেই ঠুশ করে নালিশ ঠুকে দেওয়া যাবে। নালিশ ঠুকার ঠিকানা, complainmoha@gmail.com । এই তড়িৎ ডাক(ইমেইল) ঠিকানাখানা লেখা আকারে(প্লেইন টেক্স্ট) থাকা জরুরী - কারণ হইলো অন্তর্জালে কিলবিল করিয়া ঘুরিয়া বেড়াইনো অসংখ্য স্প্যাম শিকারী হাঁটুরেরা(ক্রলার)। তাহারা সকলেই যেকোন তড়িৎ ডাক ঠিকানা পাইলেই নিজের তথ্যাগারে (ডাটাবেজে) আদরের সহিত যুক্ত করিয়া রাখেন -  যেন  পরবর্তীতে তাহারা নিয়মিত বিরতিতে আকৃতিবর্ধনকারী, স্থায়ীত্বদানকারী, অগ্রপশ্চাতসুষমপ্রস্থনিশ্চয়তাকারী  মহৌষধ প্রাপ্তিস্থানের সংবাদ প্রেরণ করিতে পারেন। আর নাইজেরিয়াপ্রবাসী পরলোকগত মন্ত্রী আমলার কোটিপতি সন্তান সন্ততি, বিধবা স্ত্রীরাও বাণিজ্য লগ্নির উদ্দেশ্যে দুটো পত্র প্রেরণ করিতে পারেন। আশা করি এই তড়িৎডাক ঠিকানা ইতমধ্যে তাহাদের তথ্যাগারে সঞ্চিত হৈয়াছে। 
অতঃপর কয়েকখানি কথা বলিতে আমার আগমন। প্রথমত, বিচক্ষণ সরকার মহোদয় তো তড়িৎ ডাক(ইমেইল)  খানা তৈয়ার করিলেন, কিন্তু তড়িৎডাক ঠিকানার দ্বিতীয়াংশে moha দ্বারা কী বুঝাইলেন, তাহা পরিষ্কার করিলেন না। ইহা যদি কোন কিছুর সংক্ষিপ্তকরণ করা হইয়া থাকে, তাহা হইলে moha কে আপত্তিকর বিবেচনা করিয়া অবিলম্বে  ইমেইল পাঠানো আবশ্যিক হইয়া দাঁড়াইতেছে। আশা করিতেছি আমার এই আশংকা অমূলক। 
দ্বিতীয়ত আসি এই তড়িৎডাক খানি, যিনি ব্যবহার করিয়া বাধিত করিবেন তাহার বিষয়ে। নিঃসন্দেহে তিনি 'আপত্তিকর' শব্দের অর্থ জানিবেন। ইহাই কাম্য। কর্মের খাতিরে তাহাকে বসিয়া বসিয়া অভিযোগসমূহ পড়িতে হইবে। কিন্তু অন্তর্জালের দুষ্টুমতি পুত্রকণ্যাগণ যে দুষ্টু দুষ্টু বড়দের সাইটে যাইয়া তাহাদিগকে গ্রাহক (সাব্স্ক্রাইব) করিয়া দিবেন না, তাহার নিশ্চয়তা কে দিবে? যন্ত্রগণক মিস্ত্রীরা(কম্পিউটার সাইন্টিস্ট) শুনিয়াছি প্রোগ্রাম লিখিয়া মিনিটে লক্ষাধিক তড়িৎডাক পাঠাইতে সক্ষম। তাহারা যদি ইহাকে সরকার বাহাদুরের বাড়াবাড়ি মনে করিয়া ক্ষিপ্ত হইয়া প্রতিদিন লক্ষাধিক তড়িৎডাক পাঠানোর স্বয়ংক্রিয় ব্যাবস্থা তৈয়ার করিয়া থাকেন, তাহা হইলে কী এই অসংখ্য তড়িৎডাকের ভীড়ে, 'আপত্তিকর' অভিযোগ জানাইয়া আসা প্রকৃত অভিযোগখানি হারাইয়া যাইবেনা? 
তৃতীয়ত আসি আমাদিগকের ভাদাইম্যা পুলাপানের কথায়। ইহাদের না আছে কর্ম, না আছে কোন পোষ্য। তাহাদিগকে শাহবাগে যাইতে বলিলে তাহারা চলিয়া যাইয়া সড়ক বান্ধিয়া বসিয়া থাকে। ইহারা সংখ্যায় নগণ্য নহে। ইহারা যদি সিদ্ধান্ত গ্রহণ করে, হররোজ একটি করিয়া তড়িৎডাকে অভিযোগ প্রেরণ করিবেন সরকারের 'আপত্তিকর'  কর্মকান্ডের প্রতি অঙ্গুলি নির্দেশ করিয়া, তাহা হইলে কী প্রতিকার হইবে? ইহাতে দৈনিক কম করিয়া হইলেও লক্ষাধিক তড়িৎ ডাক আসিবে, এবং তাহার কারণে প্রকৃত অভিযোগখানি হারাইয়া যাইবে এই আশংকা ফেলিয়া দিতে পারিনা। 
চতুর্থত, এই যে অভিযোগসমূহ প্রেরণ করা হইবে, তাহাতে প্রমাণস্বরুপ পত্রদাতাকে ব্লগ বা ফেসবুক মন্তব্যের ঠিকানা/ছবি(স্ক্রিনশট) প্রদান করিতে হইবে নিশ্চয়। দুষ্টু ছেলেরা ফটোশপ কিম্বা জালিয়াতি ওয়েবসাইট ব্যাবহার করিয়া মান্যগণ্য ব্যাক্তিবর্গ যেমন বাংলার জুলিয়ান এসাঞ্জকে যে চিপায় ফেলিবেনা তাহার নিশ্চয়তা কোথায়? প্রমাণ হিসেবে যেই লিঙ্ক পাঠাইবে সেই লিঙ্ক সংক্ষিপ্ত করিয়া(url shortener) পাঠাইলে, লিঙ্ক যে 'দুই বালিকা ও একটি পেয়ালা' জাতীয় ওয়েবসাইটে লইবেনা তাহার নিশ্চয়তা কোথায়? এমনকী কেউ যদি এইসকল সাইটকে 'আপত্তিকর' গণ্য করিয়া তড়িৎডাক পাঠাইয়া থাকেন, তাহা হইলে সেই সকল সাইটদর্শন পূর্বক সিদ্ধান্ত নেওয়ার দায়িত্বখানি কাহার হইবে? প্রমাণ হিসেবে ছবি দাখিল করিলে সেই ছবিতে কেউ তাহার শ্রীলঙ্কাখানি যে বাগাইয়া থাকিবেনা তাহার নিশ্চয়তা কে দিবে? অতঃপর যেই ব্যাক্তি কিনা তড়িৎডাকসমূহ পড়ার দায়িত্বে ন্যাস্ত হইবেন, তাহার প্রতি সহানুভূতিজ্ঞাপন করা ছাড়া, আমার আর কিছুই বলিবার নেই। 
সবশেষে অনুরোধ রাখিতেছি সকলের প্রতি, আপনারা ক্ষিপ্ত হইয়া উপরের কোন পন্থা অবলম্বন করিয়া সরকার বাহাদুরকে বিব্রত করিবেন না। সরকার বাহাদুর আমাদের সকলের মঙ্গলের অভিপ্রায়ে এমন একটি পদ্ক্ষেপ নিয়াছেন, তাই তাহাকে আমার 'লিভারপুলখানি' হইতে অভিনন্দন জানাই। ভগবান সাজিতে গেলে পরে কি হইতে পারে এই বিষয়ে সর্বশক্তিমান ব্রুসের কাছ হইতে শিক্ষা লাভ করা যাইতে পারে - 



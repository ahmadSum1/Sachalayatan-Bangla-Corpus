মোটকুদের দেশে - ২ : নাম বিড়ম্বনা



যারা এখনও ব্যপারটা জানেন না, তাদের জন্য মোটকুদের দেশে -১ পড়ার অনুরোধ থাকল। আর বাকিরাতো জেনেই গেছেন যে আমি তল্পি তল্পা, ঘটি, বদনা, রাধুনির মসলা, আমের আচার, বঙ্গর কাপড় চোপড় আর আমার সাধের ভুড়িখানা নিয়ে বউ এর পিছুপিছু মোটুদেশে চলে এসেছি। বাংলাদেশ থেকে যেই অধ্যাপকের সাথে যোগাযোগ করে এসেছিলাম, চলে আসার দুদিন পরে ভাবলাম বসরে সালাম দিয়ে আসি। এবারই প্রথম মুখোমুখি সাক্ষাত, এর আগে যাবতীয় যোগাযোগ হয়েছে তড়িৎডাকে। সুতরাং যেয়ে নিজের পরিচয় দিতেই সে চিনে ফেলল, তবে আমার আনুষ্ঠানিক নামের প্রথম নামটা (দেও্য়ান) দিয়ে। আমার বাপ-মা নাম রাখার সময়তো এত হিসেব করে ফার্স্ট নেম, মেইডেন নেম আর ফ্যামিলি নেম রাখে নাই, তাই আমার প্রথম নামটা আমার পারিবারিক নাম, মাঝের নামটা মোহাম্মদ আর শেষ নামটা নিজের নাম। মোটুদের হিসেবে পুরাই উল্টা। পরিচয়ের পরপরই সে তো আমার পারিবারিক নাম দিয়েই আমাকে তার বাকি ছাত্রদের সাথে পরিচয় করিয়ে দিল, অফিসিয়ালি বিশ্ববিদ্যালয়ে নিবন্ধন করতে যেয়ে দেখি ই-মেইল, আইডি সবই পারিবারিক নাম দিয়েই। মাঝখান থেকে ভার্সিটিতে পরিচিত হয়ে গেলাম দেওয়ান নামে। খুবই অস্বস্তিকর ব্যপার যাকে বলে।
ধীরে ধীরে এখানকার বাকী বাংলাদেশী ছাত্রদের সাথে পরিচিত হলাম, এবং যেই নামে আমি সর্বাধিক পরিচিত, আমার ডাক নাম (সাফি), সবাইকে সেই পরিচয়ই দিলাম। সুতরাং বাঙ্গালী মহলে সাফি নামই বহাল থাকল। এরকমই চলছিল, হঠাৎ একদিন, এক ভাইয়া ফোন করে জানাল স্থানীয় মসজিদে বিয়াপক খানাপিনার ইন্তেজাম আছে, সুতরাং যেন প্রস্তুত হয়ে থাকি, উনি এসে নিয়ে যাবেন। যাবার পরেই সবার সাথে আলাপ হতে লাগলো, বেশীর ভাগই মধ্যপ্রাচ্যের থেকে আসা। পরিচিত হতে হলে, নাম বলতে হয়। কিন্তু এবার আমি বুদ্ধিমান হয়ে গেছি, নিজে থেকেই বেকুবের মতন পারিবারিক নামেই পরিচয় দিলাম (চিন্তা করলাম যে চিনলে সবাই এক নামেই চিনুক)। কিন্তু তাতে নতুন মুশকিল হলো, নামটা বাংলা হওয়ায় অনেকেই তা উচ্চারণ করতে পারেনা, কয়েকজন আবার জিজ্ঞেস ও করল -"এ আবার কেমন নাম? তোমার অন্য কোন নাম নেই?" কয়েকজনকে বুঝানোর চেষ্টা করলাম 'এটা আসলে একটা পদবী' কিন্তু বেটারা বুঝেনা। আমি আর থাকতে না পেরে বল্লাম, আমার নাম "দেও্য়ান মোহাম্মদ ইবতেশাম"। শুনেতো তারা ব্যপক খুশি, চারিদিক আলহামদুলিল্লাহ আর মাশাল্লাহ শুরু হয়ে গেল, দু্ একজন আবার ভর্ৎসনাও করল, আমার নাম মোহাম্মদ না বলে কেন আমি এ সব হাবিজাবি কঠিন কঠিন নাম বলছি? তখন থেকে এখানকার মুসলিম সমাজে মোহাম্মদ নামে পরিচিত হয়ে গেলাম।
মসজিদের ব্যপারটা আরেকটু বলি। কোন এক কারণে এখানে মসজিদ মোটামুটি এখানকার মুসলমান সমাজের মিলনকেন্দ্র হিসেবে ব্যবহৃত হয় - সংখ্যালঘু হয়ে গেছি বলে হয়ত। তবে আমার মতন গুনাহগার বান্দাদের জন্য মসজিদ হল মোটামুটি ভালমন্দ খাওয়ার একটা জায়গা, বিশেষ করে রোজার সময় দেখলাম খাওয়ার সমারোহ (যদিও দু-একদিন পরেই এরাবিয়ান খানায় অভক্তি চলে আসে, ওদের অভিধানে মসলা মানে লবণ আর গোল মরিচ)। কিন্তু তাও প্রবাসে এসে লবণবিহীন পানসে বিরিয়ানিই বা কয়জন খাওয়ায়? আর স্বাদে যাই হোক, নামে তো বিরিয়ানিই বটে। আর সবার উপরের কথা হলো 'মাগনা খাও্য়া' । এই ফ্রি ফুড কালচারের ব্যপারটা মোটুদেশে আসার পর থেকে দেখছি। কেউ কিছু করতে চাইলেই ই-মেইল করে দেয় 'free lunch will be provided', সুতরাং ছুট ছুট ছুট। মাগনা খাওয়ার ওসিলায় যদি কেউ আসে কথা শুনতে। আমরাও কাউকে নিরাশ করিনা, নরম মন, পরার্থে সর্বদাই ব্যকুল।
লেখার এপর্যায় এসে আবিষ্কার করলাম, লেখাটা অনেকটা আরবদের বিরিয়ানির মতন হয়েছে স্বাদে, লবণ নাই। তাই এক চিমটি লবণ নিচে দিয়ে দিলাম - 



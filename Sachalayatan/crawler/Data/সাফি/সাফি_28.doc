চলো বাংলাদেশ



শুরুতে একটা কৌতুক – 
ক আর খ দুইজন সৈনিকের হঠাৎ পরকালে দেখা। প্রাথমিক কুশলাদি বিনিময়ের পরে খ জিজ্ঞেস করে 
-তা তুই মরলি কি করে?
--আর বলিসনা মাথায় গুলি লেগেছিলো।
- যাক বাবা, চোখটাতো বেঁচে গেছে।
বেশ অনেকটা সময় ধরেই
বাংলাদেশ যখন বিশ্বের বড় বড় দলগুলোর সাথে ক্রিকেট খেলতে যেত, আমাদের মাথায় থাকত মারা গেলেও যেন চোখটা বেঁচে যায়। 'হারানোর কিছু নেই' জাতীয় কথা বার্তা দিয়ে ভরা থাকতো আমাদের খেলার পাতাগুলো। এরকম কিছু না হারাতে হারাতেই হঠাৎ করে দু তিন বছরে একদিন আমরা হারিয়ে দিতাম বড়দের। কিন্তু তার পরেও নিজের ওপরে বিশ্বাসের অভাবে আমরা সেই না হারানোর রাস্তাতেই হেঁটে চলেছি অনেকটা দিন। তখনকার বাস্তবতাও ছিল অনেকটা তাই। ক্রিকেট ১১জনের খেলা, কিন্তু ১১জনের মধ্যে আমরা পাইনি ভরসা করার মতন কাউকেই। হাবিবুল বাশার একাকি একটা দীর্ঘ্য সময় ধরে নিয়মিত হাফ সেঞ্চুরি করে গেছেন। আশরাফুল তার দিনে ব্যক্তিগত  নৈপূণ্যে হারিয়েছেন অস্ট্রেলিয়াকে সাথে যোগ্য পার্শ্ব চরিত্র হিসেবে মিতব্যয়ী বোলিং আর পরিশ্রমী ফিল্ডিং ভূমিকা রেখেছে এসব জয়ে। কিন্তু ধারাবাহিকতার অভাবে কখনওই আমরা দলের উপরে আস্থা রাখতে পারিনি, পাইনি কোন নায়ককে। তাই ২০০৩ বিশ্বকাপে কানাডা, কেনিয়ার মতন দলের বিপক্ষেও দুরু দুরু বুকে খেলা দেখা লাগত একটা জয়ের আশায়।  বোলিং এ মোহাম্মদ রফিক এলে যেমন নিশ্চিন্তে থাকা যেত বেশ অনেকটা সময়, ব্যাটিং এ সেরকম কারোর অভাব খুব চোখে লাগত। এমন একটা ব্যাটসম্যান যে কিনা ক্রিজে এলে কিছুটা নিশ্চিন্ত হওয়া যেত।

সুখের বিষয় এই যে, আমরা দেখতে থাকি খুব দ্রুতই এই অবস্থার পরিবর্তন ঘটা শুরু হয়। আমরা অবাক হয়ে দেখতে থাকি বয়সভিত্তিক দলগুলো থেকে ধীরে ধীরে একদু'জন খেলোয়াড় উঠে আসতে শুরু করে যারা কিনা আগের যুগের খেলোয়াড়দের থেকে কিছুটা এগিয়ে। এই খেলোয়াড়েরা অনুর্ধ্ব ১৭/১৯ জাতীয় দলগুলোতে নিয়মিত বড় দলের ছোটদের নাকানি চুবানি খাইয়ে, বেয়াদপ হয়ে গেছে। বড়দলের প্রতি ভক্তি শ্রদ্ধা পাশে সরিয়ে রেখে, ক্রিকেট খেলা যে শুধু তারকা খেলোয়াড়দের অটোগ্রাফ নেওয়া আর পাশে দাঁড়িয়ে ছবি তোলার উপলক্ষ না - সেই সত্যটা এরা আবিষ্কার করে ফেলেছে। এই ছেলেগুলোই ২০০৭ এর বিশ্বকাপের শুরু থেকেই তাই দ্বিতীয় রাউন্ডে উঠার স্বপ্ন দেখতে থাকে। ভারত, শ্রীলংকার গ্রুপে থেকে যেকোন একদলকে হারিয়ে দ্বিতীয় রাউন্ডে উঠার চিন্তা করা আমাদের জন্য কল্পনাবিলাসিতা ছাড়া অন্য কিছু সেটা এই ছেলেগুলো ছাড়া আর কে ভেবেছিলো? 'ধরে দিবানি' এর হুংকার ছেড়ে, বলে কয়ে কোন বড় দলকে হারানো আমাদের জন্য সেই প্রথম। ফলশ্রুতিতে ভারতকে বিদায় করে আমরা পেয়ে গেলাম 'আমরাও পারি' এর আত্মবিশ্বাস।
এর পর থেকেই ধীরে ধীরে অনেকটা নিয়মিত বিরতিতেই আমরা বড় দলগুলোকে হারাতে থাকি। ঘরের মাটিতে ত্রি-দেশীয় সিরিজের ফাইনালে শ্রীলংকাকে হারাতে হারাতে শেষ মুহূর্তে হেরে যাই চাপের কাছে নতি স্বীকার করে। একটা দল হিসেবে গড়ে উঠতে উঠতে মাঝে মাঝে আমরা পা ফস্কাই – কিন্তু তার পরেই ঘুরে দাঁড়ালে, আবার সব ভুলে যাই। হাবিবুল বাশারের বিদায়ের পরে একজন যোগ্য অধিনায়কের জন্য যখন আমরা হা-পিত্যেশ করছি, দূর্ভাগ্য আর ইনজুরির সাথে লড়াই করে মাশরাফি যখন দলের বাইরে তখন এই দলের ভার দেই আমরা সাকিব-আল-হাসানকে আর অবাক হয়ে দেখি এই চ্যাংড়া ছেলেটা কি হেসে খেলেই না সবকিছু সামলে নিচ্ছে। একদিকে ১৬ কোটি মানুষের প্রত্যাশার চাপ, তার সাথে সাংবাদিক আর পূর্বসুড়িদের চাপে চিড়ে চ্যাপ্টা না হয়ে উল্টা সেই চাপকে ঠেলে দূরে সরিয়ে দিচ্ছে। তার উপরে এমনও না তার হাতে রয়েছে বিশ্বসেরা দল, অনেক সময়ই তাকে লড়াই করতে হয়েছে স্রোতের বিরুদ্ধে একা একা। দলে খেলোয়াড় আছেন, যারা হয়ত নিজের দিনে বিশ্বসেরার মতন পারফর্ম করতে পারেন, কিন্তু ওইযে ধারাবাহিকতা আর আস্থার অভাব। 
 বিশ্বকাপের মত যুদ্ধে যাকে আমরা আমাদের সমরাধিনায়ক করে পাঠিয়েছি কিন্তু মিশন শেষের আগেই বিতর্ক উস্কে তার কাজটাকে আরও কঠিন করে দিচ্ছি। সাংবাদিকদের কথা বলার রুচি দিনকে দিন হারিয়ে ফেলছি। তাদের সম্পর্কে একটা উদাহরণ আমার আগের লেখাতেই দিয়েছি। সবচেয়ে অবাক হলাম যখন দেখলাম প্রাক্তন খেলোয়াড়দের সাকিব এর বিরুদ্ধে সরব হতে। একজন সাধারন আবেগী সমর্থকের সাথে একজন প্রাক্তন খেলোয়াড়ের ক্রিকেটীয় বুদ্ধি বিবেচনার অনেক পার্থক্য থাকবে বলেই ধারণা ছিলো, আর কয়েক বছর আগেই তিনি নিজেই যখন সাকিবের জায়গায় ছিলেন, সেই সত্য ভুলে কিভাবে তারা বেফাঁস বক্তব্য দিতে পারে এটা এখনও আমার বিশ্বাসের বাইরে। অবাক হয়ে যাই যখন দেখি রয়টার্সকে দেওয়া সাক্ষাৎকারে খালেদ মাহমুদ বলেন - 


Bangladesh need not concentrate on winning but rather should focus on restoring lost pride when they play England in their next World CupGroup B match in Chittagong on Friday, according to former skipper Khaled Mahmud.
অনুবাদ - বাংলাদেশের জেতা নিয়ে মাথা না ঘামিয়ে ইংল্যান্ডের সাথে খেলায় নিজেদের সম্মান পুনরুদ্ধারে মন দেওয়া উচিৎ

আবার সেই মরে যাওয়া কিন্তু চোখ বেঁচে যাওয়ার গল্প। এখন যে সম্মান, সম্মানজনক পরাজয়ে না বরং জয়ে, এই বাস্তবতা কি বিশ্বাস করতে পারেন না খালেদ মাহমুদ? তিনি দলের সহকারী কোচ ছিলেন মাত্র কয়েক মাস আগে। এরকম বিশেষজ্ঞ মন্তব্য দেখে বুঝতে পারি বলয় থেকে এখনও বেরিয়ে আসতে পারেননি তিনি - এখনও তিনি রয়ে গেছেন ১৯৯৯ এর নর্দাম্পটনে। স্বপ্ন দেখারই যদি সাহস না থাকে তাহলে সেই স্বপ্ন সত্যি হবে কি করে?
এবার আরেকতা কৌতুক - 
রাস্তার ধারে বসে থাকা সিংহকে দেখে এক ইঁদুর জিজ্ঞেস করলো- ব্যাপারটা কি সিংহ মামা, রাস্তায় কেন? ব্যথায় নাক মুখ কুঁচকে সিংহ বলে  যে তার পা ভেঙ্গে গেছে আপাতত নড়াচড়ার উপায় নাই। ইঁদুর শুনে এক চিৎকার 
- হারামজাদা বসবি যদি রাস্তার মাঝে কেন, ধারে বসতে পারিস না?
ওয়েস্টইন্ডিজের সাথে ৫৮ রানের দুর্ঘটনার পরে যেভাবে আমাদের সাবেক খেলোয়াড় আর তথাকথিত বিশেষজ্ঞরা নগ্নভাবে পত্রিকান্তরে সাকিব আর সিডন্সকে আক্রমন করেছেন তাতে সত্যি মনে হয়েছে তারা আসলে গল্পের সেই ইঁদুর বইকি আর কিছুনা। দরকার যখন দলের পাশে থাকার সবচেয়ে বেশী, তখন বিশেষ করে যেভাবে তারা নিজেদের তুলে ধরেছে তা হতাশাব্যঞ্জক। আমি ভেবে পাইনা সাকিব বা কোচ সিডন্সের উপরে এদের রাগের মূল কারণটা কি হতে পারে। খালেদ মাহমুদ হয়ত আশা করেন সহকারী কোচ এর অভিজ্ঞতা কাজে লাগিয়ে একদিন তিনি কোচের দায়িত্বটা পাবেন। তাই কি তিনি চান কোচের বিদায় ত্বরান্বিত হোক? 
“ 

বড় প্রশ্নটা আমাদের কোচ সিডন্সকে নিয়েই। চার বছর ধরে কোচিং করিয়েছেন তিনি বিশ্বকাপে এই লজ্জা উপহার দেওয়ার জন্য! কোচিংয়ের জন্য এত আয়োজনের পর এই ফল! এর জন্য তো কোনো প্রোফাইলধারী কোচের প্রয়োজন নেই, রিকশাওয়ালাকে দায়িত্ব দিলেও এর চেয়ে খারাপ করতে পারবে না।

 "
একজন প্রাক্তন খেলোয়াড় এবং সিডন্সের সহকারী হিসেবে কাজ করার পরে যখন খালেদ মাহমুদ, সিডন্সকে তুলনা করেন রিকশাওয়ালার ক্রিকেট প্রজ্ঞার সাথে তখন আমি তার ক্রিকেটীয় বিচারবুদ্ধি নিয়েই ধন্দে পড়ে যাই। সিডন্সের ভুল দেখাতে যেয়ে তিনি উলঙ্গ করে ফেলেন নিজেকেই। এক ম্যাচের বাজে ফলাফল যখন তাকে এই উপসংহারে পৌছাতে সাহায্য করে, তখন তিনি ভুলে যান টেস্ট ক্রিকেটে ৪০০ বোলিং এভারেজ নিয়ে নিজেই একসময় তিনি রেকর্ড বুকে রাজত্ব করেছেন। তিনি ভুলে যান এই সিডন্স সাকিবরাই গত কয়েক দিন আগে নিউজিল্যান্ডকে ওয়াইট ওয়াশ করেছে, ইংল্যান্ডের মাটিতে ইংল্যান্ডকে হারিয়েছে আর জিম্বাবুয়ের সাথে জেতাতো এখন আর আমরা গোণায়ই ধরিনা।
সবশেষে আশরাফুল প্রসঙ্গ, কারণ তাকে ছাড়া বাংলাদেশে যেকোন ক্রিকেটীয় লেখাই সম্পূর্ণ হয়না। আশরাফুল বিষয়ে সাংবাদিকদের অতি উৎসাহী রোমান্টিসিজমের কারণে আমাদের অনেকের কাছেই আশরাফুলও চক্ষুশূল। কিন্তু আশরাফুলের এই অবস্থার জন্য আশরাফুলের পড়তি ফর্ম যেমন দায়ী সাংবাদিকরাও ঠিক তেমনই দায়ী। আশরাফুল যদি আবার নিজের সামর্থ প্রমাণ করে দলে আসতে পারে(যদিও সে সম্ভাবনা ক্ষীণ), তাহলে আমরা যেন তখন তার পাশে থাকি যেমনটা আমরা এখন সাকিবের পাশে আছি। বিশ্বমঞ্চে বারবার এই ছেলেরাই তো আমাদের হাসায় এই ছেলেরাই কাঁদায় – আমরা কি তাদের জন্য এইটুকু করতে পারিনা?
পুনশ্চঃ ইংল্যান্ডের সাথে জিততে জিততে, হারতে হারতে  শেষমেষ জিতে যাওয়া খেলা নিয়ে আনন্দে আত্মহারা হওয়ার পাশাপাশি কিছু আত্ম অনুসন্ধান করা উচিত। এই লেখার উদ্দেশ্য তার কোনটাই না।

ভিডিও কৃতজ্ঞতা - সানি হাসান, ছবি কৃতজ্ঞতা - এসোসিয়েটেড প্রেস


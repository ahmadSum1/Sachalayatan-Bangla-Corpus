আগামীকাল ১৮ই জানুয়ারী - ইন্টারনেটে হরতাল 




শিরোনামটি জি এম তানিম এর ফেসবুক স্ট্যাটাস থেকে নেওয়া। আক্ষরিক অর্থেও আগামীকাল আমেরিকান প্রশান্ত মহাসাগরীয় সময়ে, বিভিন্ন ওয়েবসাইট সোপা (SOPA - Stop Online Piracy Act) এবং পিপা (PIPA - Protect IP Act) নামক দুটি বিল বাতিলের পক্ষে সচেতনতা বাড়ানোর উদ্দেশ্যে বন্ধ থাকবে। এই প্রতিবাদ অংশ নেওয়া বিভিন্ন সাইটের মধ্যে উইকিপিডিয়া, রেড্ডিট, ওয়ার্ডপ্রেস, জিএনইউ প্রজেক্ট, ইন্টার্নেট আর্কাইভ উল্লেখযোগ্য। প্রতিবাদের অংশ হিসেবে প্রতিবাদে অংশ নেওয়া সাইটগুলো নিজেদের নিয়মিত তথ্য পরিবেশনের পরিবর্তে কালো রঙে নিজ নিজ ওয়েবসাইট ঢেকে রাখবে, সেই সাথে থাকবে সোপা বা পিপা বিষয়ক তথ্য সম্বলিত ওয়েবসাইটের লিঙ্ক। এমনকি গুগুলও তাদের ওয়েবসাইটে আগামীকাল সোপা বিরোধী লিঙ্ক প্রদর্শন করবে  বলে সিদ্ধান্ত নিয়েছে। বর্তমানে, বিলদুটি যথাক্রমে হাউজ এবং সিনেটে পাশ হওয়ার অপেক্ষায় রয়েছে। এখন জানা যাক, বিলদুটিতে উদ্বিগ্ন হওয়ার মত আসলে কী রয়েছে - 
সোপা বা পিপা উভয় বিলেই ওয়েবসাইটসমূহকে দুই ভাগে ভাগ করা হয়েছে। আমেরিকান ওয়েবসাইট এবং বিদেশী ওয়েবসাইট। আমেরিকান ওয়েবসাইট বলতে এমন সব ওয়েবসাইটকে বোঝানো হবে যাদের ডোমেইন নাম আমেরিকান যেমন .com, .org বা .us এ শেষ হয়েছে - অথবা ডোমেইন ঠিকানা যিনি রেজিস্টার করেছেন তিনি যদি আমেরিকায় থাকেন। সেই অর্থে, সচলায়তন.com আমেরিকান ওয়েবসাইট হিসেবে বিবেচিত হবে। এর অন্যথা হলে সেটি বিদেশী সাইট হিসেবে বিবেচিত হবে। কিন্তু এই সংজ্ঞার ব্যাপ্তি সুনির্দিষ্ট না হওয়ায় দেখা যাচ্ছে, একই সাইটকে দেশী বা বিদেশী উভয় হিসেবেই চিহ্নিত করা সম্ভব। উদাহরন হিসেবে বলা যায়, google.com - .com ডোমেইন বা আমেরিকায় নিবন্ধিত এমনকি আমেরিকায় সার্ভার ও অবস্থিত - এই সবকিছুর বিবেচনায় আমেরিকার ওয়েবসাইট হিসেবে সংজ্ঞায়িত হবে কিন্তু একই  সাইটের সংক্ষেপিত ইউআরএল goo.gle (gle গ্রিনল্যান্ডের ডোমেইন)  এর কারণে তা বিদেশী ওয়েবসাইট হিসেবে বিবেচিত হবে।  
আওতাধীন ওয়েবসাইট - সকল আমেরিকান সাইট, বিদেশী সাইট যাদের উল্লেখযোগ্য সদস্য বা দর্শক আমেরিকা ভিত্তিক এবং সেই সাইটের বিরুদ্ধে গ্রহস্বত্ব আইন লঙ্ঘনের অভিযোগ আছে (সোপা), বিদেশী সাইট যেখানে গ্রহস্বত্বাধিকার লঙ্ঘনে উৎসাহ দেওয়া হয় (পিপা)। আইনের সংজ্ঞার অপব্যবহার করে এই আইনে খুব সহজেই যেকোন বিদেশী সাইটকে ফেলা যাবে। উদাহরন স্বরুপ ধরে নেই সচলায়তন এর কথা।  .com ডোমেইনের কারণে এটি আমেরিকান ওয়েবসাইট হিসেবে তালিকাভুক্ত হবে। সচলায়তনে নিয়মিত লেখেন জনৈক সচল আক্কাস। নিজের প্রোফাইল পেজে আক্কাস ওয়েবসাইট ঠিকানা হিসেবে দিয়ে রাখল আক্কাসেরপ্রিয়গান.কম.বিডি । আবার আক্কাসের মন্তব্যের সিগনেচারও সে আক্কাসেরপ্রিয়গান.কম.বিডি লিখে রেখেছে। সুতরাং সচলায়তনে যখনই কোন পোস্টে সে কোন মন্তব্য করে, মন্তব্যের শেষে স্বয়ংক্রিয়ভাবেই আক্কাসের ওয়েবসাইটের লিঙ্ক জুড়ে যায়। যেহেতু ডোমেইন .বিডি সুতরাং আক্কাসের ওয়েবসাইটকে বিদেশী ওয়েবসাইট হিসেবে তালিকাভুক্ত করা যাবে। এদিকে আক্কাস সকাল বিকাল জাস্টিন বাইবারের গানের এমপিত্রি নিজের ওয়েবসাইটে আপলোড করে। এই খবর পেয়ে বাইবার মিয়া  সোপা/পিপা আইনের আওতায় নালিশ জানালো আমেরিকার এটর্নি জেনারেলের অফিসে। তাহলে বিদেশী ওয়েবসাইট হওয়া সত্তেও আমেরিকার এটর্নি জেনারেলের অফিস থেকে আক্কাসের ওয়েবসাইট এর বিরুদ্ধে ব্যবস্থা তো নিতে পারবেই এমনকি সচলায়তনের বিরুদ্ধেও ব্যবস্থা নিতে পারবে। সচলায়তন কিভাবে দৌড়ানি খাবে তা পরের অনুচ্ছেদে জানতে পারব - 
অভিযুক্ত ওয়েবসাইটের বিরুদ্ধে শাস্তি - কোন ওয়েবসাইট(আক্কাসেরপ্রিয়গান.কম.বিডি) যদি গ্রহস্বত্বাধিকার লঙ্ঘনের অভিযোগে অভিযুক্ত হয় তাহলে এই আইনের আওতায় -

সকল আমেরিকান ওয়েবসাইট এবং সার্চ ইঞ্জিন থেকে আক্কাসেরপ্রিয়গান ওয়েবসাইটের লিঙ্ক সরিয়ে ফেলতে হবে। 
সকল আমেরিকান বিজ্ঞাপন সংস্থার বিজ্ঞাপন আক্কাসেরপ্রিয়গান ওয়েবসাইট থেকে সরিয়ে ফেলতে হবে। 
সকল আমেরিকান আইএসপিকে আক্কাসেরপ্রিয়গান এর আইপি এড্রেস ব্লক করে দিতে হবে যেন আমেরিকায় বসে কেউ আক্কাসেরপ্রিয়গান ওয়েব্সাইটে ঢুকতে না পারে।

এর অন্যথা করলে সেই সাইট বা আইএসপি এর বিরুদ্ধে ব্যব্স্থা নিতে পারবে আমেরিকার এটর্নি জেনারেলের অফিস। এখন যেহেতু সচলায়তন আমেরিকান ওয়েবসাইট হিসেবে তালিকাভুক্ত, আর সচল আক্কাসের কারণে সচলায়তনের পাতায় আক্কাসেরপ্রিয়গান ওয়েবসাইটের লিঙ্ক ঝুলছে সুতরাং সচলায়তন কর্তৃপক্ষ যদি আক্কাসেরপ্রিয়গান ওয়েবসাইটের সকল লিঙ্ক অভিযোগ পাওয়া মাত্র সরিয়ে না ফেলে তাহলে তারা এই আইনের আওতায় দোষী হয়ে পড়বে।
সোপা বা পিপার পক্ষে যারা আছেন, মূলত মিডিয়া সংশ্লিষ্টরা তাদের মূল অভিযোগ ইন্টার্নেটের মাধ্যমে গ্রস্থস্বত্বাপহরণের(piracy) বিরুদ্ধে। গ্রস্থস্বত্বাপহরণ আছে এই ব্যাপারে সন্দেহ নেই কিন্তু এর প্রতিকার করতে যেয়ে যেই আইনের শরণাপন্ন হচ্ছেন তারা তাতে মাথা ব্যাথার কারণে মাথা কেটে ফেলার মত অবস্থা হতে যাচ্ছে। এই আইনের বিরুদ্ধে অন্যতম অভিযোগ হল এটি বড় বেশী অস্পষ্ট, তাই অপব্যবহারের সুযোগ উড়িয়ে দেওয়া যায়না। তাছাড়া নতুন উদ্যোক্তাদের হয়রানির পাশাপাশি এই আইনের কারণে আইনজীবি সংক্রান্ত জটিলতায় অর্থ এবং শ্রম ব্যয় করতে হবে যা কিনা নিত্য নতুন উদ্ভাবনের(innovation) ক্ষেত্রে অন্তরায় হয়ে দাঁড়াবে। আর তাছাড়া এই আইনের কারণে গ্রন্থস্বত্বাপহরণ আদৌ বন্ধ হবে এমন কোন নিশ্চয়তা কিন্তু পাওয়া যাচ্ছেনা। সব মিলিয়ে আপাতদৃষ্টিতে এটি পাশ হলে তা কালো আইন হিসেবে চিহ্নিত হবে বলেই মনে হচ্ছে। সবার জন্য উন্মুক্ত থাকার যে ধারনা নিয়ে ইনটারনেটের জন্ম হয়েছিল সোপা/পিপা নিশ্চিতভাবেই তার অন্তরায়। 
তথ্যসূত্র

মূল লেখা
 সোপা/পিপার সমর্থক যারা 
সোপা/পিপা নিয়ে উদ্বিগ্ন যারা
উইকি থেকে সোপা এবং পিপা 



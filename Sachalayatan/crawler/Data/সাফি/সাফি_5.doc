ছেলেবেটি(ফেসবুক) সমাচার। (প্রথম পর্ব)



ছোটবেলায় দেখতাম বড়দের কাছে একটা খুবই গুরুত্বপূর্ণ বিষয় ছিলো জীবনের লক্ষ্য বা এইম ইন লাইফ। অচেনা বা কম চেনা লোকজন চিন পরিচিত হতে হতেই ফস করে জিজ্ঞেস করতো - কি হে খোকা, বড় হয়ে কী হবা? আমার রেডিমেড উত্তর ছিলো ইঞ্জিনিয়ার হবো বা পাইলট হবো কিংবা ম্যাকগাইভার হবো। এর পরে স্কুল জীবন শুরু হয়ে গেলেই, এইম ইন লাইফ আটকে যেত নোটবই বা রচনার বই এ - হরলাল স্যারের বই অথবা একের ভিতর পাঁচ। মিথ্যা কথা বলার যেই প্রাতিষ্ঠানিক শিক্ষা আমরা পাই, তার ধারাবাহিকতায় প্রায় সবার এইম ইন লাইফ হয়ে যেত ডাক্তার হওয়া। কারণ ডাক্তার হলে সহজেই দেশের জন্য কিছু করা যায়, গরীব মানুষের সেবা করা যায় - আর আসল কথা হলো রচনা বড় করার পাতা ভরানো যায়। 
কালের পরিক্রমায়, নিজের এইম ইন লাইফের সাথে লটকে থেকে থেকে ইঞ্জিনিয়ার হলাম। তারপর হঠাৎ একদিন  ফেসবুক ফলোয়ার অপশন চালু করলো, দেখি বিখ্যাত হওয়ার শর্টকাট রাস্তা - ফেসবুক সেলিব্রিটি ওরফে ছেলেবেটি।  নতুন এইম ইন লাইফ নিলাম - বিখ্যাত হবো অর্থাৎ ফেসবুক ছেলেবেটিই হবো। এই মিশনে কয়েকদিন খুব পিটায়ে পাবলিক স্ট্যাটাস দিয়ে হা করে কম্পিউটারের সামনে বসে থাকি। মিনিট দুই পর পর রিফ্রেশ মারি, দেখি কোন লাভ হয় না। না কেউ দুটো লাইক দেয়, না দেয় কমেন্ট। চিন্তা করলাম, অপেক্ষা করে দেখি, হয়ত চরম উদাস একটা "এসো নিজে করি কিভাবে ফেসবুক ছেলেবেটি হবেন" টিউটোরিয়াল দিবে, কিন্তু সে আশায়ও গুড়ে বালি, তিনি নিজেই ফেবু ছেলেবেটি হয়ে বসে আছেন! তাই দীর্ঘ্য প্রতীক্ষার পরে ভাবলাম নিজেই গবেষনা করে দেখি কিভাবে সহজে ছেলেবেটি হওয়া যায়। 

টেস্ট কেস
 গবেষনার জন্য শুরুতে প্রয়োজন একটা স্ট্যাটাসের। স্ট্যাটাসের অভাব কি, সকাল বিকাল আমরা কত শত স্ট্যাটাস ই তো আপলোড মারি। তো বন্ধু তালিকায় একটা অভিযান দেওয়ার পরে জনৈক বন্ধুর নিচের স্ট্যাটাসখানা খুবই পছন্দ হলো। স্ট্যাটাসখানা একই সাথে আনন্দের - বন্ধু চাকরি পেয়েছে, আবার তাতে মানুষের চরিত্রের একটা চমৎকার দিক ও ফুটে উঠেছে - মমত্ববোধ। 

বন্ধুর স্ট্যাটাস
 "আমার সাম্প্রতিককালে একটা চাকরি হয়েছে। ইউনিভার্সিটির চাকরি, প্রফেসরকে রিসার্চে সাহায্য করা। টাকা পয়সার দিক দিয়ে হয়ত ছোটখাট চাকরি, কিন্তু কাজটা গবেষনার সাথে সম্পর্কিত এবং একই সাথে আনন্দের ও। তাই চলে যাচ্ছিলো। এদিকে আমার মাস্টার্সের সমাবর্তন ঘনিয়ে আসায়, বসের কাছে ছুটি চাইলাম। বস সাথে সাথে অভিনন্দন জানিয়ে ছুটি মঞ্জুর করে দিয়ে জিজ্ঞেস করলেন - সাথে কে কে যাচ্ছে? গার্লফ্রেন্ড/বাবা/মা/ভাই/বোন? বললাম নাহ, এই মুহূর্তে তো কেউ দেশ থেকে আসছেনা, আর গার্লফ্রেন্ড ও নাই, একাই যাবো। সাথে সাথে আমাকে অবাক করে দিয়ে তিনি বললেন - ঠিক আছে, কোথায় কয়টার সময়ে জানিও, আমি যাবো তোমার সমাবর্তনে। সত্যি বলছি প্রায় অপরিচিত এবং মোটামুটি অসামাজিক মানুষটার কাছ থেকে এমনটা একদমই আশা করিনি,  তাই তাকে দেখতে না দিয়ে আস্তে করে চোখের পানি মুছে ফেললাম।" 

পরীক্ষা পদ্ধতি
 এইবার গবেষনার দ্বিতীয় পর্যায় হিসেবে, স্ট্যাটাসখানা পাঠিয়ে দিলাম একাধিক ছেলেবেটির কাছে - পরীক্ষা করে দেখতে যে বন্ধুর জায়গায় তারা থাকলে তারা কিভাবে এই মনের ভাবখানা প্রকাশ করতেন। সৌভাগ্যক্রমে ছেলেবেটিরা আমায় নিরাশ করেনাই, একজন একজন করে ওনারা প্রায় সবাই স্ট্যাটাসখানা নিজের মতন করে লিখে পাঠিয়েছেন।  সে ফলাফল নিচে দেওয়া হলো। 

ফলাফল
১) সবার আগে স্ট্যাটাস ফেরত পেলাম যার কাছ থেকে, তিনি ফেবু মহলে "আমরাও পারি" আবেগ নিয়ে খেলা করে অভ্যস্ত। তার বিশাল ভ্ক্তকূলকে তিনি নিত্য নতুন স্ট্যাটাসের মাধ্যমে সবসময়ে উদ্দীপনা দিয়ে থাকেন। তিনি যেটা করলেন, বন্ধুর মূল স্ট্যাটাসখানা অক্ষুন্ন রেখে, নীচে একটা আমরাও পারি ফ্লেভার যুক্ত করে দিলেন - 

`আমরাও পারি` ফ্লেভার্ড স্ট্যাটাস

<< প্রথমে বন্ধুর মূল স্ট্যাটাস হবে>>  
"এই যে একটুকু ভালোবাসা, এতটুকু মায়া, আমরাও কি পারিনা - একে অন্যের প্রতি দেখাতে? 
আমরা কি পারিনা আমাদের সহকর্মীর, সে যত ছোট কাজই করুক না কেন,  এরকম খুশীর উপলক্ষ্যগুলোতে সামিল হতে? 
সিম্পল একটা উদ্যোগ, তাকে ফিল করাতে পারে যে, “হ্যা আমিও সমাজে তাচ্ছিল্য করার মতো কেউ না”
আমরা অবশ্যই পারি, ওদের থেকে অনেক বেশী পারি। সুইডেনের পত্রিকার জরিপে বলেছে আমরাই পৃথিবীর সবচেয়ে সুখী জাতি। 
"শেয়ারিং ইজ কেয়ারিং” শুধু টাইপ করেই গেলাম, আসুন করেও দেখাই। একটা রাত, আপনিও শান্তিতে ঘুমান, সেও আনন্দে ঘুমাক।
কালকে আপনার অধস্তন ছুটি চাইতে এলে, চলুন হাসিমুখে ছুটি দিয়ে দেই। 
বিয়ে করবে? হানিমুনে যাবে? কক্সবাজার? চলুন সাথে যাই। 
বাবা/মার চিকিৎসা করাতে  কলকাতা/ব্যাঙ্ক্ক যাবে? চলুন আমরাও সাথে যাই। 
হ্যা। তবে শুধু গেলে হবেনা, সবাইকে জানাতে হবে। তাই বেড়াতে যেয়ে অধস্তনকে নিয়ে সেল্ফি তুলে কমেন্টে পোস্ট করুন।  আপনাকে দেখে আরো পাঁচজন উদ্বুদ্ধ হবে, তাদের থেকে আরো পাঁচজন করে, পুরো দেশে ছড়িয়ে যাবে। পোস্ট করার সময়ে হ্যাশট্যাগ #আমরাওপারি দিতে ভুলবেন না।" 
২) দ্বিতীয় যার থেকে উত্তর পেলাম, উনিও একই কথা বললেন। বন্ধুর মূল স্ট্যাটাসটি অবিকৃত রেখে দিতে বলে, তার শেষে অল্প কথায় নিচের এই সংযুক্তি লাগিয়ে দিলেন। ফেবু মহলে উনি পরিচিত "পেছনের কথা ভোল, সামনে এগিয়ে চল" থিমের কারণে। 

'পেছনের কথা ভোল, সামনে এগিয়ে চল' ফ্লেভারের স্ট্যাটাস
<< প্রথমে বন্ধুর মূল স্ট্যাটাস হবে>>
" অথচ এই প্রফেসর কিন্তু আমার একাডেমিক রেজাল্ট জানেনা। জানেনা আমি জীবনে কত সংগ্রাম করেছি। জানেনা ইন্টার পরীক্ষার রেজাল্টের পরে বাবা আমাকে একটা রিকশা কিনে দিতে চেয়েছিলো।  জানেনা যে আমি যাকে সবকিছু দিয়ে ভালবেসেছিলাম, সে সেই ভালবাসা নিয়ে চলে গেছে। 
সে শুধু আমি তার সাথে যে কাজটুকু করি, আমার মূল্যায়ন সে ঠিক সেই কাজ দিয়েই করে। আসলে অতীতে আমরা কে কি করেছি এইটার গুরুত্ব তেমন নাই। বরং আপনি এখন যেই কাজ করছেন ঐটাই যদি মন দিয়ে করেন, তাহলে একদিন আপনিও বসকে নিয়ে গ্র্যাজুয়েশনে যেতে পারবেন।"
৩) এবার যার কথা বলবো, উনিও বিরাট ছেলেবেটি। উনি আজ আমেরিকায় তো কাল জার্মানি তো পরশু জর্ডান। যদিও ওনার শুরুটা হয়েছিলো মানুষের লেখা টুকাটুকি করে ধরা খাওয়া দিয়ে। তবে ২ এ বর্ণিত ছেলেবেটির মতন উনিও পেছনের কথা ভুলে সামনে এগিয়ে চলেছেন বীর বিক্রমে। স্বভাবে মোটামুটি প্যাথলজিক্যাল মিথ্যেবাদী হলেও, বাংলার ফেবু আকাশে উনি নক্ষত্রের মতন জ্বাজ্জল্যমান। উনি অবশ্য বন্ধুর স্ট্যাটাস খানা একেবারেই পছন্দ করেন নাই। চাকরির খবরটা শুধু রেখে দিয়ে সুদূর বিদেশ থেকে উনি পুরা স্ট্যাটাসখানা নিজের মতন করে লিখে পাঠিয়েছেন। উনার থিম য়ামিয়ামিয়ামিয়ামিয়ামিয়ামিয়ামি। 

য়ামিয়ামিয়ামিয়ামিয়ামিয়ামিয়ামি থিমড স্ট্যাটাস

" আমার একটা চাকরি হয়েছে। ইন্টারভিউয়ের দিন দেখলাম সবার মুখ কাচুমাচু, কিন্তু আমার হাসি হাসতেসে। আসলে আমি ভাবিই নাই যে আমি চাকরিটা পাবো কারণ চারিদিকে সব ওভার কোয়ালিফাইড লোকজন। এদিকে হালকা একটা মজার ব্যাপার ঘটলো, যে সবার নাম ডাকছিলো, সে হঠাৎ আমার কাছে এসে আমাকে আস্তে করে জিজ্ঞেস করলো তুমি কি য়ামিয়ামিয়ামি ফ্রম বাংলাড্যাশ?? আমি একটু হাসলাম। সে আমাকে বললো, সে আমার সম্পর্কে পত্রিকাতে পড়েছে, রেডিওতে আমার ইন্টারভিউ শুনেছে, আর এখন স্থানীয় বাংলাদেশীদের কাছে বাংলা শিখছে যেন আমার স্ট্যাটাস নিয়মিত পড়তে পারে। দেখলাম বাংলাদেশ এবং বাংলাদেশের লেখালেখির জগৎ নিয়ে সে বেশ ভালো খবর রাখে। বর্তমান অনিরাপদ পরিস্থিতি নিয়াও অনেক উদ্বেগ প্রকাশ করলো। 
যাই হোক, নির্দিষ্ট সময়ে আসার পর যখন নাম ডাকলো আমি ড্যাম কেয়ার ভাব নিয়ে গেলাম ভেতরে। কিছু প্রশ্নের উত্তর দিলাম, কিছু পারলাম না। আগে থেকেই যেহেতু চাকরিটা নিয়া তেমন আশা করি নাই, তাই কোন নার্ভাসনেস ও ছিলো না।  ইন্টারভিউ শেষ হওয়ার পরে, বস আমাকে বলল গড ব্লেস ইউ। সাথে সাথে আমি ঘুরে দাঁড়িয়ে বললাম - গড? হুয়াট ইজ গড?"
৪) এবার একটা বামাতি ফ্লেভারের স্ট্যাটাস, আট দশজন বামাতি বিপ্লবীদের মতনই উনি সবকিছুতেই পুঁজিবাদের ষড়যন্ত্র খুঁজে পান। দেশের সাফল্যে উনারা ফুল ফল লতা পাতা নিয়ে কাব্য কবিতা করলেও, পান থেকে চুন খসলে নিত্য নতুন তত্ত্ব নিয়ে হাজির হন। উনার থিম বামাতি।  

বামাতি ফ্লেভারের স্ট্যাটাস
 "আজকে একটা নতুন অভিজ্ঞতা হলো। ফৌনে একটা ইন্টারভিউ দিলাম। একটা টকশৌ এর জন্য। তাই আমন্ত্রণ জানানোর আগে তারা একটু কথা বলে নিতে চায়। ভালই হলো, ইন্টারভিউ শেষে জানালো আমি ডাক পাবো। ব্যাপারটা যদিও একটু অমর্য্যাদাকর, কিন্তু এত কিছু চিন্তা করলে চৌলায় ভাত চড়বে কিভাবে? অন্য সময় হলে হয়ত এই নিয়ে একটা মর্য্যাদা বন্ধন করে ফেলতাম ৫জন(আক্ষরিক অর্থেই) মিলে, কিন্তু আপাতত সেই চিন্তা ভৌবিষ্যতের জন্য উঠিয়ে রাখলাম। 
টকশোতে কথা বলতে হবে স্বমেহন নিয়ে। স্বমেহন কি একটি পুঁজিবাদী আদর্শ? নারী ও পুরুষের যৌন সম্পর্কের সবচেয়ে সৌন্দর্যমণ্ডিত আউটকাম হচ্ছে সন্তানের জন্মদান। একমাত্র বাৎসল্য প্রেমই মানুষের সেলফলেস প্রেম। কিন্তু পুঁজিবাদ মনে করে মানুষ স্বার্থপর। মানুষকে স্বার্থপর হিসেবে তৈরি করাটাও পুঁজিবাদের দার্শনিক প্রজেক্ট। স্বমেহনের অন্তর্গত দর্শনও চরম স্বার্থবাদিতা। যেখানে কাম মুখ্য। স্বমেহনে কাম থেকে বাৎসল্যকে আলাদা করা হয়েছে।  
স্বমেহনে কাম থেকে প্রকৃতিকেও আলাদা করা হয়েছে। সৃষ্টি ছাড়া প্রকৃতি অসম্পূর্ণ। সৃষ্টিই প্রকৃতিকে বহমান রাখে। যৌনতা থেকে সৃষ্টিকে আলাদা করে শুধু কাম আর আত্মরতি কেই মুখ্য করা হয়েছে। শুধু ভোগ, শুধু তুমি তৃপ্ত হও, শুধু নিজেকে নিয়ে বাঁচো, শুধু নিজের জন্য বাঁচো।
কাল থেকে যদি পৃথিবীর সব মানুষ স্বকামি হয়ে যায় আর মানুষের যৌনতায় আর কোন নতুন প্রাণের সৃষ্টি না হয় তবে ৪০ বছর পরে পৃথিবীতে মানব প্রজাতি ধ্বংস হয়ে যাবে। যেই যৌন আচরণ একটি প্রজাতিকে ধ্বংসের মুখে ফেলতে পারে সেটা কি প্রাকৃতিক হতে পারে? এটা প্রকৃতি বিরুদ্ধ।
স্বমেহনের দার্শনিক গতিমুখ সামনে নয়। এটা একটি বিশেষ যৌন আচরণ। আমি এই যৌন আচরণকে গালমন্দ করে স্ববিরোধীতা করতে চাই না, অতীতের অসংখ্য সুখকর স্মৃতিকেও ভুলে যেতে চাইনা। কিন্তু যেহেতু কাম থেকে বাৎসল্য এবং সৃষ্টিকে আলাদা করে শুধু কামকে একটি বৈষয়িক ভিত্তি দেয়ার প্রকল্পটি পুঁজিবাদের একটি শয়তানী স্বার্থপর প্রকল্প। তাই আমি আমার আমার বৈপ্লবিক দায়িত্ব থেকে এই প্রকল্পের বিরৌধিতা করি।"
৫) সবশেষে একজন উঠতি ছেলেবেটির স্ট্যাটাস। উনার থিম "আমি কত ভচ"। উনার সম্পর্কে উনাকে একবার জিজ্ঞেস করা হয়েছিলো উনার প্রতিভার  তালিকা করতে, উনি উত্তর দিয়েছিলেন - পৃথিবীর সব পানি যদি কালী হতো, আর সব গাছ দিয়ে যদি কাগজ বানানো হতো, তাহলেও ওনার প্রতিভা এবং সৃষ্টিশীলতার তালিকা লিখে শেষ করা যেতনা। চলুন দেখি, কেমন হয় "আমি কত ভচ" ফ্লেভারের স্ট্যাটাস- 

'আমি কত ভচ' ফ্লেভারের স্ট্যাটাস
 "আজকে একটা ঘটনাবহুল দিন গেল। সকালে ছিল ডিসি সাহেবের সাথে মিটিং। মিটিং শুরু করতেই টুট করে মোবাইলে কল আসা শুরু করলো। কল করেছেন প্রিয় মানুষ, প্রিয় লেখক, প্রিয় বন্ধু মুহম্মদ জাফর ইকবাল। আমার অসম্ভব প্রিয় এই মানুষটি আমাকে যে নামে ডাকেন সেটা হল- “ও মাই গুডনেস!” In a meeting মেসেজ পাঠিয়ে ফোন কেটে দিলাম। তিনি প্রতুত্তরে মেসেজ করে জানালেন, আমার নতুন  বই "লেজার প্রিন্টারে ছাপা স্বপ্ন" এর ভূমিকা লিখে পাঠিয়ে দিয়েছেন। এদিকে ডিসি সাহেব বক বক করে যাচ্ছেন, আর আমি আড় চোখে বইয়ের ভূমিকা পড়ছি। প্রিয় পাঠক ভূমিকার চুম্বক অংশ এই স্ট্যাটাসের শেষে দিয়ে দিবো, কিন্তু পুরো ভূমিকা পড়তে হলে বইটা কিনতে হবে। বই এর প্রাপ্তিস্থান পরে জানিয়ে দেব। মাঝে মাঝে লেখকজন্ম সার্থক মনে হয়, এটি তেমনই একটি মুহূর্ত!
ডিসি সাহেবের সাথে মিটিং শেষ হওয়ার পরই একটা চমক অপেক্ষা করছিলো। প্রথমে তিনি জানতে চাইলেন আমার কি পরিমান টাকা লাগবে, কি ধরণের সাপোর্ট লাগবে, কোন মন্ত্রণালয়কে আমার কাছে ইনক্লুড করতে চাই ইত্যাদি। তারপর জানালেন এইটা নাকি আসলে মিটিং এর ছ্দ্মাবরণে একটা ইন্টারভিউ ছিলো। আর আমি তাতে পাশ! চিন্তা করুন পাঠক, কোন প্রস্তুতি ছাড়াই। ভাগ্যিস আগে থেকে জানতাম না ইন্টারভিউ, তা না হলে হয়ত এত সহজ থাকতে পারতাম না। কিন্তু আমি চিন্তা করছি, আমি সময় দেব কি করে! এই মুহূর্তে, আমি তিনটা প্রতিষ্ঠানের ব্র্যান্ড এম্বাসেডর হিসেবে আছি - বসুন্ধরা টয়লেট টিসু্য, ওরস্যালাইন আর ভ্রাম্যমান টয়লেট। এদের মধ্যে নন প্রফিট অরগানাইজেশান হল ভ্রাম্যমান টয়লেট। একদল স্বপ্নবাজ, কর্মবীর তরুণের দল। এরা আমাকে লেটেস্ট মডেলের কোনো পণ্য দেয়না, নামকরা ব্র্যান্ড নিউ কোনো সামগ্রী দেয়না, কিন্তু মায়ার মাত্রা এদের প্রতিই সবচেয়ে বেশি। ব্যস্ত হলে মনের মাঝে সদা ভয় থাকে, এই তরুণেরা যেন মনে না করে আমি তাদের ভুলে যাচ্ছি বা ভুলে গিয়েছি। 
বাসায় এসে, ফেসবুকে ঢুকতেই দেখি, ইনবক্সে এক গাদা মেসেজ জমা হয়ে আছে। আমি প্রায় প্রতিদিনই কারো না কারো প্রেমপত্র পাই। সে বেচারা গভীর আবেগ নিয়ে লেখে... আর সবটুকু পড়ে শেষ করে যখন আমি ফিরিয়ে দেই তখন সে খুব হতাশ বা ক্রুদ্ধ হয়। আমি মোটেই পাথর প্রকৃতির মেয়ে নই, অত্যন্ত প্রেমময়ী অনেকটা হুমায়ুন স্যারের নায়িকাদের মতন। প্রেম প্রস্তাবে প্রত্যাখ্যাত তরুণদের প্রধান জিজ্ঞাসা থাকে- কেন আমাকে ফিরিয়ে দেয়া হল, কি আমার অপরাধ? তখন বলতে ইচ্ছে হয়, নিরপরাধ হবার চেয়ে বড় অপরাধ আর নেই! এই নিয়ে এখন গান লিখছি, গীতিকার হওয়াটা শুধু বাকি ছিল অফিসিয়ালি… জীবন সংগীতময়!
বি.দ্র. প্রিয় প্রতিভাবান আবৃত্তিকার হ্রস্ব-ই গুপ্তদা আমার কবিতা আবৃত্তি করেছেন তার আগামী আবৃত্তি অ্যালবামে...আর প্রিয় আবৃত্তিকার বলেছেন আমি নাকি কবিতা ভালোই লিখি! এতো গুণী শিল্পীদের এরকম ভালোবাসা পেলে কবিতা লিখতে ইচ্ছে করে... আর লেখকজন্ম সার্থক বলে মনে হয়!"
(পরের সংখ্যায় সমাপ্য)
সংবিধিবদ্ধ সতর্কীকরণঃ] আমি এবং আমার বন্ধু ব্যাতীত এই ব্লগে উল্লেখিত সমস্ত চরিত্র কাল্পনিক। জীবিত অথবা মৃত, ব্যাক্তি অথবা বস্তু অথবা অতি প্রাকৃত কারো সাথে মিল খুঁজে পেলে তা অনভিপ্রেত কাকতাল মাত্র।


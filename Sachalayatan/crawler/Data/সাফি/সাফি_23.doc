সচলায়তনের প্রথম পাতায় লেখার সংখ্যা



জনৈক অতিথির মন্তব্য থেকে আজ জানতে পারি সচলায়তনের প্রথম পাতায় যে মাত্র ১০টা সাম্প্রতিক লেখা দেখা যায় সেটা নাকি বিরাট লজ্জার ব্যাপার। এটা কিভাবে লজ্জার ব্যাপার হতে পারে, তা অবশ্য মাথায় আসেনি কিন্তু লজ্জাবতী গাছের মতন কেউ যদি নিজে থেকে লজ্জা পেয়ে যায় তাহলে তো আর আমার করার কিছু থাকেনা। নীড়পাতায় চাইলেই যতখুশী লেখা দেখানোর ব্যবস্থা অবশ্যই করা যায়, কিন্তু তাহলে সার্ভারের উপরে যেমন চাপ পড়ে, তেমনি ব্যবহারকারীর উপরেও অনেক সময় চাপ পড়ে। স্মার্টফোনের এই যুগে অনেকেই মোবাইল থেকে ইন্টার্নেট ব্যবহার করে থাকেন। অফিস যাওয়া আসার পথে জ্যামে বসে বসে এফ এম রেডিও শুনতে শুনতে আপনি যখন মোবাইল থেকে সচলে ঢুকলেন, তখন কিন্তু প্রথম পাতায় যে কটি লেখা প্রদর্শিত হচ্ছে সবকটি লেখার তথ্যই আপনার মোবাইল ফোনে ডাউনলোড করতে হবে। এতে যেমন সচল লোড হবে ধীর গতিতে, তেমনি যারা আনলিমিটেড ইন্টারনেট ব্যবহার করেনা, তাদের জন্য বিলের পরিমাণও বেড়ে যাবে। সুতরাং পোস্ট সংখ্যা কমানো গেলেই মঙ্গল। 
কিন্তু তারপরেও যদি আপনি প্রথম পাতায় প্রদর্শিত পোস্টের সংখ্যা বাড়াতে চান, তাহলে বাকীদের ঝামেলায় না ফেলে নিজের কম্পিউটারে করার একটা সহজ উপায় আছে। এ জন্য আপনাকে অবশ্য কম্পিউটার থেকে ফায়ারফক্স বা গুগুল ক্রোম ব্যবহার করে সচলায়তন ব্রাউজ করতে হবে। প্রথমে ফায়ারফক্স এবং গুগুল ক্রোমে AutoPager এড অন টা ইনস্টল করে কনফিগার করতে হবে।  নিচে আমি চেষ্টা করব, ফায়ারফক্স বা গুগুল ক্রোমে কিভাবে এটা কনফিগার করতে হবে সেই পদ্ধতি বর্ণনা করতে। প্রশ্ন থাকলে জায়গায় বসে হাত তুলে মন্তব্যের ঘরে প্রশ্ন জমা দিবেন। ইনস্টল করার পরে সচলায়তন কেমন দেখাবে তা দেখতে এখানে ঢুঁ মারতে পারেন। 
ফায়ারফক্স - 
১। ফায়ারফক্স থেকে প্রথমে এই লিঙ্কে যেয়ে "+Add To Firefox" বোতামে ক্লিক করতে হবে। বোতামটা দেখতে এইরকম - 
২। এড অন টা ইন্সটল হয়ে গেলে ফায়ারফক্স রিস্টার্ট করতে হবে। 
[b]গুগুল ক্রোম[\b]- 
১। আপনি যদি গুগুল ক্রোমে ব্যবহার করে সচলায়তন ব্রাউজ করে থাকেন, তাহলে প্রথমে এই লিঙ্কে যেয়ে "+ Add to Chrome" বোতামে ক্লিক করতে হবে। বোতামটা দেখতে এইরকম - 
২। এড অন ইন্স্টল হয়ে গেলে পপ আপ ম্যাসেজ জিজ্ঞেস করবে - "Do you want AutoPager automatic discovery whether there's a rule in the repository for the pages you are surfing?", সেখানে Yes বোতামে চেপে দিয়ে ইন্স্টলেশন শেষ করুন। ক্রোম রিস্টার্ট করা জরুরী না।
ফায়ারফক্স এবং গুগুল ক্রোম আপনি যাই ব্যবহার করুন না কেন, AutoPager এডঅন ইনস্টলের পরে নিচের ধাপগুলো দুই ক্ষেত্রেই করতে হবে। তার আগে বলে দেই, AutoPager কিভাবে কাজ করে। আপনি যখন গুগুলে কোন কিছু সার্চ করেন, সচরাচর দেখা যায় প্রথম পাতায় কিছু ফলাফল দেখায় এবং বাকীগুলো পর্যায়ক্রমে দ্বিতীয়, তৃতীয়... পাতায় দেখাতে থাকে। AutoPager যা করে তা হলো, আপনি যখন প্রথম পাতা দেখতে দেখতে পাতার নীচের দিকে নামতে থাকেন, সেই সময়ে সে দ্বিতীয় পাতায় যেয়ে দ্বিতীয় পাতাটা কপি করে প্রথম পাতার তলায় জুড়ে দেয়। তাহলে যা হয়, আপনাকে কখনওই নিজে থেকে পরের পাতায় যাওয়া লাগেনা, AutoPager নিজে থেকেই প্রতিবার যেয়ে আপনার জন্যে পরের পাতা কপি করে এনে নিচে যুক্ত করে দিবে। আর এই যুক্ত করার কাজটা করার জন্য সে কিছু সূত্র বা নিয়ম অনুসরণ করে। জনপ্রিয় ওয়েবসাইটগুলো যেমন গুগুল, ইয়াহু, ইউটিউব, ফ্লিকার, উইকিপিডিয়া ইত্যাদির সূত্র বা নিয়মগুলো AutoPager এর সাথেই আসে। সচলায়তনের সাথে যেন AutoPager কাজ করে, সেজন্য নিয়মগুলো লিখে আমি আপলোড করে দিয়েছি। আপনাকে নিচের ধাপ অনুসরণ করে AutoPager কে তাই নিয়মগুলো চিনিয়ে দিতে হবে - 
৩। ফায়ারফক্স বা ক্রোমে AutoPager ইনস্টল হয়ে গেলে, এই লিঙ্কে ক্লিক করুন। যেই পেইজ আসবে সেখানে "Install" এ ক্লিক করলেই AutoPager সচলায়তনের জন্য কনফিগার করা হয়ে যাবে। 
এবার নতুন ট্যাব খুলে যত খুশী সচলায়তন ব্রাউজ করুন। সচল থাকুন, সচল রাখুন।


পুকুর থেকে বিমানে



১।
গ্রামে নতুন চেয়ারম্যান এসেছেন। উন্নয়নের জোঁয়ার বইয়ে দেবার প্রতিশ্রুতি নিয়ে। উন্নয়নটা নিজের না গ্রামের তা এখনও বোঝা যাচ্ছেনা। এমতাবস্থায় তিনি আবেদন পাঠালেন উপরমহলে - 'গ্রামে বিশুদ্ধ জলের বড়ই অভাব তাই একটা পুকুর খোড়া খুবই প্রয়োজন। সুতরাং অনতিবিলম্বে পুকুর কাটার মতন প্রয়োজনীয় বরাদ্দ দেওয়া হোক।' সরকারি অফিস, তাই সহজে কিছুই হয়না, চেয়ারম্যান সাহেব নিজেই দৌড়াদৌড়ি করে, এদিক ওদিকে চা-পানি খাইয়ে, টেবিলের তলা দিয়ে কিছু ডান হাত থেকে বাম হাতে পাঠিয়ে বরাদ্দ আনার ব্যবস্থা করলেন। গ্রামের লোক বলে সাধু সাধু।
২।
বছর শেষে বড়কর্তা এলেন পরিদর্শনে। চেয়ারম্যান সাহেবের বাড়িতে বিরাট আয়োজন। বড়কর্তা কাজ পাগল লোক। আগে কাজ তারপর অন্যকিছু। চেয়ারম্যানের সাথেই বেরোলেন এলাকার উন্নয়নকর্ম দেখতে। সামনে মাঠ দেখান চেয়ারম্যান সাহেব- 'এই দেখেন স্যার, এইযে ঠিক এইখানেই পুকুর কাটসিলাম'। 
'পুকুর কোথায়? এখানে তো ধু ধু মাঠ' - বিস্মিত বড়সাহেব বলে ফেলেন।
হেহে করে বিগলিত হাসি হেসে হাত কছলাতে কছলাতে চেয়ারম্যান সাহেব এগিয়ে আসেন বড়সাহেবের দিকে, বরাদ্দের তালিকায় ইশারা করেন - 'স্যার ৫ নাম্বারে দেখেন, এলাকার মশক সমস্যার সমাধানকল্পে, মাঁজা পুকুর ডোবা ভরাট প্রকল্প। মশার এমন উৎপাত হয়েছিল স্যার সে কি বলব। ঘরে ঘরে ডেঙ্গু ম্যালেরিয়া। গ্রামবাসীর দুঃখের কথা চিন্তা করে পুকুর ভরাট করে ফেললাম। আগে মানুষের স্বাস্হ্য স্যার, তারপরে অন্যকিছু। কি বলেন?'
'না না তাতো বটেই, তাতো বটেই' - বলতে বলতে ঘড়ি দেখেন বড়সাহেব। এক জায়গায় এতো সময় নষ্ট করলে হবেনা, আরও কয়েক জায়গায় যেতে হবে। বড়সাহেবকে ঘড়ি দেখতে দেখেই শশব্যস্ত হয়ে ওঠেন চেয়ারম্যান সাহেব - 'স্যার আমার বাড়িতে কিন্তু দুটা ডাল ভাত খেয়ে যেতে হবে, নইলে স্যার আমার মিসেস স্যার খুব কষ্ট পাবে'। 
নির্মল আনন্দে ভরে যায় বড় সাহেবের মুখ। 'এসবের আবার কি দরকার ছিল!' বলতে বলতে এগোন চেয়ারম্যান সাহেবের বাড়ির দিকে। ফেরার পথে পাজেরো গাড়ির পেছন ভরে ওঠে চেয়ারম্যান সাহেবের ক্ষেতের কলাটা মূলোটা দিয়ে। কপট রাগ দেখান বড়সাহেব 'চেয়ারম্যান সাহেব এসব কি করছেন, কি দরকার ছিল এতকিছুর? '
'না স্যার, আপনি এত কষ্ট করে আসছেন গ্রামে, আগের বারগুলাতেও দেখসি স্যার কেউ গ্রামে আসতে চায়না। আপনেরা স্যার এত কষ্ট করেন বলেই আমরা গ্রামের মানুষ দুটা খেয়ে পড়ে বেঁচে আছি।'   
'সত্যিই তো!' এতক্ষনে একমত হন বড়সাহেব। পরিবার পরিজন ছেড়ে কি এই ধ্যাড়ধ্যাড়ে গোবিন্দপুরে পড়ে আছি। গাড়িতে শরীরটা এলিয়ে দেন। ড্রাইভারকে এসি আর রবীন্দ্রসংগীতের সিডি ছাড়তে বলেন। খাওয়াটা একটু বেশীই হয়ে গেছে- দুচোখ বুঁজে আসতে চাইছে। ভিতর থেকে একটা দীর্ঘশ্বাস উঠে আসে - 'সরকারি চাকরিতে এতো কষ্ট!'
পরদিন রিপোর্ট লেখেন বড়সাহেব, 'চেয়ারম্যান সাহেব? - সাধু সাধু'।
৩।
এদিকে গ্রামের মানুষ অপেক্ষায় থাকে। একদিন পুকুর কাটানো হবে। গ্রামের মানুষের পানির কষ্ট কমবে। চেয়ারম্যান সাহেব নিজে দৌড়াদৌড়ি করে বড় অফিসে কাজ করে এসেছেন, বরাদ্দ এলো বলে।
৪।
উপরের গল্পটা সবার অনেকবার শোনা হয়ত। পুকুর চুরির গল্প। পুকুর চুরি প্রাচীন হয়ে গেছে। তাছাড়া সংবাদপত্রও এসেছে, ওরা হয়ত পুকুর না কাটলে দুকথা লিখে দিবে। তাই আমরা পুকুর ও কাটি তারপর ভরাট করি। প্লেনের গায়ে নতুন রং দেই আবার মুছি, আবার নতুন রঙ দেই। হাজার হলেও দেশে আর কোনো কাজ নেই। সরকারকে কিছু করতে হবেতো?


নতুন বোতলে পুরাতন মদ - কোডারট্রাস্ট 



কোডারট্রাস্ট বাংলাদেশ সংগঠনটা সম্পর্কে আমি সবার প্রথমে জানতে পারি লাইকজীবি আরিফ আর হোসেন এর কাছ থেকে। প্রথমে দেখি আরিফ সাহেব কী বলেন - 


"‘আপনার এম্বিশান... আপনার স্বপ্নই’ হবে আপনার কলেটারাল বা স্টেইক
‘আপনার মেধাই’ হবে আপনার পুঁজি
যদি দেখা যায় দিনাজপুরের সাব্বিরের মেধা আছে... এখন শুধু দরকার কিছু টাকা আর গাইডেন্স
এক মুহূর্তে তাকে লোন দিয়ে দেয়া হবে
শুধু কিন্তু লোন দিবে না... হ্যা লোনটা দিবে এই কারনেই যেনও তাকে এই মুহূর্তে তার পড়াশোনার খরচ চালাতে গিয়ে অন্য চিন্তা না করতে হয়; সাথে সাথে তাকে নিজ খরচে ট্রেনিং দেয়া হবে... কোডিং এর ক্লাস করানো হবে... কোর্স করানো হবে
মোট কথা ওরা পথ দেখিয়ে দেবে ... পথ চলার জন্য উপযুক্ত প্রশিক্ষন দেবে, কিন্তু চলতে হবে শিক্ষার্থীদেরকেই"

অর্থাৎ কেউ যদি প্রোগ্রামিং শিখতে চান, তাহলে কোডারট্রাস্ট তাকে প্রশিক্ষণ দেবে, ৬ মাসের জন্য নিজের খরচ চালানোর টাকা ধার দেবে। ভাল খবর। আরিফ সাহেব আরো বলেন - 


"তারপর আমাদের অন্য পার্টনার যারা আছে (যেমন, Elance এবং oDesk.), ওখানে কিভাবে কাজ পাওয়া যায় সে বিষয়েও প্রশিক্ষন দেয়া হবে যাতে করে একজন শিক্ষার্থী ঘরে বসে বসে ইনকাম শুরু করে দিতে পারে
এভাবে ধীরে ধীরে সে নিজের পায়ে দাঁড়িয়ে, আস্তে আস্তে লোন পরিশোধ করবে
... সিম্পল
সহজ কথায়; প্রাথমিকভাবে ৬ মাস তাদের উপর ইনভেস্ট করা হবে... সপ্তম মাসে তাকে ঘরে বসে ইনকাম করার উপায় ধরিয়ে দেয়া হবে... এবং তার ইনকাম শুরু হওয়ার পর থেকে আশা করা যায় এক বছরে সে লোন পে-বেক করবে" 

এসব কিছু শুনতেই খুব চমৎকার উদ্যোগ মনে হলো, শুধু লোন এর ব্যাপারটা ছাড়া। আমি নিজেও সফটওয়্যার প্রকৌশলী। তাই ব্যাক্তিগত আগ্রহ থেকেই  আরো ভালভাবে জানতে কোডারট্রাস্ট এর ওয়েবসাইটের শরণাপন্ন হই। চমৎকার ওয়েবসাইট। সেই সাথে বেশ ঋদ্ধ একটা Frequently Asked Question সেকশন। 


প্রশ্নঃ আমার কোন রকমের Micro Loan প্রয়োজন নাই, আমি কি Course টা আপনাদের E Learning Center এ যেয়ে করতে পারব?
উত্তর- “আমরা জেনে খুশী হলাম যে আপনি আমাদের কোর্সে Join করতে চান। যা হোক, আমাদের বর্তমান উদ্যোগ তাদের জন্য যারা অর্থের অভাবে কোন প্রশিক্ষন গ্রহন করতে পারছেন না। আপনারা যারা লোন ছাড়া কোর্স করতে চান হয়ত আমরা ভবিষ্যতে তাদের জন্য কিছু করতে পারব। আমাদের সাথেই থাকুন!”  

অর্থাৎ এখানে শিক্ষা বা প্রশিক্ষনটা মূখ্য নয়। লোন দেওয়াটাই মূখ্য। এই লোন ৬মাসের প্রশিক্ষণ শেষে এক বছরের মধ্যে পরিশোধ করতে হবে ১৭% সুদ সহ। সেই সাথে প্রথম তিন বছরের আয়ের ১০% প্রতি মাসে কোডারট্রাস্ট কে দিতে হবে সার্ভিস চার্জ হিসেবে(এই ১০% এর হিসাব আরিফ সাহেব দিতে ভুলে গেছেন অবশ্য)। FAQ সেকশন থেকে আরেকটি প্রশ্নোত্তর তুলে দেই-


প্রশ্নঃ  আমি কোর্স শেষ হওয়ার পর কি পরিমান আয় করতে পারব?
উত্তর- আপনার আয়ের ক্ষমতা নির্ভর করবে বিভিন্ন বিষয়ের উপর যেমন আপনি Developer হিসাবে কতটুকু দক্ষ, কাজে বিড করার ক্ষমতা, Client এর সাথে যোগাযোগের দক্ষতা, ইত্যাদির উপর। এটা নির্ভর করছে পুরোটা আপনার উপর। আমরা দেখেছি প্রথম মাসের পর থেকে ঘন্টায় $১৫ হিসাবে কাজ করতে। জানার জন্য শুরু করেই দেখুন না।

অর্থাৎ এখানে মুলাটা হলো ঘন্টায় ১৫$ কাজ পাওয়ার ব্যাপারটা এবং কোডারট্রাস্ট কাজ পাওয়ার ব্যাপারে কোনরকম নিশ্চয়তা তাদের ওয়েবসাইটে দেয়নাই। সুতরাং কোডারট্রাস্টের এই প্রজেক্টে যারা সফল হবেন, তারা মাসে এক ঘন্টা কাজ করলে ১৫$ এর আয়ের বিপরীতে কোডারট্রাস্টকে ১.৫$ দিতে হবে। কেউ যদি মাসে ৪০ঘন্টাও কাজ করেন(দৈনিক আট ঘন্টা হিসেব করলে, সপ্তাহে ৪০ঘন্টা নিয়মিত কর্মঘন্টা হিসেবে বিবেচিত হয়) তাহলে তিন বছরে ৪০*১.৫*১২*৩=২১৬0$, ২১৬০$ কোডারট্রাস্টকে দিতে হবে। 
এই সবকিছু দেখে একে আর সমাজসেবামূলক কিছু মনে হচ্ছেনা। বরং নতুন বোতলে পুরাতন মদ হিসেবে সেই ক্ষুদ্র ঋণ গেলানোর আরেকটা উপায় হিসেবেই দেখতে হচ্ছে। তথ্যপ্রযুক্তি বিষয়ক অন্যতম সেরা ওয়েবসাইট টেকক্রাঞ্চের ওয়েবসাইট থেকে এই সাইট (কোডারট্রাস্ট) সম্পর্কে যা বলা হয়েছে তার থেকে এক লাইন শেয়ার করি- 


"The organization is backed by Nobel Peace Prize winner Dr. Muhammad Yunus’s Grameen Bank to supply the funds needed while Bangladeshi candidates learn programming skills." 

সবশেষে- এই লেখাটা লাইকজীবি আরিফ আর হোসেন বা কোডারট্রাস্ট বা গ্রামীণ ফাউন্ডেশন অথবা দঃ ইউনূস কারো বিরুদ্ধচারণ করার জন্য লেখা না। বাংলাদেশসহ সারা বিশ্বেই প্রোগ্রামারদের চাহিদা অনেক। সুতরাং প্রকৃত প্রশিক্ষণ পেলে যার আগ্রহ আছে সে দেশে বসেই আউটসোর্সিং করে উপার্জনক্ষম হতে পারবে এইটাও সত্য। কিন্তু আমি কোডারট্রাস্টের প্রকৃত উদ্দেশ্য নিয়ে সন্দিহান। দিনশেষে এই প্রজেক্ট আরেকটা দারিদ্র‍্যকে পুঁজি করে ঋণ দেওয়ার ব্যবসা বলেই মনে হয়েছে। যারা কোড শিখতে চান, ইন্টারনেটে ফ্রিতেই অনেক চমৎকার রিসোর্স আছে তাদের জন্য। আশা করি কোডারট্রাস্টের সাথে যুক্ত হওয়ার আগে সবাই পুরো প্রক্রিয়াটা ভালভাবে জেনেই সিদ্ধান্ত নেবেন। দুঃখিত কোডারট্রাস্ট, আমি অন্তত তোমাকে ট্রাস্ট করতে পারছিনা।


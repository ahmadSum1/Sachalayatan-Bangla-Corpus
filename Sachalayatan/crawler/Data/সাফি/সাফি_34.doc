গুগুল বায (Google buzz)




ইন্টারনেট দুনিয়ার মোটামুটি সবখানেই দাপটের সাথে বিচরণ করলেও, একটা জায়গায় একটু পিছিয়ে যাচ্ছিল গুগুল সাহেবরা। আর তা হল সোশ্যাল নেটওয়ার্কিং। এটা বাদ দিলে আর বাকি সব খানেই হয় ওনারা সর্বেসর্বা বলা চলে। সার্চ ইঞ্জিন দিয়ে যাত্রা শুরু করে প্রথমে ইয়াহু, আলতাভিস্তার ভাত মেরেছে তারা, গুগুল রিডার দিয়ে ব্লগলাইন/নিউজগেটর কে না খাইয়ে মেরেছে, জিমেইল দিয়ে ইয়াহু/হটমেইল/এওএল কে শুইয়ে দিয়েছে - বেচারা ইয়াহুতো এমনই মার খেয়েছে যে আরেকটু হলেই মাইক্রোসফটের হাতে নিজের ইজ্জ্বত বিকিয়ে দিত এবং সামনে যে দিবেনা তার এখনও কোন নিশ্চয়তা নেই। আইগুগুল দিয়ে পেজফ্লেক্স বা মাইক্রোসফট লাইভ এর ঠ্যাং ভেঙ্গে দিয়েছে, ব্লগস্পট নিয়ে ওয়ার্ডপ্রেসের সাথে সমান তালে পাল্লা দিচ্ছে গুগুল বাবাজি।
নতুন ভার্সান বের করতে যেয়ে নেটস্কেপ নিজেরাই নিজেদের পিছে আঙ্গুল দেওয়ায় – বদখত ইন্টারনেট এক্সপ্লোরার (আই ই) নিয়ে মাইক্রোসফট যখন ধাক্কিতিকি নাচছিল, তখন ফায়ারফক্সের অর্থায়ন করে গাছে তুলে দিয়ে ইন্টারনেট এক্সপ্লোরারের দাড়ি ধরে টান দিয়েছে এই গুগুলই। আর এখন নিজেরাই ক্রোম ব্রাউজার নিয়ে এসেছে ফায়ারফক্সের মই কেড়ে নিয়ে আই ই কে খান খান করে দিতে । তাদের মস্তানি এমনই বেড়েছে যে একদিকে নেক্সাস ওয়ান দিয়ে আইফোন কে হুমকি দিচ্ছে তো আরেকদিকে এন্ড্রোয়েড দিয়ে তাবৎ স্মার্টফোন ওএস (operating system)কেই ধমকি দিচ্ছে। উইন্ডোজ অপারেটিং সিস্টেম বেচে বুচে যখন মাইক্রোসফট দুইটা পয়সা করে খাচ্ছিল, তখন ঘোষনা দিল ক্রোম ওএস(operating system) এর। হারাধনের ছেলেদের মতন মাইক্রোসফটের আরেক সোনার খনি অফিসের সাথে পাল্লা দিতে নিয়ে এসেছে গুগুল ডক। এক্সচেঞ্জ সার্ভার নামে মাইক্রোসফটের আরেক ছেলেরে দৌড়ানি দিতেসে গুগুল এপ্স দিয়ে। মাইক্রোসফটও অবশ্য বসে নেই, তারা গুগুলের তান্ডব ঠেকাতে তাদের সবচেয়ে ছোট ছেলে বিং কে লেলিয়ে দিয়েছে। বিং দেখতে ভালো। বয়সে নবীন হলেও বেশ ভালই এগুচ্ছে এবং সময়ই বলতে পারবে সে গুগুলকে কতখানি কড়কে দিতে পারে। 
এদের অত্যাচারে ইন্টারনেটে আসলেই টেকা দায় হয়ে গেছে অন্যদের জন্য। শুধু যে সফটওয়ার কোম্পানিরা বিপাকে আছে তা না, টেলিফোন কম্পানিগুলোর ব্যবসা খেতে নিয়ে এসেছে গুগুল ভয়েস। তবে সবখানেই মস্তানি চলেনা। ইউটিউবরে ধরতে নিয়ে আসছিল গুগুল ভিডিওকে কিন্তু উলটা ইউটিয়ুব ই এমন থাবড় দিল যে রাগের চোটে গুগুল ইউটিয়ুবকে খেয়েই ফেলল। এটা আরেক সমস্যা যুদ্ধে যদি দেখে যে জেতার সম্ভাবনা নাই, তাহলে সোজা খেয়ে ফেলে! ডাবলক্লিক তাদের এডওয়ার্ডস/এডসেন্স প্রকল্পের সাথে পাল্লা দিতে চাচ্ছিল বলে তাকেও গুগুলের পেটে যেতে হয়েছে। কিছুদিন আগে ফিডবার্নার কে খেয়ে এখন তৃপ্তির ঢেকুর তুলছে তারা। এমন শত্রুর সাথে আপনি কি করে পারবেন?
কিন্তু বাবার ও বাবা আছে, এত কিছু করেও সোশ্যাল নেটওয়ার্কিংয়ে বার বার ধরা খাচ্ছিল তারা ফেসবুকের কাছে, টুইটারের কাছে, ইয়াহুর পেটে যাওয়া ফ্লিকারের সাথে পারছিলোনা পিকাসা নিয়ে। অর্কুট নিয়ে একটু ফেসবুক কে গুতাও দিসিল বাজায় দেখতে কিন্তু সুবিধা হয়নাই। না পারলে যা হয় তারা চেষ্টা করল ফেসবুককে খেয়ে ফেলতে। কিন্তু ফেসবুক বিরাট মাস্তান মাত্র কিছুদিন আগেই গুগুল কায়দায় সে ফ্রেন্ডফিডকে খেয়েছে, সুতরাং সে ধরা দিবে কেন? এখন গুগুল ই বা কি করে? সবাই জেনে যাচ্ছে যে সে ফেসবুকের কাছে তার সব জারিজুড়ি ফাঁস। এই অবস্থায় গুগুল করল কি …. 
গুগুল কি করল এটা আপাতত এখন থাক, লেখা এমনিতেই বড় হয়ে গেছে – চা খাওয়া দরকার। আমিতো আর সচল না যে চা খেয়ে এসে পোস্ট এডিট করে বাকিটা এখনই দিয়ে দিব। আগামী কাল বা পরশুদিন দ্বিতীয় পর্ব নামিয়ে দিব আশা করছি।
পাদটীকাঃ যাঁরা ইন্টারনেট বিষয়ে কিঞ্চিত কম আগ্রহী তাদের জন্য দুই একটা টীকা দেওয়া যেতে পারে।যেমন ধরা যাক খেয়ে নেওয়া বলতে এই লেখায় বোঝানো হয়েছে কিনে নেওয়া।খাদ্যচক্রের বড় মাছ যেমন ছোট মাছকে খেয়ে নেয়, তেমনি বড় কোম্পানিরাও প্রায়ই ছোট কোম্পানিদের কিনে নেয়।গুগুল এভাবে যাদের কিনেছে তাদের ঠিকানা পাবেন এই ঠিকানায়। গুগুলের এমন অবস্থা দেখে মনে হতে পারে ইন্টারনেটটাকে আর কিছুদিনের মধ্যেই তারা সরকারি অফিসের টেন্ডার বক্স বানিয়ে ফেলবে যেখানে সরকার দলীয় ছাত্র সংগঠন ছাড়া আর কারও টেন্ডার জমা পড়বেনা। কিন্তু এখানে সূক্ষ পার্থক্য হলো গুগুলের ইনোভেশনের কারণে ব্যবহারকারীরা নিজেরা স্বেচ্ছায় তার হাতে ধরা দেয় – এখানেই গুগুলের জয়।
(চলবে)


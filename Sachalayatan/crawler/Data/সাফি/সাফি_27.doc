অল্প কথায় বাংলাদেশ 



আমেরিকায় যাব, নিউ মেক্সিকো অঙ্গরাজ্যে। একথা কাউকে বলতে গেলেই মুশকিলে পড়ে যাই। সবার প্রশ্ন একটাই - মানুষ পড়তে যায় লন্ডন আমেরিকায় তা বাবা তুমি কেন মেক্সিকো যাচ্ছ? এই প্রশ্নের জবাব দেওয়া মুশকিল। দ্বারস্থ হতে হয় প্রথমে টেক্সাসের। টেক্সাসের পাশেই যে নিউ মেক্সিকো আর সেটা যে আমেরিকাতেই এটা কষ্ট করে বোঝাতে পারলেও চোখ সরু করে সন্দেহের দৃষ্টিতে তাকানোটা অগ্রাহ্য করতে পারিনা। কেউ কেউ টেক্সাসটা কোন দিকে জানতে চান, তাকে তখন নিউইয়র্ক থেকে টেনে নিচে আনা লাগে। সৌভাগ্যের বিষয়
নিউইয়র্ক সবারই চেনা। কিন্তু বাঙালিকে আর কি দোষ দিব, এখানে এসে দেখি এরা নিজেরাই লাইসেন্স প্লেট থেকে ঠিকানা সবখানেই লিখে রাখে - 'নিউ মেক্সিকো, ইউ এস এ'। বুঝি যে নিউ মেক্সিকো কোথায় এই বিষয়ে সবার মাঝেই অল্প বিস্তর বিভ্রান্তি কাজ করে। সুতরাং ইউ এস এ সনদ লাগিয়ে ঘুরতে হয়।
এইতো গেল আমাদের নিউ মেক্সিকো দর্শন। প্রশ্ন জাগে বাংলাদেশ সম্পর্কে নিউ মেক্সিকোর মানুষজনের জ্ঞান কতটুকু। এই প্রশ্নের উত্তর জানার সুযোগ এসে যায় সহসাই। বিশ্ববিদ্যালয়ের আন্তর্জাতিক সম্পর্ক বিভাগ, হাই স্কুলের ছাত্র ছাত্রীদের নিয়ে আয়োজন করে মেলা জাতীয় এক মজার অনুষ্ঠানের। নির্দিষ্ট দিনে তারা আমন্ত্রণ জানায় রাজ্যের সব হাইস্কুলের ছাত্র ছাত্রীদেরকে বিশ্ববিদ্যালয়ের একটা নির্দিষ্ট ভবনে। সেখানে সারি সারি শ্রেণীকক্ষ। প্রতি কক্ষের দরজায় স্কেজিউল/শিডিউল টানানো। ৩০ মিনিট করে প্রতি ক্লাসের ব্যপ্তি। কোন বাঁধাধরা নিয়ম নেই, পুরোটাই ঐচ্ছিক। যে কেউ যেকোন ক্লাশে ঢুকে যেতে পারে। ক্লাশের বিষয়গুলোও মজার। কেউ হয়ত ব্রাজিলিয়ান সাম্বা নিয়ে ক্লাশ নিচ্ছে, কেউ নিচ্ছে ভিয়েতনামিজ বিয়ে আবার হয়ত আরেকদিকে জাপানিজ ইকেবানা। আপনি যদি বিশ্ববিদ্যালয়ের আন্তর্জাতিক ছাত্র/ছাত্রীদের একজন হন, আপনিও চাইলে এমন ক্লাশ নিতে পারবেন। সুতরাং আমি যখন এ অনুষ্ঠানের ব্যপারে জানতে পারলাম, ভাবলাম এই সুযোগে বাংলাদেশ নিয়ে সামান্য ধারণা দেওয়া যাক।
আগ্রহ জানিয়ে আবেদন করে জানতে পারলাম আমার ক্লাশের সময় পড়েছে সকাল ১১,৩০ মিনিটে। যখন দেখলাম একই সময় অন্যান্য রুমে দেওয়া হবে - ইতালির গ্ল্যাডিয়েটরদের কথা, ব্রাজিলিয়ান কার্নিভ্যাল, চায়নার ঐতিহ্য এরকম সব চটকদার সব বিষয় নিয়ে প্রেজেন্টেশন তখন সত্যি একটু দমেই গেছিলাম। তার উপরে ব্যপারটা ঐচ্ছিক সুতরাং ছাত্র পাবো কিনা চিন্তার কথা। আবার এদিকে প্রস্তুতি নেবার মতন হাতে তেমন সময়ও নেই। শুক্রবার  সারা রাত জেগে ১টা প্রজেক্ট জমা দিয়ে এর পর হাতে ২-৩ ঘন্টা সময় প্রেজেন্টেশন বানানোর। ইন্টারনেট ঘেটে চোথা মারার ইচ্ছে থাকলেও তেমন কোন প্রেজেন্টেশন পেলাম ও না। তাই খুব তাড়াহুড়ো করে উইকি ঘেটে ঘুটে নিজেই একটা প্রেজেন্টেশন দাঁড় করিয়ে ফেললাম। 
অবশেষে আল্লাহর নাম নিয়ে ক্লাশে ঢুকে দেখি কেমন কেমন করে ৩১জন ছাত্র-ছাত্রী হাজির। খুশীই হলাম। প্রেজেন্টেশন শুরুর আগে জিজ্ঞাসা করলাম কয়জন বাংলাদেশের নাম জানে। উত্তর হতাশাব্যঞ্জক - ৫জন। এবার এই ৫ জনকে জিজ্ঞেস করলাম বাংলাদেশ সম্পর্কে তারা কি জানে। প্রথম দুইজনই বলল বন্যার কথা। বাকিরা দারিদ্র্য, জনসংখ্যার কথা বলল। একজন বলল গ্লোবাল ওয়ার্মিং এর কথা। আরও অবাক হলাম ৫ জনের মধ্যে ২জনের আত্মীয়তার সুবাদে বাংলাদেশকে চেনে দেখে। একজনের খালা চাকরী করে বাংলাদেশের আই এস ডি স্কুলে আর আরেকজনের ভাই এর বৌ বাংলাদেশী। অপ্রাসঙ্গিক হলেও বলে নেই, প্রতি ক্লাশে আন্তর্জাতিক সম্পর্ক বিভাগের পক্ষ থেকে একজন মনিটর থাকে সে বাংলাদেশকে চেনে, গ্রামীন/ইউনুসকেও পজিটিভলি চেনে  কিন্তু সে আলাপ আরেকদিন হবে। 
প্রেজেন্টেশন দিলাম। ছাত্র-ছাত্রীদের কথা জানিনা তবে আমি খুবই উপভোগ করেছি। প্রেজেন্টেশন বানাতে যেয়ে নিজেও অনেক কিছু শিখেছি। বিশেষ করে পাহাড়পুরের মডেলিং এর ছবি দেখে যেমন বিস্মিত হয়েছি, তেমনি গর্বিতও হয়েছি। আরও মজা লেগেছে তুলনামূলক চিত্র দিয়ে এদেরকে অবাক করতে পেরে।  প্রেজেন্টেশনের ফাঁকে ফাঁকে আমি প্রশ্ন করছিলাম বা ওদের থেকেও প্রশ্ন চাইছিলাম। এরকম কয়েকটা মজার মজার প্রশ্ন -
১। এত লোককে তোমরা খাওয়াও কিভাবে?
২। এত বড় বড় ঝড় সামাল দাও কিভাবে?
৩। এত মানুষ এত অল্প জায়গায় থাকে কিভাবে?
৪। এত পুরানো স্থাপনা (পাহাড়পুর) এখনও টিকে আছে কিভাবে?
৫। সুন্দরবনে সাফারি করলে বাঘ কত কাছে আসতে পারে? 
প্রেজেন্টেশনটা এখানে লটকে দিলাম, পাঠকদের কাছে পরামর্শ আশা করি কিভাবে প্রেজেন্টেশনটা আরও উন্নত করা যায়। কৃতজ্ঞ উইকিপিডিয়া আর সচল মুস্তাফিজ ভাই এর কাছে সুন্দরবনের সুন্দর ছবি পাচ্ছিলাম না। মুস্তাফিজ ভাইকে বলতেই উনি এক কথায় রাজি ওনার ছবি ব্যবহারের অনুমতিসহ। আর উইকিপিডিয়া বার বার মনিয়ে করিয়ে দেয় কি অসাধারণ কাজটাই না করছে এর স্বেচ্ছাসেবকেরা এমন মানুষ আছে বলেইতো বাংলাদেশটা এত সুন্দর।
Bangladesh at a glanceView more presentations from Shafi Ibtesham.


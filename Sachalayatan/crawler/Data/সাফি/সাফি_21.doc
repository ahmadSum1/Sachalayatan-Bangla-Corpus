পাকিস্তানিরা কি আমাদের ভাই? 





ইউনুস খান হাতটা এমনভাবে মুশফিকুর রহিমের কাঁধে রাখলেন যেন বড় ভাই সাহস দিল ছোট ভাইকে। একটু পর ট্রফি উন্মোচন পর্বে মিসবাহ-উল-হকের পাশেও আকৃতি-শরীরী ভাষায় ছোট ভাইয়ের মতো লাগল মুশফিককে।



ড্যারেন স্যামি চেষ্টার ত্রুটি করলেন না। প্রথমে চেয়ার এগিয়ে দিলেন, সেটার ওপর দাঁড়িয়ে যদি তাঁর সমান হতে পারেন মুশফিকুর রহিম! এরপর পা দুটো একটু ভেঙে নিজেই মুশফিকের সমান হওয়ার চেষ্টা করলেন।

উপরের পর্যবেক্ষণ দুটি প্রথম আলোর ক্রীড়া সাংবাদিক তারেক মাহমুদের। প্রথম রিপোর্টটি বাংলাদেশ পাকিস্তান ওডিআই সিরিজ শুরুর প্রাক্কালে আর দ্বিতীয় রিপোর্টটি লেখা হয়েছিল, সাম্প্রতিক ওয়েস্ট ইন্ডিজ বাংলাদেশ সিরিজ এর শুরুতে। তারেক মাহমুদের উচ্চতা ফেটিশ নতুন কিছুনা। সে কারণেই হয়ত উভয় রিপোর্টই তিনি শুরু করেছেন মুশফিকের ক্ষর্বাকৃতি নিয়ে। সেই সাথে যুক্ত হয়েছে পাকিস্তান প্রীতি। তাই কাঁধে হাত রাখার মত ব্যাপারেও পাকিস্তানি অধিনায়কের মধ্যে বড় ভাইয়ের ছায়া দেখতে পান। প্রথম আলোর ক্রীড়া সম্পাদকীয় নীতির সাথে সাংঘর্ষিক হয়না বলেই হয়ত এই রিপোর্ট চলে আসে পত্রিকার পাতায়। 
পাকিস্তানের সাথে বন্ধুত্বের ব্যপারে প্রথম আলোর বেশ উৎসাহ দেখা যায়। পাকিস্তান দল বাংলাদেশে সিরিজ খেলতে আসার পরেই রিপোর্ট করে প্রথম আলো - "ক্রিকেটের সঙ্গে বন্ধুত্বও চায় পাকিস্তান" অথচ প্রথম আলোর সেই রিপোর্টে আঁতিপাতি করে খুঁজেও এমন কোন অফিশিয়াল বক্তব্য পাওয়া যায়না যা তাদের শিরোনামকে যথার্থতা দেয়। তাহলে কোথা থেকে এমন শিরোনাম করে প্রথম আলো? 
পাকিস্তানিরা বাংলাদেশীদের ভাই, প্রথম আলোতে এই থিম নতুন কিছুনা। বেশ অনেকদিন ধরেই তারা আগ্রহের সাথে এ সংক্রান্ত খবর ছেপে যাচ্ছে। যখনই কোন পাকিস্তানি এ বিষয়ে কিছু বলে, তাই নিয়ে প্রথম আলোতে রিপোর্ট আসে। উদাহরণ স্বরুপ বিশ্বকাপ চলাকালীন সময়ে ইমরান খানের জিও টিভিতে দেওয়া সাক্ষাৎকারের কথা বলতে পারি। ইমরান খান জিওটিভিতে হামিদ মীরকে দেওয়া এক টক শোতে বাংলাদেশের কাছে পাকিস্তানের নিঃশর্ত ক্ষমা চাওয়া উচিত বলে দাবী করেন। অথচ একজন পাকিস্তানি হিসেবে তিনি ক্ষমা চান না, বা খোদ জেনারেল নিয়াজীর ভাস্তে হিসেবে চাচার কর্মকান্ড নিয়ে তাকে অনুতপ্ত বা লজ্জ্বিত হতে দেখা যায়না। আর এই খবরকে বিশেষ গুরুত্ব দিয়ে ছাপে প্রথম আলো, তাও আবার শেষের পাতায়। মজার ব্যাপার হলো প্রথম আলোর কাছে যেই খবর এত গুরুত্বপূর্ন গুগুল সার্চ করে সেই একই খবর আমি সমসাময়িক অন্য কোন বাংলাদেশী দৈনিকে খুঁজে পাইনা। 
এর পর বলা যায় হামিদ মীরের কথা। হামিদ মীর প্রথম আলোতে নিয়মিত কলাম লেখেন। সচলায়তনে এর আগে ফারুক হাসান ভাই এই নিয়ে আলোচনা করেছেন আগ্রহীরা পড়ে দেখতে পারেন। প্রথম আলোতে ছাপানো হামিদ মীরের লেখাগুলোর মূলসুর থাকে কেন পাকিস্তানের উচিত বাংলাদেশের কাছে ক্ষমা চাওয়া বা পাকিস্তানের ইতিহাস বিস্মৃত তরুণ প্রজন্মের কথা। অথচ এই লেখাগুলোর টার্গেট অডিয়েন্স হওয়া উচিত যেই পাকিস্তানীরা তাদের উদ্দেশ্যে তিনি এসব লেখা লেখেন কিনা জানতে পারিনা। জিও টিভির শীর্ষস্থানীয় এই হামিদ মীর জিওটিভিতে একাত্তরের সত্য ইতিহাস তুলে ধরার সুযোগ থাকলেও সেসব ছেড়ে প্রথম আলোর জমিন অলংকরণ কেন করেন তা আমার বোধগম্য নয়। অবশ্য মানি টকস, প্রথম আলো চাইলে  তাকে নিয়ে লিখিয়ে নিতেই পারে। এক্ষেত্রে হয়তবা তাই-ই হয়।  প্রথম আলো কি তাহলে পাকিস্তানের সাথে বন্ধুত্ব চায়? প্রথম আলোর সহযোগি প্রতিষ্ঠান প্রথমা প্রকাশনী কী এজেন্ডা নিয়ে ভুলে ভরা মুক্তিযুদ্ধের ইতিহাস ছাপায়? 
পত্রিকার পাতা খুব শক্তিশালী একটা মাধ্যম। প্রচার সংখ্যার শীর্ষে থাকা প্রথম আলোর, মানুষের কাছে পৌছানোর শক্তি আরো বেশী। এ কারণেই দেখা যায় রাজনীতিবিদ বা পয়সাওয়ালা ব্যাবসায়ীরাই বাংলাদেশে পত্রিকা আর টিভি চ্যানেলের মালিকানায় থাকে। পত্রিকায় যখন আপনি দিনের পর দিন একটা কথা প্রচার করে যাবেন, মানুষের মনে সেটা ছাপ ফেলতে বাধ্য। গোয়েবল্স বলেছিল একটা মিথ্যা দিনের পর দিন শুনতে থাকলে সেটা সত্যি হয়ে যায়। প্রথম আলো কী কারণে পাকিস্তানকে আমাদের ভাই বানাতে চায়? 
পাকিস্তানিরা আমাদের ভাই - আমার কাছে এটা অত্যন্ত অশ্লীল একটা কথা। তারেক মাহমুদ বা প্রথম আলোর কাছে যে না সেটা স্পষ্ট। পাকিস্তানের কাছে আমাদের এখনও অনেক দেনা পাওনা বাকি। যুদ্ধাপরাধীদের বিচার থেকে শুরু করে, তাদের সেনা অফিসারের বিচার, যুদ্ধের ক্ষতিপূরণ, আনুষ্ঠানিক ক্ষমা প্রার্থনা - অনেক কিছু। এর মাঝে প্রথম আলোর ভাই-ভাই থিওরী দৃষ্টিকটু রকমের অশ্লীল। অথচ দিনের পর দিন, এই অশ্লীলতা প্রচার করে যাচ্ছে তারা। রুবাইয়াতের মেহেরজান, তার সপক্ষে প্রথ্ম আলোর কলামিস্টদের কলম যুদ্ধ, ইমরান খান হামিদ মীর এর ক্ষমার প্রসংগের অবতারণা আর বাঙ্গালি পাকিস্তানির ভাতৃত্বের গীত গাওয়া - প্রথম আলোর মত শীর্ষস্থানীয় পত্রিকার এহেন প্রচার কী উদ্দেশ্যে সেটা বুঝাটা খুব প্রয়োজন। 
সংযুক্তি - প্রথম আলোতে পাকিস্তান দলের খবর বেশী ছাপা হয়, নিয়মিত প্রথম আলো পড়েন এরকম অনেকের-ই এটা একটা সাধারণ অভিযোগ। বিশ্বকাপ চলাকালীন সময়ে, আমরা কয়েকজন (টিউলিপ এবং অম্লানের প্রতি কৃতজ্ঞতা) মিলে ঠিক করি ফেব্রুয়ারী মাসের প্রথম আলোতে টেস্ট খেলুড়ে দলগুলোর খবর কি হারে ছাপা হয় তার একটা জরিপ চালানোর। সময়াভাবে তা আর শেষ করা হয়নি। ফেব্রুয়ারির ১, ৪, ৫, ১১-১৫ তারীখের প্রথম আলোর খেলার পাতার খবর খুঁজে অবশ্য অভিযোগের সত্যতা পাওয়া যায়। খবর সংখ্যার দিক থেকে বাংলাদেশের পরেই পাকিস্তান, আর তার পরে ভারতকে দেখা যায়। বিশ্বকাপের ভেনু হিসেবে আর ইডেনে খেলার জটিলতা নিয়ে কয়েকটি রিপোর্ট ভারতের পক্ষে রিপোর্টের সংখ্যা বাড়াতে সাহায্য করেছে, যা হয়তা ভারত ভেনু না হলে হত না। পাঠকদের জন্য এই ৮ দিনের চার্ট নিচে দেওয়া হল -

ছবি: 


 




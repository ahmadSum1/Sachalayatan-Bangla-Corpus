মুজিবনামা



অন্যদের কথা জানিনা, তবে একজন বাদে (গভ: ল্যাব এর শ্রদ্ধে্য় নজরুল ইসলাম স্যার) সারা জীবন ইস্কুলে যত হুজুর শিক্ষক (আরবী বা ইসলামিয়াতের শিক্ষক) পেয়েছি তারা পাঠের চেয়েও কেন জানি পিঠের দিকেই বেশী মনোযোগী ছিলেন। মরার উপরে খাড়ার ঘা হিসেবে ইস্কুলে ষষ্ঠ বা সপ্তম শ্রেণী থেকে আরবী শিক্ষা বাধ্যতামুলক হল। আমি একদম আকাশ থেকে মাটিতে পড়ে গেলাম। আরবী ছড়া মুখস্ত করে তা আবার লেখা, কোন মতেই কিছু পারছিলাম না।তখন শেষ মুহূর্তে পরীক্ষার আগ দিয়ে আর সবার দেখাদেখি আমিও স্যারের বাড়ি রওনা দিলাম এবং নতুন অভিজ্ঞতা লাভ হল।
এই ছড়া সম্পর্কে বলবো এটি আমার জীবনের একটি বাস্তব অভিজ্ঞতা। শিক্ষকের প্রতি অসম্মান প্রদর্শন বা এ জাতীয় কোন উদ্দেশ্য ছিলনা, যদিও এই শিক্ষকের প্রতি আমার সম্মানের ঘাটতি আছে। ২০০৭ সালের কোন এক বিকেলে ইস্কুল জীবনের বন্ধুদের সাথে আড্ডা দিয়ে আসার পর এই ছোট্ট ছড়াখান লিখি। এখানে যদি গভ: ল্যাবরেটরি উচ্চ বিদ্যালয়ের প্রাক্তন ছাত্ররা থেকে থাকেন, তবে ছড়ার মূল ব্যক্তিকে চিন্তে পারার কথা। আমার জানামতে, নব্বইয়ের দশকের পুরোটাই এবং বিংশ শতাব্দীর প্রথম কয় বছর তিনি দাপটের সাথে ছাত্রদের উপর বেত চালিয়ে গেছেন। বর্তমানে কোথায় আছেন বা কি করছেন, আমার জানা নেই। বেশী না বকে ছড়াখান দিয়ে দেই -
মুজিবনামা
একদা মোদের স্কুলে ছিলো, মুজিব নামের স্যার,
মুখ ভরা তার দাড়ি ছিলো, গলায় সোনার হার।
উস্কো খুস্কো চুল যে তাহার, চোখ যে ইটের ভাঁটা,
ওনার কাছে না পড়লে, খেতাম লাথি ঝাটা।
কথার সাথে থুতুর ছিটা, সঙ্গে পানের পিক,
তারপরেও ছাত্র পেত, কারণ প্রশ্ন Leak.
কেলাস সেভেন শেষের আগে, মা পাঠালো ব্যাচে,
তখন কি আর জানা ছিল, পড়বো এমন প্যাচে?
যতদিন তাঁর বাসায় যেতাম, ছিলাম চোখের মণি,
মিষ্টি করে ডাকতো আমায়, স্বর যে মধুর খনি।
এইটে উঠে আল্লাহর নামে, দিলাম তারে ছেকা,
আমার পিঠেই হতে থাকলো, বেতগুলো সব বাঁকা।
ক্লাসে এসেই গম্ভীরাতে ডাকতো যখন 'চাপি',
বেঞ্চে বসে তখন আমি, থরথরিয়ে কাঁপি।
ভুল করার আগ পর্যন্ত প্রশ্ন করে যেত,
এক সময়ে না এক সময়ে হারতো মানতে হতো।
এভাবেই কাটছিলো দিন, upto S.S.C.,
Exam দেবার সাথে সাথে, হয়ে গেলাম Free.
সাফি
rajputro এট জিমেইল


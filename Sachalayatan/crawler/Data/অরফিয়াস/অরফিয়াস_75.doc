কিছু সাধারণ প্রশ্ন




বাংলাদেশের বর্তমান সামাজিক প্রেক্ষাপট বিবেচনা করলে একজন সাধারণ মানুষ হিসেবে  মনের মধ্যে বেশ কিছু অতি সাধারণ প্রশ্নের উদয় হয়, যা কোনভাবেই রাজনৈতিক চিন্তা-ধারণা প্রসূত নয় বরং একজন বাংলাদেশী হিসেবে কিছু মৌলিক চিন্তা মাত্র| এই প্রশ্নগুলোর উত্তর স্বাধীনতার এতো বছর পরেও পাওয়া যায়না বরং এতো বছর পরেও এই প্রশ্নগুলো করতে হয় দেখে কিছুটা অবাক হই| বাংলাদেশ ক্রিকেট দলের সাথে পাকিস্তান ক্রিকেট দলের বর্তমানে চলাকালীন প্রতিযোগিতার সময় প্রশ্নগুলো আরও বেশি করে উঁকি দেয়|
বাংলাদেশের জন্মলগ্ন থেকে পাকিস্তান চেষ্টা করেছে পৃথিবীর মানচিত্র থেকে আমাদের মুছে দিতে, ১৯৪৭ সালে ব্রিটিশদের হাত থেকে মুক্তি পাওয়ার পর থেকে পশ্চিম পাকিস্তান কখনই পূর্ব পাকিস্তানকে একটি স্বাধীন দেশের অংশ হিসেবে মনে করেনি, বরং সব ক্ষেত্রেই প্রত্যক্ষ কিংবা পরোক্ষভাবে শোষণ ও নির্যাতন বজায় ছিলো| একটি স্বাধীন ভূখন্ড হিসেবে পূর্ব পাকিস্তান কখনই পারতপক্ষে স্বাধীন ছিলো না| বরং রাজনৈতিক শোষণ থেকে শুরু করে সামাজিক শোষণ সব দিকেই পূর্ব পাকিস্তান জর্জরিত ছিলো| এমনকি সংখ্যাগরিষ্ঠের ভাষা হিসেবে বাংলা ভাষাকেও কোনো রকমের স্বীকৃতি দেওয়া হয়নি| এরই পরিপ্রেক্ষিতে ৫২ এর ভাষা আন্দোলন এবং তাতে পাকিস্তানি সামরিক জান্তার গুলিবর্ষণ| অন্য ইতিহাস ঘাটার কোনো দরকার দেখি না বরং ভাষা আন্দোলনের ইতিহাস দেখেই আমাদের বিরুদ্ধে পাকিস্তানের মনোভাব স্পষ্ট হয়ে যাওয়া উচিত| তারপর একের পর এক ঘটনার প্রবাহে আমাদের স্বাধীনতা যুদ্ধের সূচনা| ১৯৭১ সালের নয় মাস দীর্ঘ যুদ্ধে পাকিস্তানের বিরুদ্ধে সাধারণ ভাবেই অনেকগুলো অভিযোগ আনা সম্ভব| তার মধ্যে গণহত্যা, জেনেভা কনভেনশন অমান্য, মানবাধিকার লঙ্ঘন এবং আন্তর্জাতিক যুদ্ধাপরাধ এর অভিযোগ অন্যতম|
শুধুমাত্র ১৯৭১ সালের ২৫ শে মার্চ এর গণহত্যাই নয়, দীর্ঘ ৯ মাস ধরে যে হত্যাযজ্ঞ বজায় ছিলো তার বিরুদ্ধে আন্তর্জাতিক আদালতে কোনো ধরনের অভিযোগ পাকিস্তানের বিরুদ্ধে বাংলাদেশ এর সরকার করেছে বলে আমার মনে পড়ছেনা| একই ভাবে পরাজিত পাকিস্তান সরকার তাদের নিজস্ব সামরিক বাহিনীর সদস্যদের বিরুদ্ধেও কোনো ধরনের বিচারকার্য পরিচালনা করেছে বলে আমার জানা নেই| তাই মানবধিকারের চরম অবমাননা এবং গণহত্যার বিষয়টিকে আন্তর্জাতিকভাবে তো নয়ই, বাংলাদেশ ও পাকিস্তানের সরকার উভয়ই এড়িয়ে গেছে| এতো বছরেও অভিযুক্ত সামরিক সদস্যদের বিরুদ্ধে কোনো রকমের ট্রাইবুনালের ব্যাবস্থা না নেওয়ায় এটা স্পষ্ট হয়ে যায় যে, বর্তমান পাকিস্তান সরকারও এই বিষয়টিকে পরোক্ষভাবে নয় বরং প্রত্যক্ষভাবে সমর্থন করে|
বাংলাদেশের ভূখন্ডে যুদ্ধচলাকালীন পাকিস্তান সামরিক বাহিনী কোনধরনের মানবাধিকার এবং জেনেভা প্রটোকল অনুসরণ করেনি, ১৯৭১ সালের স্বাধীনতা যুদ্ধ পৃথিবীর ইতিহাসে অন্যতম চরম মানবাধিকার লঙ্ঘন এর উদাহরণ| নিরীহ সাধারণ নাগরিকদের হত্যা ও নির্যাতন এবং যুদ্ধকালীন বন্দীদের কোনো রকমের মানবিক বিবেচনা করা হয়নি, একই সাথে ছিলো নারী নির্যাতন ও ধর্ষণ| এই ঘটনাগুলোর সুষ্ট কোনো তদন্ত স্বাধীনতার পরেও হয়নি, এবং এই অভিযোগে অভিযুক্ত পাকিস্তান সরকারের বিরুদ্ধেও কোনো আন্তর্জাতিক কূটনৈতিক কার্যক্রম দেখা যায়নি| বিজয়ের ঠিক ২ দিন আগে পাকিস্তান সামরিক বাহিনী এবং তাদের এদেশীয় দোসরদের মাধ্যমে সংঘটিত বুদ্ধিজীবি গণহত্যা পৃথিবীর ইতিহাসে চরম কলংকিত একটি অধ্যায়| একটি দেশকে স্বাধীনতা পরবর্তী সময়েও পঙ্গু করে দেওয়ার জন্য যে নীল-নকশা, যে অমানবিক ও নৃশংস বুদ্ধিজীবি নিধন অভিযান চালানো হয়েছিল, তার থেকে এটা স্পস্ট যে বাংলাদেশের নাম পৃথিবীর মানচিত্র থেকে মুছে দেওয়ার জন্য কোনো ধরনের কার্পণ্য ছিলোনা পাকিস্তানের| তাই ১৯৭১ সালের ২৫ শে মার্চের রাত থেকে শুরু হওয়া দীর্ঘ ৯ মাসের স্বাধীনতা যুদ্ধের সময়ে পাকিস্তান একই সাথে মানবাধিকার লঙ্ঘন, গণহত্যা, নারী নির্যাতন, জেনেভা প্রটোকল লঙ্ঘন সহ আরও বেশ কিছু যুদ্ধাপরাধের অভিযোগে অভিযুক্ত, ৪০ বছর পরেও যার কোনো সুষ্ঠ তদন্ত কিংবা আন্তর্জতিক ভাবে বিচার হয়নি|
বাংলাদেশ স্বাধীন হবার পরেও আন্তর্জাতিকভাবে পাকিস্তান কূটনৈতিক কার্যক্রম চালিয়ে গেছে আমাদের বিরুদ্ধে, পরিকল্পিতভাবে ধংসস্তুপে পরিণত করা বাংলাদেশ যাতে কোনভাবেই স্বাধীন-সার্বভৌম দেশ হিসেবে মাথা তুলে দাড়াতে না পারে তার জন্য মধ্যপ্রাচ্য থেকে শুরু করে সব কয়টি দাতা দেশে পাকিস্তান চরম তত্পরতা চালায়| স্বাধীন দেশ হিসেবে বাংলাদেশকে স্বীকৃতি দেওয়া দূরে থাক, যুদ্ধে পরাজিত হয়েও আমাদের বিরুদ্ধে পাকিস্তানের কূটনৈতিক কার্যক্রম আমাদের সত্তার বিরুদ্ধে তাদের হিংস্র মানসিকতারই বহিঃপ্রকাশ| কিন্তু যে দেশ কর্তৃক এহেন নির্যাতন, তাদের বিরুদ্ধে আন্তর্জাতিক ভাবে কার্যক্রম করা দূরে থাক, বাংলাদেশ সরকার উল্টো সম্প্রীতির হাত বাড়াচ্ছে|
ইতিহাস কখনো পুরনো হয়না, তাই তত্কালীন বাংলাদেশ সরকারের পক্ষে যুদ্ধপরবর্তী দেশ সামলানোর সাথে সাথে পাকিস্তানের বিরুদ্ধে কার্যক্রম পরিচালনা করা সম্ভব না হলেও তার পরবর্তী সরকারগুলোর কি সমস্যা ছিলো, এটা একটা প্রশ্ন| শুধু তাই নয়, স্বাধীনতার ৪০ বছর পড়ে যখন বর্তমান বাংলাদেশ সরকারের সাথে পৃথিবীর অন্যান্য দেশগুলোর কূটনৈতিক সম্পর্ক ভালো, তখনো পাকিস্তানের সেই কর্মকান্ডের বিরুদ্ধে আন্তর্জাতিকভাবে ট্রাইবুনালের ব্যাবস্থা করা দূরে থাক বরং আমরাই তাদের জামাই আদর করছি| যাদের জন্য আমাদের দেশের ৩০ লক্ষ্ মানুষ শহীদ হলো, ২ লক্ষ্ নারী ভয়াবহ নির্যাতনের স্বীকার হলো, দেশ একটি ধংসস্তুপে পরিণত হলো, তাদের বিরুদ্ধে আন্তর্জাতিক যুদ্ধাপরাধের অভিযোগ না এনে বন্ধুত্বের হাত বাড়িয়ে দেওয়ার যৌক্তিকতা কতটুকু?? 
পাকিস্তানের নাম সামনে আসলেই অনেকগুলো শব্দ পাশাপাশি মনে চলে আসে- যুদ্ধাপরাধ, গণহত্যা, নির্যাতন, আন্তর্জাতিক সন্ত্রাস, জঙ্গি, মৌলবাদ, ধর্মান্ধতা, সাম্প্রদায়িক সন্ত্রাস... আরো আরো অনেক| এর কোনোটিই পাকিস্তানের প্রতি নরম মনোভাব জাগানিয়া নয়| যেই দেশটি প্রত্যক্ষভাবে আন্তর্জাতিক সন্ত্রাসবাদের সাথে জড়িত, ধংসপ্রায় অর্থনীতি, চরম দরিদ্র জনগোষ্ঠী, মৌলবাদ-সাম্প্রদায়িকতার কেন্দ্রবিন্দু তাদের সাথে বাংলাদেশের বন্ধুত্ব তৈরী করার আকাংখা দেখলে আসলেই অবাক হতে হয়| শুধু তাই নয়, স্বাধীন বাংলাদেশেও জঙ্গিদের প্রত্যক্ষ মদদ দেওয়ার অভিযোগে যারা অভিযুক্ত তাদের সাথে সবরকমের কূটনৈতিক সম্পর্ক ছিন্ন করা তো দূরে থাক বরং সম্প্রীতির আহব্বান করা হচ্ছে| যখন দেশের দাতাগোষ্ঠির সাথে সরকারের সম্পর্ক ভালো, আরব দেশগুলোর সাথে সরকার কূটনৈতিক সম্পর্ক পরিচালনায় যথেষ্ঠ সক্ষম, তখন পাকিস্তানের মতো একটি দেশের সাথে গায়ে পড়ে সম্পর্ক তৈরির কি যুক্তি থাকতে পারে??
বাংলাদেশের জন্মলগ্ন থেকে যে দেশটি বিরোধিতা করে যাচ্ছে এবং সময় সুযোগ মতো ছোবল মেরে যাচ্ছে, তাদের সমর্থন করার কি যুক্তি থাকতে পারে আমি জানিনা| বর্তমানে বিজয়ের মাসে পাকিস্তান ক্রিকেট দলকে দেশে আমন্ত্রণ করে এহেন মর্মান্তিক নিষ্ঠুর রসিকতার কি মানে থাকতে পারে?? তাহলে কি বিজয়ের মাসে বাংলাদেশের স্বাধীন ভূখন্ডে কিছু মানুষের
(নাকি অমানুষের) পাকিস্তানি পতাকা দেখার জঘন্য কুরুচিমূলক বাসনা চরিতার্থ করার জন্য এ আয়োজন?? যে দেশ এখনও তাদের অমানুষিক বর্বর কর্মকান্ডের জন্য একটি সাধারণ ক্ষমা পর্যন্ত চায়নি, তাদের জন্য আমাদের দেশের মাটিতে স্থান হয় কি করে?? আরও জানতে ইচ্ছে করে খেলার সময়ে পাকিস্তানের পতাকা নিয়ে যারা উল্লাস করে, গায়ে এঁকে যারা পাকিস্তানকে ফিরে পাবার জঘন্য নগ্ন-বাসনা সোল্লাসে দেখানোর সুযোগ পায় তারা কি এদেশের নাগরিক?? কোনো রাজনীতি নয়, বরং দেশের অতি সাধারণ একজন মানুষ হিসেবে মানবাধিকার লঙ্ঘনকারী দেশ পাকিস্তানের বিরুদ্ধাচারণ করা কি অযৌক্তিক??
তাই অনেকগুলো প্রশ্নের এখনও কোনো উত্তর মেলে না, কেন পাকিস্তানকে আন্তর্জাতিক যুদ্ধাপরাধের বিচারের সম্মুখীন হতে  হবে না?? কেন বাংলাদেশের সরকার তাদের সাথে কূটনৈতিক সম্পর্ক বজায় রাখবে?? হত্যা-ধর্ষণ-নির্যাতনের স্বীকার একটি দেশ কেন তাদের চরম শত্রুর প্রতি বন্ধুত্বের হাত বাড়াবে?? আর তার থেকেও যে প্রশ্নটা বেশি মনে আসে তা হলো- 
স্বাধীন বাংলাদেশের ভূখন্ডে যেসব বাংলাদেশের নাগরিক পাকিস্তানের পতাকা উড়ায় কিংবা সমর্থন প্রদর্শন করে, তাদের বিরুদ্ধে রাষ্ট্রদ্রোহিতার অভিযোগ কেন আনা হবেনা???


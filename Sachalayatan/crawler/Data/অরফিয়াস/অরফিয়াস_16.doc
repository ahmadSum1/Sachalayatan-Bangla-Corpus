মতিঝিলের শাপলা চত্বর, দেশের রাজনীতি এবং কিছু কথা 



মতিঝিল শাপলা চত্বর আমার বাসা থেকে খুব বেশি দূরে না। অফিস আওয়ারের হাঁটার গতি হলে পাঁচ/ছয় মিনিট আর হেলেদুলে হাঁটলে মিনিট দশেক। তাই মতিঝিলে কোন ঝামেলা হলে চক্ষু কর্ণের বিবাদভঞ্জন করা অতি সহজ। হরতালে যখন ঐদিকে ধুমধাম আওয়াজ হয় তখন আমি ঘরে বসেই শুনি! মিটিং- মিছিলে সারাক্ষণ না হলেও মাসের অনেকটা সময় জুড়ে মতিঝিল, পুরানা পল্টন, কাকরাইল, স্টেডিয়াম সরগরম থাকে। ঝামেলা পোহাতে হয় আমাদেরই, যেদিকেই যাই পুলিশের ব্যারিকেড নয়তো কোন পার্টির অবরোধ। মাঝে মাঝে বন্ধুদের মজা করে বলি, আমি ভাই রাষ্ট্রপতির প্রতিবেশি। তবে বাস্তবিক অর্থেই, প্রতিবেশি হওয়ার ঝামেলা কম পোহাতে হয়না। 
বিগত সরকারের আমলে যেদিন আওয়ামী লীগের সমাবেশে গ্রেনেড হামলা হয় সেদিন ওই হামলার পরে এবং রাতে ঐদিকে পুরো এলাকার নানা দৃশ্য নিজ চোখে দেখা। পুলিশের দাঙ্গা বাহিনীর সামনে থেকে দৌড়াতেও হয়েছিল ভয়ে। কিন্তু ৫ই মে, ২০১৩, হেফাজতে ইসলাম নামের সংগঠনটি মতিঝিল ও আশে পাশের এলাকাতে যে তাণ্ডব করলো তা আসলেই বিশ্বাসযোগ্য মনে হচ্ছিলনা। বিভিন্ন ছবি দেখে মনে হচ্ছিল শহর ঢাকা সদ্য কোন যুদ্ধাবস্থা থেকে উঠে এসেছে। 


[কৃতজ্ঞতাঃ ছবিটি সামাজিক যোগাযোগের মাধ্যম ফেসবুক থেকে সংগৃহীত, পুরো কৃতিত্ব চিত্রগ্রাহক রাহুল তালুকদার এর।]
ঢাকা নিয়ে আমার মত নগরবাসীর অভিযোগের অন্ত নেই। ঢাকার ধুয়ো,ধুলো,দূষণ,অভাব,পিকেটিং,মারামারি,দুর্ঘটনা ইত্যাদি সব কিছু মিলেই ৩৬৫ দিনের অশান্তিপূর্ণ পরিবেশের মাঝেই বেঁচে থাকা, তবুও ঢাকাকে ঘিরেই আমাদের স্বপ্নগুলো গড়ে উঠে। যে শহরে জন্ম সে শহর নিয়ে মানুষ আবেগপ্রবন হবে সেটাই স্বাভাবিক। হাজার অভিযোগের ভিড়ে এই শহরকে যে আমি ভালবাসি এটাতো সত্যি। কিন্তু আমার এই ভালবাসার শহরে যেভাবে আগুন দিয়ে গেল কিছু অমানুষ তাতে তীব্র ক্রোধ নিজের অনুভূতিকে সম্পূর্ণ গ্রাস করে নিয়েছে। 


[কৃতজ্ঞতাঃ ছবিটি তুলেছেন তাইফুর হাসান শাওন, অনুমতিসাপেক্ষে ব্যাবহার করা হল।]
চারিদিক কয়েক ঘণ্টার ব্যাবধানে সম্পূর্ণ ছারখার করে দেয়া এই অমানুষরা কোন দাবি আদায়ের পক্ষে নেমেছে? সেটা কি কোন সভ্য সমাজের দাবি হতে পারে? দাবি আদায়ের জন্য এহেন ধবংসাত্মক কর্মকাণ্ড কোন সভ্য সমাজের চিত্র হতে পারে? এ কোন শতাব্দীতে আছি আমরা? 


[কৃতজ্ঞতাঃ ছবিটি তুলেছেন তাইফুর হাসান শাওন, অনুমতিসাপেক্ষে ব্যাবহার করা হল।]
বায়তুল মোকাররম একটি অসাধারণ স্থাপত্যকর্ম। আমি কোন ধর্মে বিশ্বাসী সেটা তো মুখ্য নয়ই আমি আদৌ ধর্মে বিশ্বাস করি কিনা সেটাও মুখ্য নয়, আমার কাছে মুখ্য বায়তুল মোকাররম এর সৌন্দর্য এর স্থাপত্যকলা। প্রতিদিনের যাতায়াতের পথে আমি মুগ্ধ হয়েছি এর দিকে তাকিয়ে। বাবার সাথে বিভিন্ন কাজে অজস্রবার গিয়েছি বায়তুল মোকাররম এর পাশেই অবস্থিত দোকানগুলোতে। কিন্তু সেই অপার সৌন্দর্য এর নিদর্শনে কি কুৎসিত ভাবে হামলে পড়েছে এই অমানুষগুলো তা চোখে না দেখলে বিশ্বাস করা সম্ভব নয়। 


[কৃতজ্ঞতাঃ দ্যা ডেইলি স্টার]
বায়তুল মোকাররম এর পাশের ফুটপাতে অবস্থিত বইয়ের দোকানগুলোতে কি নির্মম জিঘাংসায় আগুন লাগানো হয়েছে! অমানুষদের কাছে বইয়ের পাতার কি মুল্য আছে? মনুষ্যত্ব বিবর্জিত এই উগ্রবাদী সন্ত্রাসীরা জানে কি করে ধবংস করতে হয়, জ্ঞানের মহিমা এদের মস্তিষ্কে কি করে প্রবেশ করবে?


[কৃতজ্ঞতাঃ বাসস]
২৪ ঘণ্টার ব্যাবধানে একটি চির পরিচিত শহরের চিত্র বদলে দিয়ে একে ধবংসস্তুপে পরিনত করার এই অধিকার হেফাজতে ইসলামকে কে দিয়েছে? যারা মনুষ্যত্বের হেফাজত করতে ব্যার্থ তাদের দিয়ে আর কোন কিছুর হেফাজত সম্ভব নয় এটা আমি চোখ বন্ধ করে বলে দিতে পারি, এর জন্য আমার রাজনীতি, অর্থনীতি, সমাজনীতি কিংবা ধর্ম কোন কিছুর জ্ঞানের প্রয়োজন হয়না। 


[কৃতজ্ঞতাঃ ব্লগার নূপুরেরে ছন্দ, অনুমতিসাপেক্ষে ব্যাবহার করা হল।]
এরা উপাসনাস্থলের পবিত্রতা নষ্ট করে এদের রাজনৈতিক ফায়দা হাসিল করতে চায়, ধর্মগ্রন্থের কছম দিয়ে পথ চলে কিন্তু সুযোগমত সেই গ্রন্থেও আগুন দিতে পিছুপা হয়না। এরা না কোন রাজনীতি করতে চায়, না কোন ধর্ম রক্ষা করতে চায়। এরা চায় দেশকে-জাতিকে অন্ধকারের দিকে ঠেলে দিতে তাহলে সব থেকে বেশি ফায়দা হয় তাদের।


[কৃতজ্ঞতাঃ রয়টার্স]
যাদের কারনে আমার পরিচিত এই নগরীর চিত্র এভাবে বদলে গেল, যাদের কারনে মানুষ আতঙ্কে দিন কাটায়, তাদের দাবির স্বপক্ষে কথা বলা প্রতিটা মানুষের আমি বিরোধিতা করি, তাদের পক্ষের প্রতিটা শব্দকে আমি ঘৃণা করি।


[কৃতজ্ঞতাঃ বিডিনিউজ২৪.কম]

[কৃতজ্ঞতাঃ বিডিনিউজ২৪.কম]


[কৃতজ্ঞতাঃ বিডিনিউজ২৪.কম]
ধর্ম হেফাজতের নামে যারা মনুষ্যত্বের অপমান করে, যারা মানব ধর্মেরই কোন মুল্য দেয়না, তাদের দিয়ে আবার কিসের হেফাজত?
গনতান্ত্রিক রাষ্ট্রের সরকার ব্যাবস্থার দুর্বলতার সুযোগ নিয়ে, মত প্রকাশের স্বাধীনতার আড়ালে যারা দেশের স্বাধীনতা সার্বভৌমত্ব অস্বীকার করে সাধারন মানুষের জীবনকে আতঙ্কগ্রস্থ করে, দেশকে একটি সংঘাতময় ও সংকটজনক পরিস্থিতির দিকে নিয়ে যাচ্ছে, যেকোনো সুবুদ্ধিসম্পন্ন মানুষ মাত্রই প্রতি পদক্ষেপে এদের প্রতিহত করা উচিত।
যারা নিজেদের স্বার্থের কথা চিন্তা করে এই দানবীয় শক্তির উত্থানে নীরব কিংবা তাদের সমর্থনে প্রোপাগান্ডা ছড়িয়ে চলেছেন তাদের জন্য Martin Niemöller এর একটি বহুল প্রচলিত কবিতা দিয়ে শেষ করছি।



    First they came for the communists,
    and I didn't speak out because I wasn't a communist.
    Then they came for the socialists,
    and I didn't speak out because I wasn't a socialist.
    Then they came for the trade unionists,
    and I didn't speak out because I wasn't a trade unionist.
    Then they came for the Jews,
    and I didn't speak out because I wasn't a Jew.
    Then they came for the Catholics,
    and I didn't speak out because I wasn't a Catholic.
    Then they came for me,
    and there was no one left to speak for me.


আজকে হেফাজতে ইসলাম নাস্তিকদের বিচারের কথা বলে রাজনীতির ময়দান গরম করতে এসেছে, এদের সহায়তা সমর্থন দিচ্ছে জামাত-শিবির, বিএনপি, কালকে তারা আপনার বিরুদ্ধে আসবে, ততদিন আপনি অপেক্ষা করবেন কি?


যে দেশে অধিকার শুধুই নষ্টদের 



[আমি দেশপ্রেমিক নই, দেশ নিয়ে আশা-ভরসা কিছুই নেই, হতাশাবাদী মানুষ, এই লেখা আশাবাদী মানুষরা না পড়লেই ভাল। ব্লগ লেখার কোন ইচ্ছা ছিল না তারপরেও অযথা মনে হল কিছু কথা বলা থাক] 
কাদের মোল্লার ফাঁসির দাবিতে যখন শাহবাগ উত্তাল তখন আমার আশা ছিল এইবার কিছু একটা হবে। পচে-গলে নষ্ট হয়ে যাওয়া সমাজটায় এইবার অন্তত একটা ঝাঁকুনি লাগবে। কিছুদিনের কিংবা কয়েক মুহূর্তের জন্য হলেও আশা ছিল পরিবর্তন আসবে। কিন্তু সেই আশা মরীচিকায় পরিনত হতে বেশি সময় নেয়নি। খুব অল্প সময়েই দেখেছি পরিচিত মানুষদের বদলে যেতে। আন্দোলনের মাঝে অসংখ্য বিভক্তি। শুরুটা ছিল অনাকাংখিত কিন্তু একেবারেই আমাদের ধারনার বাইরে এরকম কিছু ছিলনা।  
ব্লগার রাজীবের হত্যাকাণ্ডের পরে খুব দ্রুত শাহবাগ আন্দোলনে বিভক্তি আসে ধর্মানুভুতির হাত ধরে। সেই অতি প্রাচীন "ধর্মানুভূতি"। মোটা দাগে দুটো দল ছিল তখন, একদল- রাজীব নাস্তিক তাই যা হয়েছে ভালই হয়েছে মত পোষণকারী, আরেকদল-রাজীব ওইসব কথা লিখতেই পারেনা মত পোষণকারী। বিখ্যাত কন্সপিরেসি থিউরির জনকদের কথা আর নাই বা বললাম। কিন্তু একটা কথা জোর গলায় বলার সাহস খুব কম লোকই পেল, যে রাজীব নাস্তিক হতে পারে, ধর্মের বিরুদ্ধে তার নিজস্ব মতামত থাকতে পারে, সে ধর্মকে কটূক্তি করতে পারে কিন্তু শাহবাগ যে আন্দোলনকে বুকে ধারন করে তার সাথে রাজীবের কোন মতপার্থক্য নেই। শাহবাগ যেখানে রাজাকারের ফাঁসির কথা বলে, ধর্মভিত্তিক রাজনীতি নিষিদ্ধের কথা বলে, জামাত-শিবির নামক খুনি সন্ত্রাসী দল নিষিদ্ধের কথা বলে সেখানে আরও হাজার সৈনিকের মত রাজীবও একজন। "আমরা আগে মুসলমান, পরে বাংলাদেশি"- নামক আবেগের জোরে তখন যুক্তির কোন স্থান নেই। 
রাজীবের মৃত্যুর পরে শাহবাগের আন্দোলনে যোগ দেয়া মানুষের একটা বড় অংশ টুপি পরে নিতে খুব একটা দেরি করেনি। আন্দোলনের হর্তা-কর্তারা মূল দাবিগুলোর নির্দিষ্ট কিছু পরিবর্তন আনতেও খুব একটা দেরি করেননি। তাই ধর্মভিত্তিক রাজনীতি নিষিদ্ধের দাবি খুব দ্রুতই বদলে শুধু জামাত-শিবির নিষিদ্ধের দাবিতে সীমাবদ্ধ হয়ে যায়। আন্দোলনের অধিকাংশ মানুষ ভুলে যায় এই একটা দাবি চেপে যাওয়া ঠিক কতটা বড় ভুল। যার ফলশ্রুতিতে "হেফাজতে ইসলাম" নামক ধর্মীয় উন্মাদনার আত্মপ্রকাশ হয় খুব দ্রুত। আশ্চর্যভাবে দেশের অধিকাংশ মানুষ তখন ধর্মের অবমাননা নিয়ে মত্ত। 
এই দেশের মানুষের মানসিকতা বুঝতে খুব একটা বেশি দেরি হওয়ার কথা না কারও। ইতিহাস তাই বলে। এই দেশের মানুষ নিজেদের ধর্মভীরু হিসেবে পরিচয় দিয়ে তৃপ্তি পায়। ধর্মীয় কুসংস্কারের সাথে তাদের নিত্য বসবাস। ধর্মের বিরুদ্ধে যেকোন কথায় দেশের অধিকাংশ মানুষের রক্তের তাপমাত্রা বৃদ্ধি পায় হু হু করে। এই দেশে যে কোন খেলায় জিততে হলে ধর্মকে সম্বল করতে হবে একথা জানতে বেশি দিন লাগেনা। এই কারনে ভোটের আগে রাজনৈতিক ব্যক্তিদের দাড়ির দৈর্ঘ্য বাড়ে দ্রুত, কপালে আসে কালো ছোপ, মাথায় টুপি। ধর্ম নিয়ে কথায় কথায় আসর গরম করা, দেশ হিন্দুদের দখলে গেল রে বলে রব তোলা, এগুলো ৪৩ বছর ধরেই চলছে, নতুন কিছু না। তাই ধর্ম বাঁচাও বলে দেশের মানুষ ঝাঁপিয়ে পড়বে এটা স্বাভাবিক। 
হেফাজতে ইসলামের উন্মাদনার মাঝেই গ্রেফতার হয়ে যান চারজন ব্লগার। তাদের বিরুদ্ধে ধর্মানুভূতিতে আঘাতের অভিযোগ। অস্বাভাবিক কিছু না। নাজুক অনুভূতির সমাজ আমাদের। তার মাঝে আবার বেশ বড় একটা অংশের ধর্মানুভূতি ততোধিক নাজুক। কিছু মুক্তমনা মানুষকে সন্ত্রাসীদের মত গ্রেফতার করে জেলে নিয়ে যাওয়া হল, তারপরে শুরু হল নাটক। ধর্ম আগে না মানুষ আগে- এই লড়াইয়ে ধর্মই আগে প্রমান করতে খুব বেশি সময় নেয়না অধিকাংশ মানুষ। অসাম্প্রদায়িক দল হিসেবে ধুয়ো তোলা সরকারী দলটিও তখন ধর্মের সুরক্ষা বর্মে নিজেদের ঢাকতে ব্যস্ত। সামনে নির্বাচন তাই। 
এক হিসেবে দেখলে ভারতীয় উপমহাদেশের সময়কাল থেকে এখন পর্যন্ত এই সমগ্র ভূখণ্ডের রাজনীতির খুব একটা পরিবর্তন আসেনি। ৪৭ এর ভাগাভাগির পেছনেও ছিল ধর্ম, ৭১ এও ছিল সেই ধর্ম, এই ২০১৩-১৪ তেও সেই ধর্ম। ধর্মের নামে এখানে সব চলে। তাই ২০১৩ তে আসে ৫৭ ধারার মত "ব্লাসফেমি আইন" আর তা চমৎকারভাবে আবারও পথ খুলে দেয় নির্যাতন -নিপীড়নের। অদ্ভুত হলেও সত্যি, ৫৭ ধারা শুধু একটি নির্দিষ্ট ধর্মের ধর্মানুভূতি অটুট রাখতেই বদ্ধ পরিকর, নাহলে মাইকে ডেকে যেখানে হিন্দু-বৌদ্ধ পাড়ায় আগুন দেয়া হয়, ধর্ষণ করা হয়, খুন করা হয় তখন আর ৫৭ ধারা কাজ করে না। ফেসবুকে প্রকাশ্যে যখন মানুষকে হত্যার হুমকি দিয়ে তা কার্যকর করার জন্য ডাক দেয়া হয় তখন রাষ্ট্র থাকে নীরব। রাষ্ট্রের আইন আর ৫৭ ধারা শুধু তাদের জন্য যারা প্রশ্ন করতে শিখেছে। রাষ্ট্র আর ধর্ম দুটোই প্রশ্নকে ভয় পায়, আর এইখানেই রাষ্ট্র আর ধর্মের বন্ধুত্ব। 
চারজন ব্লগার গ্রেফতার-নির্যাতনের এক বছর পূর্তিতে প্রশাসন আবারও উল্লাস এবং রাহী নামের দুই ব্লগারকে সেই ৫৭ ধারায় গ্রেফতার দেখিয়ে মনে করিয়ে দেয় প্রশ্ন করা বারণ। মাধ্যমিক পরীক্ষার্থী ছেলেগুলোকে জেলে ঢুকিয়ে রাষ্ট্র যখন তৃপ্তির ঢেকুর তোলে তখন অবাক হওয়ার কিছু নেই আসলে। রাষ্ট্রের কাছে একজন মুক্তমনার মেধা এবং জীবনের মূল্যের থেকে একগাদা ছাগলের মূল্য বরাবরই বেশি। কারন ছাগলেরা দলবেঁধে ভোট দেয়। আর রাষ্ট্রের কাছে নাগরিকের মূল্য ভোটে। ধর্মের আফিমে বুঁদ সমাজে এর থেকে বেশি কিছু আশা করাটাও বোকামি। 
ক্ষুধা-দারিদ্র্য-অশিক্ষা-কুশিক্ষা এই উপাদানগুলো রাজনীতিতে অত্যাবশ্যক। নাহলে ব্যবসা চলেনা। যেই সমাজে এই উপাদানগুলোর প্রকোপ বেশি সেই সমাজে ধর্মের বাগাড়ম্বরও বেশি। কারন ধর্মের আফিমে জনগন যতক্ষণ বুঁদ থাকে তাদের মাথায় হাত বুলিয়ে ততক্ষন শান্তিমত রাজনীতি করা যায়। জনগনের চোখ খুললেই সমস্যা। তাই প্রত্যেকটি বিষয়ের সাথে ধর্মের এক ফোঁটাই যথেষ্ট। দেশের প্রধানমন্ত্রী যখন আশ্বাস দিয়েছেন তখন স্বাভাবিক ভাবেই ধরে নেয়া যায় আফিমের ডোজ বাড়বে বৈ কমবেনা অচিরে। 
বাংলাদেশের মানুষের কখনো আন্দোলনের জন্য ইস্যুর অভাব হয়না। পাকিস্তানকে গালি দিয়ে পাকিস্তানি জামা পরে ভারতীয় দোকানে গিয়ে বাটার চিকেন চাখতে চাখতে ভারতের ইয়ে দিয়ে বাঁশ ভরার স্বপ্নে বিভোর বাংলাদেশিরা কখনও খেলার ইস্যুতে লাফায়, কখনও পতাকার ইস্যুতে লাফায়, কখনও দূরের মুসলমান ভাইদের জন্য বুকফাটা হাহাকারের মাঝে একটু হিন্দু-বৌদ্ধদের দৌড়ানি দিয়ে নেয়, কখনও জাতীয় সঙ্গীতের রেকর্ডের জন্য দেশদ্রোহীদের কাছে হাত পাতে আবার কখনও ইতিহাসের সন তারিখ বদলে নতুন করে লিখতে বসে। এর সাথে আন্তর্জাতিক ইস্যু থেকে শুরু করে অন্য সব ধরনের ইস্যু তো আছেই। এত ইস্যুর মাঝে মানুষ ভুলে যেতে বাধ্য হয়, ধর্মভিত্তিক রাজনীতি দেশের গভীরে আরও গভীরে তাদের শেকড় ছড়িয়ে দিয়েছে, জামত-শিবির নিষিদ্ধ হয়নি বরং উপজেলা নির্বাচনে তাদের জয়জয়কার, ইসলামি ব্যাংক নিষিদ্ধ হয়নি বরং সরকার আর ইসলামি ব্যাঙ্কের সম্পর্ক আরও নিবিড়। 
ইতিহাসের প্রসঙ্গ আসলেই আমরা বীরত্বের প্রসঙ্গ তুলি, কিন্তু আমরা ভুলে যাই মীরজাফরও আমাদেরই ইতিহাস।
ধর্ম নিয়ে উন্মত্ত এই দেশ নিয়ে আমার কোন স্বপ্ন নেই, বরং মনে হয় অযথাই কিছু ভাল মানুষ ভুল করে জন্ম নেয় এই দেশে। উল্লাস-রাহী দ্রুত মুক্তি পাক এই কামনা করি।


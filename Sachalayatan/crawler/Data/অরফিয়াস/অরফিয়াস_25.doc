মোস্তফা সরয়ার ফারুকীর জন্য মাত্র দুটো ভাব-সম্প্রসারণ



যতদূর মনে আছে, পরিচালক মোস্তফা সরয়ার ফারুকীর কাজের সাথে আমার পরিচয় তার "ব্যাচেলর" চলচ্চিত্রটির মাধ্যমে। তখন সবে আমি কলেজের প্রথম বর্ষে। সেটি তরুনদের মাঝে বেশ জনপ্রিয়, অনেক সংলাপ তখন আমাদের মুখে মুখে, গানগুলোও মন্দ ছিলনা। হঠাৎ জনপ্রিয়তার তুঙ্গে থাকা ফারুকী এর পরে অনেক কাজ করেছেন। বিশেষ করে টিভি নাটকে। সেগুলোর অধিকাংশ আমার দেখার সৌভাগ্য হয়নি। তবে দেখা না হলেও, লোকমুখে শোনার সৌভাগ্য হয়েছে সেগুলোর নানা সংলাপ। বিশেষ করে, বাংলা নাটকের জগতে অদ্ভুত ভঙ্গিতে চিবিয়ে চিবিয়ে কিংবা কৃত্রিম উচ্চারণে বাংলা বলার চল প্রচলনের অগ্রদূত মনে হয় তিনিই। যাই হোক, আমি আন্তর্জাতিকমানের কোন চলচ্চিত্রবোদ্ধা নই যে পরিচালক হিসেবে তার পরিচালিত চলচ্চিত্র কিংবা নাটক এর তুমুল সমালোচনা করবো। তবে কয়েকদিন ধরে আলোচনার মাঝে থাকা তার একটা সাক্ষাৎকার পড়ে, সাধারণ একজন দর্শক হিসেবে কিছু কথা বলার ধৃষ্টতা করতে আগ্রহী। 
বাংলানিউজটোয়েন্টিফোর.কম এর বিনোদন বিভাগের প্রধান গোলাম রাব্বানীর সাথে পরিচালক ফারুকীর আলাপের কিছু অংশ [যেটি তাদের মতে "দীর্ঘ বাহাস থেকে চুম্বক অংশ"] পড়ার পরে বাংলাদেশের চলচ্চিত্র জগতে তার বিশাল (!!) অবদান সম্পর্কে একটু ধারণা হলো। মনে হল, ফারুকীর জাদুর কাঠির ছোঁয়ায় আমাদের দেশের চলচ্চিত্র হঠাৎ করেই আসমানের মহান যে উচ্চতায় উঠে গেছে সেটি এর আগে কারও পক্ষেই সম্ভব হয়নি। শুধু তাই নয়, আন্তর্জাতিক চলচ্চিত্র উৎসবগুলোতেও তার আগে আর কোন চলচ্চিত্র দেশকে সঠিকভাবে তুলেই ধরতে পারেনি। খালি সস্তা সেন্টিমেন্ট বিক্রি করে গেছে। 


প্রথমে একটা কথা বলি। আমাদের এখানে একটা মিথ আছে যে, বাইরের উৎসবে যে ছবিগুলো যায় সেগুলো হয় মেন্দামারা ছবি। কিন্তু রিয়ালিটি ভুল। ফেস্টিভ্যালে মেন্দামারা যায়, আগুনলাগা যায়, কমেডি, অ্যাকশন ছবিও যায়। ফেস্টিভ্যালে কোন বিশেষ ধরণের ছবি যায় না। আমাদের এখানে সবাই মনে করে ফেস্টিভ্যালে যায় ক্ষুদা, দারিদ্রতা, ধর্ম, রাজনীতি বিষয়ের ছবি যায়। এটা ভুল ধারণা। এবার আসি আমার ছবির প্রসঙ্গে। হলিউড রিপোর্টে আমার ছবি নিয়ে অনেক প্রশংসা করে অনেক কথা লিখেছে। তবে একটা জায়গায় লিখেছে , এই ছবি ম্যারম্যারা দক্ষিণ এশিয়ার ছবির যে একটা আর্ট আছে ঐ ভঙ্গি থেকে মুক্ত। এবং এই ছবি ট্রিপিক্যাল দারিদ্র দুঃখ বেদনা, বন্যা, ধর্মকে বিক্রি করতে চায়নি। এই ছবিতে পরিচালক ইউনিক ভঙ্গিতে গল্পটা বলতে চেয়েছেন। আমি আশা করি এই কথা থেকেই বুঝা যাবে আমার ছবি কি হয়েছে।

আসলেই আমাদের প্রজন্মের সৌভাগ্য যে, ফারুকী আমাদের ম্যারম্যারা কিংবা মেন্দামারা চলচ্চিত্রর বদলে দুর্দান্ত কিছু উপহার দিচ্ছেন। কারণ পরিচালক ফারুকীর ব্যাক্তিত্বই এমন। তার মুখেই শুনুন-


আমার ব্যক্তিত্বে তো ম্যারম্যারা কোন বিষয় নাই। আমি অনেক পরিশ্রম করেও ম্যারম্যারা ছবি বানাতে পারবো না। 

ধন্য আমরা।
না না, এখানেই শেষ নয়। কিভাবে আমাদের অন্য পরিচালকরা ছবি "বিক্রি" করে গেছেন, সেটি নিয়েও পাঠ দান করেন তিনি।


মজার কথা হচ্ছে এই ছবিগুলো এখন আর সেল হয় না। পৃথিবীর সব দেশেই ঐ দেশের সমাজ ব্যবস্থাকে সমালোচনা করে। ফিল্ম মেকাররা তো আর পর্যটনের ব্র্যান্ড অ্যাম্বাসেডর না। যে শুধু একটা দেশের সুন্দরের গল্প করবে। সাহিত্যিক, কবি বা ফিল্ম মেকাররা এ দায়িত্ব নেয় নাই। তাদের দায়িত্ব হচ্ছে জীবনের সাদা কালো ভালো মন্দ সব দিকটা দেখানো। এখন আপনি কোন ছবিগুলোকে ইঙ্গিত করেছেন। যে ছবিগুলো দেখলেই বুঝা যায় তারা অন্য কাউকে খুশি করার জন্য জীবনের বিশেষ কোন একটি দিককে দেখছেন। যখন আপনি বাংলাদেশের ধর্মান্ধদের নিয়ে সিনেমা বানাবেন তখন জীবনের আরেকটি দিককেও তো আপনাকে দেখাতে হবে। যারা ধর্মান্ধ না তারা কতটা মানুষ হিসেবে ভালো এবং তাদের জীবনের দৃষ্টি ভঙ্গি কি। আবার কথা হচ্ছে আপনার ছবিটা দেখে যদি বুঝা যায় যে আপনি আমেরিকার দৃষ্টিকোন থেকে ধর্মান্ধ বলছেন তাহলে তো ঠিক না। 

এইবার তিনি তার মোক্ষম অস্ত্রটি ছাড়েন। 


গত তিন বছরে বাংলাদেশ থেকে এরকম দুইটা ছবি হয়েছে যেটাতে বাংলাদেশের জঙ্গিবাদ নিয়ে কাজ করা হয়েছে। যা খুবই সহজে সেল করা যায় পশ্চিমাদের কাছে। কিন্তু আশার কথা হচ্ছে এই দুটি ছবি পৃথিবীর বড় ফেস্টিভ্যাল  তো নয় কোন ছোট  ফেস্টিভ্যালেও জায়গা পায় নাই। ছবির নাম দুইটা বলতে চাই না। 

ফারুকী ভাইয়া ছবি দুটোর নাম বলতে না চাইলেও বাংলাদেশের অধিকাংশ দর্শক অনুমান করে নিতে পারবেন তিনি কাকে এবং কোন চলচ্চিত্র দুটো নিয়ে তার এই বিশেষ উক্তিটি করেছেন। তো পরিচালক ফারুকীর এই আত্মদম্ভের নিঃশ্চয়ই কোন শক্তপোক্ত কারণ আছে। একবার খুঁজে দেখি ফারুকীর চলচ্চিত্র আন্তর্জাতিকক্ষেত্রে ঠিক কতটা পরিচিত।
সাল ২০০৩ : চলচ্চিত্র "ব্যাচেলর"-
নমিনেশন- 
- New Jersey Independent South Asian Cine Fest
- Third Eye IFF Mumbai
- Asiaticafilmmediale Rome
সাল ২০০৭ : চলচ্চিত্র "মেইড ইন বাংলাদেশ"-
নমিনেশন কিংবা পুরস্কার- কিচ্ছু না 
সাল ২০০৯ : চলচ্চিত্র "থার্ড পার্সন সিঙ্গুলার নাম্বার"-
নমিনেশন-
-Premiered in - Pusan International Film Festival (2009)
-Official selection - International Film Festival Rotterdam (2010)
-Official competition - Middle East International Film Festival (2009)
-Winner Best Director - Dhaka International Film Festival (2010)
-Official competition - Tiburon International (2010)
-Official competition - Festival Cinema Africano,Asia,America,Latina,Milano,Italy (2010)
সাল ২০১২ : চলচ্চিত্র "টেলিভিশন"-
পুরস্কার-
-awarded A C F Busan International Film Festival 2012 for post production fund.
-Special mention award, Muhr Asia Africa film competition Dubai International Film Festival 2012
নমিনেশন-
-Nominated Best screenplay & best cinematography Asia Pacific Film Festival 2012
-Nominated Lino Brocka Grand Prize Cinemanila International Film Festival 2012
হ্যাঁ, ২০১২ সালের "টেলিভিশন" নামক চলচ্চিত্রটি দিয়েই প্রথমবারের মতো আন্তর্জাতিক কোন চলচ্চিত্র উৎসবে পুরস্কার পান ফারুকী। তার "ফেস্টিভ্যালম্যান" কিংবা "নমিনেশনম্যান" ইমেজ তিনি ভুলে যেতে চাইতেই পারেন, দোষের কিছুনা। কিন্তু তিনি যখন বাংলাদেশের অন্যান্য চলচ্চিত্র নিয়ে আমাদের মতো নাদান দর্শককে পাঠদান করতে আসেন, ঝামেলা শুরু হয় সেখানেই। একটু দেখার ইচ্ছা জাগে "সুপারম্যান" পরিচালক ফারুকীর আগে আর কারও কি সৌভাগ্য হয়েছে আন্তর্জাতিকভাবে স্বীকৃতি পাওয়ার?
আন্তর্জাতিকভাবে পরিচিতির কথা উঠলেই আসে নন্দিত পরিচালক তারেক মাসুদের কথা। বাংলাদেশের চলচ্চিত্র জগতে অসাধারণ অবদানের জন্য পরিচিত ক্ষণজন্মা এই মেধাবী মানুষটির কাজ দেখার সৌভাগ্য আমার হয়েছে। তাঁর অবদান শুধু পুরস্কারের মানদন্ডে বিচারযোগ্য নয়। তবুও আন্তর্জাতিকভাবে তাঁর সফলতা একটু দেখি-
সাল ১৯৯৭ : চলচ্চিত্র "মুক্তির গান"-
পুরস্কার-
-1997 Film South Asia, Special Mention
সাল ২০০২ : চলচ্চিত্র "মাটির ময়না"-
নমিনেশন-
-2002 International Film Festival of Marrakech, Golden Star
-2004 Nominated, Directors Guild of Great Britain, Outstanding Directorial Achievement in Foreign Language Film
পুরস্কার-
-2002 Cannes Film Festival, FIPRESCI Prize in section Directors' Fortnight outside competition
-2002 International Film Festival of Marrakech, Best Screenplay Award - Tareque Masud & Catherine Masud
"মাটির ময়না" বাংলাদেশের চলচ্চিত্র জগতের ইতিহাসে প্রথম চলচ্চিত্র যেটি অস্কারে "Academy Award for Best Foreign Language Film" এর জন্য প্রতিদ্বন্দ্বিতা করে।
শুধু তাই না, তারেক মাসুদ এবং ক্যাথরিন মাসুদ পরিচালিত "মুক্তির গান" বাংলাদেশের মুক্তিযুদ্ধের উপরে নির্মিত অন্যতম শ্রেষ্ঠ চলচ্চিত্রগুলোর একটি।
এছাড়াও ২০১১ সালে নাসিরুদ্দিন ইউসুফ বাচ্চু পরিচালিত চলচ্চিত্র "গেরিলা" কলকাতা আন্তর্জাতিক চলচ্চিত্র উৎসবে NETPAC Award for the Best Asian Film এ ভূষিত হয়েছিল।
পরিচালক ফারুকীর আগেই আন্তর্জাতিক চলচ্চিত্র উৎসবে হাজারো দেশের হাজারো চলচ্চিত্রের ভিড়ে প্রতিদ্বন্দিতা করে সম্মানিত হওয়া দেশের এই চলচ্চিত্রগুলো ঠিক কোনটা কোনটা "ম্যান্দামারা" কিংবা "ম্যারম্যারে" কাহিনী নিয়ে পশ্চিমা দেশের কাছে "ধর্ম,দারিদ্র আর দুঃখ-বেদনা" বিক্রি করে এসেছিল তা আমি  খুঁজে পাইনা। আরো খুঁজে পাইনা, মাত্রই ২০১২ সালে একটি চলচ্চিত্রে দক্ষিন কোরিয়ায় আন্তর্জাতিক পুরস্কার অর্জন করে আত্মদম্ভের উন্নাসিকতায় হারিয়ে যাওয়ার মতো কোন কারণ। 
একটি "মুক্তির গান" কিংবা "মাটির ময়না" তৈরী করার মতো মেধা এদেশে বছরে বছরে জন্মায় না। "রানওয়ে" তৈরী করে দেশের জঙ্গিবাদের চিত্র তুলে ধরার মতো সাহসী পরিচালক এদেশে সার্চলাইট জ্বালিয়ে খুঁজতে হয়। আমাদের দুর্ভাগ্য যে আমাদের প্রতিভারা ক্ষণজন্মা কিন্তু ক্ষণস্থায়ী। জহির রায়হান, তারেক মাসুদের মতো মানুষগুলো খুব দ্রুত হারিয়ে যান, না ফেরার দেশে। আর তাই আমাদের মোস্তফা সরয়ার ফারুকীর কাছ থেকে চলচ্চিত্র শিক্ষায় পাঠ নিতে হয়। দেশের ইতিহাস আর সমাজের বাস্তব চিত্র নিয়ে নির্মিত চলচ্চিত্র অনায়াসে হয়ে যায় "ম্যারম্যারে" কারণ তাতে চটুল সংলাপ থাকেনা, নর-নারীর প্রেমালাপ থাকেনা। তাই "মুক্তির গান", "মাটির ময়না" কিংবা "গেরিলা" এই চলচ্চিত্রগুলোর পেছনে ফারুকী খালি "বিক্রয়" উদ্দেশ্য খুঁজে পান।  
"ফারুকী" পরিচালিত "টেলিভিশন" দেখলাম আনিসুল হক (আরেক সুপারম্যান এবং "পু" বিপ্লবী) আর ফারুকীর যৌথ প্রজেক্ট। কিন্তু দুর্মুখেরা কানাঘুষা করে এটা নাকি কোন এক তুর্কি সিনেমার কপিপেস্ট। কি জানি, বাংলাদেশের চলচ্চিত্র বিপ্লবীরাই ভালো বলতে পারবেন। 
তবে আমার ব্যক্তিগত একটা অনুরোধ স্যার মোস্তফা সরয়ার ফারুকী, আপনি আমাদের দেশীয় চলচ্চিত্র সম্পর্কে পাঠদানের আগে অন্তত একটি বার এইদুটি ভাব সম্প্রসারণ করুন-
১. শৈবাল দীঘিরে বলে উচ্চ করি শির, লিখে রেখ এক ফোঁটা দিলাম শিশির।
২. হাতি, ঘোড়া গেল তল, পিপড়ে বলে কত জল !
এরপর না হয় আপনার বিপ্লব চালিয়ে যাবেন।
[আপডেট : বর্তমানে বাংলানিউজটোয়েন্টিফোর.কম এর পাতায় যেই সাক্ষাৎকারটি শোভা পাচ্ছে সেটি পরিবর্তিত রূপ। অনেক পরিবর্তন করা হয়েছে লেখায়। কিন্তু তাদের মূল খবরটির স্ক্রীনশট এখানে।]


এলেমেলো কিছু মুহূর্ত



কিছু বিক্ষিপ্ত ভ্রমণের ছবি এলেমেলো ভাবে দেয়া। খুব একটা ভালো ছবি ছিলোনা, তাই বেছে বেছে যে কটা পেলাম একটু আধটু মেরামত করে নিলাম। ঘোরাঘুরির সময় নিজের চোখেই জিনিস দেখতে ভালো লাগে, ক্যামেরার চোখে তাও প্রিয় কিছু মুহূর্ত ধরে রাখার চেষ্টা করি। তারই কয়েকটা এখানে তুলে দিলাম।
-----------------------------------------------------------------------------

মাইসোর প্যালেস এর ভেতরে, দ্বিতীয় তলায়। ভেতরে ক্যামেরা নেয়া বারণ। তাই ফোনের ক্যামেরাই ভরসা। এটা প্রধান দরবার হল। এখানেই রাজা নিত্যদিনের কাজ কর্ম পরিচালনা করতেন। এখনও জৌলুস দেখার মতো। প্রাসাদের ভেতরে দরজাগুলো সব দামি দামি কাঠের আর কয়েকটা দরজা পুরোই রূপার তৈরী!!

প্যালেসের বাইরে এরকম দুটো প্রস্তরমূর্তি। দারুন কাজ। দেখেই মনে হয় এখনই লাফ দিয়ে ঘাড় মটকাতে আসছে।

সেইন্ট ফিলোমেনাস চার্চ। মাইসোরের সবথেকে পুরনো গির্জা এটি। গথিক ধরনে বানানো এই গির্জাটি ভারতের বৃহৎ গির্জাগুলোর একটি। গির্জাটি দেখেই আমার কেন জানি হ্যারি পটারের ক্যাসেল এর কথা মনে পড়ে। স্থাপত্যশৈলীতে দারুন একটি নিদর্শন।

কন্যাকুমারীর সৈকত থেকে সূর্যাস্ত। আরব সাগর, বঙ্গোপসাগর আর ভারত সাগরের মিলনস্থল এই অংশটি। কন্যাকুমারীর আগের নাম ছিলো কেপ কমরিন। ভারতের শেষ বিন্দুতে দাঁড়িয়ে সূর্যাস্ত দেখার অভিজ্ঞতা আসলেই ভালো ছিলো।

কন্যাকুমারীর সৈকতে দাঁড়িয়ে সাগরের রঙ, সৈকতের অংশ, সূর্যাস্ত আর নীল আকাশ একসাথে মুঠোবন্দী করার চেষ্টা। 

"বিবেকানন্দ রকস" এ ঝলসানো রোদে বেচারা সিংহ। বিবেকানন্দের জীবনী অনুযায়ী কন্যাকুমারী থেকে এই পর্যন্ত তিনি সাঁতরে পার হয়েছিলেন পরে পাথরের উপরে ধ্যানে মগ্ন হন। বর্তমানে একটি মন্দির বানানো হয়েছে।

ম্যাল রোড থেকে শিমলা শহরের একাংশ। সবথেকে ভালো লাগে যখন রাতে রাস্তায় চলার সময় পাহাড়ের খাঁজে খাঁজে নির্মিত বাড়ির বাতিগুলো আকাশের তারার মতো জ্বলজ্বলে মনে হয়।

শিমলায় ব্রিটিশ আমলে নির্মিত "ইন্ডিয়ান ইনস্টিটিউট অব সায়েন্স"। এখন জাদুঘরে রুপান্তরিত করা হয়ে হয়েছে। দুর্গের মতো দেখতে জায়গাটা অসাধারণ।

রোটাং পাস এর উপর থেকে। রোটাং পাস জায়গাটার নামের অর্থ নাকি "মৃতদেহের স্তুপ"। যথন তখন বরফধ্বস কিংবা ভূমিধ্বস এর কারণে জায়গাটা চলাচলের জন্য আগে উপযুক্ত ছিলোনা। পরে সরকারের পক্ষ থেকে রাস্তার কাজ শুরু করা হয়। পাকিস্তানের সাথে সীমান্তের কারণে ভারতের জন্য গুরুত্বপূর্ণ এই হাইওয়েটি এখন সামরিকবাহিনীর তত্ত্বাবধানে নির্মান করা হয়েছে। এই রাস্তা ধরেই লেহ-লাদাখ যাওয়া যায়। সমতল এর তের হাজার (১৩,০০০) ফুট থেকেও বেশি উপরে এই জায়গাটি।

খচ্চরের পিঠে চড়ে পাথুরে ভাঙাচোরা পথে নামার সময় কোনমতে হিমালয়ের এইদিকের চূড়াগুলোতে বরফ জমার দৃশ্য তোলার চেষ্টা।

বরফ জমতে দেখার দৃশ্যটা এতোটা সুন্দর আগে ধারণা ছিলোনা। 

টয় ট্রেনে করে শিমলা থেকে কালকা যাত্রা। পাহাড়ের ভেতর দিয়ে দিয়ে সেই ব্রিটিশ আমলে তৈরী রেললাইন। 

শান্তিনিকেতন ভবনের সামনের রাস্তা। হলুদ ফুলের গাছটার নাম জানিনা তবে অসাধারণ একটা ছোঁয়া এনে দিয়েছিল জায়গাটায়।

বেনারস বিশ্ববিদ্যালয় এর জাদুঘরে রাখা বুদ্ধের প্রাচীন প্রস্তরমূর্তি। অন্যান্য মূর্তি থেকে অনেকটা আলাদা। বুদ্ধের উপবাস এর সময় তার শারীরিক পরিবর্তন ফুটিয়ে তোলা হয়েছে।

ফতেহপুর সিক্রির দরগাহ। অঞ্জন দত্তের একটা রেডিও নাটক ছিলো, নাম মনে হয় "বন্ধু"। ঢাকার মেয়ে আসমা চৌধুরী জয়িতার সাথে কলকাতার অঞ্জনের কথোপকথনের উপরে। নাটকটা আমার দারুন পছন্দ। সেখানে জয়িতা ভোর বেলায় ফতেহপুর সিক্রি যাওয়ার অভিজ্ঞতার কথা অঞ্জনকে চিঠি লিখে জানায়, তার বর্ণনা এখনও মনে আছে।

আগ্রার সিকান্দারা। বাদশাহ আকবরের সমাধিস্থল। খুবই প্রশান্তিময় জায়গাটা।

বাদশাহ আকবরের সমাধি। মৃত্যুর পরে নিঃসঙ্গ একসময়ের সমগ্র ভারতের দোর্দন্ডপ্রতাপশালী বাদশাহ।

সেই তাজমহল। যেদিন গিয়েছিলাম প্রচন্ড ভিড় ছিলো। ভালো একটা ছবির জন্য অনেক চেষ্টার পরে হঠাৎ একটু ফাঁকা পাওয়া গেল। তবে ধীরে ধীরে বাদামি হয়ে যাওয়া সাদা মার্বেল দেখে কষ্ট লাগলো।

দীর্ঘ সাড়ে সাত ঘন্টা ধরে বাইকরাইডের পরে খাজুরাহ ঢোকার মুখেই অদ্ভুত সুন্দর এই দৃশ্য দেখে থামতেই হলো।

একটু কামসূত্রের ছোঁয়া। খাজুরাহ মন্দিরগাত্রে।

এই ছবিটা সব থেকে প্রিয় ছবিগুলোর একটি। তাই শেষ করার আগে এটাই দেয়া উচিত মনে করলাম।
__________________________________________________________________
[ইতিহাসবিদ পীরব্লগার "সত্যপীর" এর জন্য ঐতিহাসিক কিছু জায়গার ছবি খুব একটা মন্দ নয়। কি বলেন পীরসাব?]


সব সম্ভবের দেশে আপনাকে স্বাগতম



জামিনে বের হয়ে গেছেন রাজীব হত্যা মামলার আসামি সাদমান 
ব্লগার রাজীব হত্যাকাণ্ডের আসামি জামিনে মুক্ত
Blogger Rajeeb murder accused freed on bail
ব্লগার রাজীব হায়দারের হত্যাকাণ্ডে অভিযুক্ত একজন আসামি উচ্চআদালত থেকে জামিনের রায় নিয়ে কারাগার থেকে বের হয়ে গেছে, এই খবরটা শুনে ঠিক কি ধরনের প্রতিক্রিয়া হওয়া উচিত ছিল জানিনা, তবে আমি খুব একটা অবাক হইনি। এই দেশে সব সম্ভব। হয়ত এভাবে একে একে বাকি আসামিরাও বের হয়ে যাবে, হয়ত একসময় হাজারো ঘটনার ডামাডোলে এই মামলা এমনিতেই চাপা পড়ে যাবে। হয়ত একদিন নাগরিকেরা ভুলে যাবে সবকিছু। আমি সেদিনও অবাক হবনা। অবাক হওয়ার অনুভূতি হারিয়ে গেছে বহু আগেই। এখন হাসি পায়। রঙ্গমঞ্চের অসংখ্য নাটক আর কৌতুকের পসরা দেখে না হেসে উপায় থাকেনা। 
শাহবাগ গণজাগরণ মঞ্চের উত্থানের পরে প্রথম আঘাত আসে রাজীবের উপরেই। তাঁর মৃত্যু প্রমান করে দিয়ে গেছে আমরা জাতি হিসেবে ঠিক কতটা দ্বিধাবিভক্ত। একজন মানুষের হত্যাকাণ্ড নিয়ে যে জঘন্য রাজনীতি চলেছে তা আমাদের চোখে আঙ্গুল দিয়ে দেখিয়েছে, হারিয়ে গেছে আমাদের মনুষ্যত্ববোধ বহু আগেই। অসংখ্য কন্সপিরেসি থিউরির কুশীলবেরা দেখিয়েছে সময় এলে কিভাবে রঙ বদলে নিতে হয়। জনপ্রতিনিধিরা দেখিয়েছে কিভাবে "জন"কে ভুলে ক্ষমতাকে আঁকড়ে ধরতে হয়। ধর্মভীরু নাগরিকেরা দেখিয়েছে কিভাবে হত্যার পক্ষে সাফাই গাইতে হয়। আরও আরও অনেক কিছু। 
গণজাগরণ মঞ্চ নিয়ে এখন ফি-হপ্তায় নতুন নাটক মঞ্চস্থ হয়। দলাদলির চোটে ভাঙ্গতে ভাঙ্গতে এখন আর কিছু অবশিষ্ট আছে কিনা তাই সন্দেহ। সবাই ভুলে যায়, গণমানুষ কোন মঞ্চ দেখে প্রতিবাদী হয়নি। হয়েছিল নিজের তাগিদে। একইভাবে রাজীবও নিজের তাগিদেই জনসমুদ্রে সামিল হয়েছিল। নিজের জীবন দিয়ে তা প্রমান করে গেছে সে। 
খবর পড়তে গিয়ে নজরে পরে, 


তার আইনজীবী বিএম ইলিয়াস কচি বিডিনিউজ টোয়েন্টিফোর ডটকমকে বলেন, “দীর্ঘদিন কারাগারে থাকায় পড়ালেখার ক্ষতি হচ্ছে এবং তিনি ঘটনা জানতেন কিন্তু সরাসরি জড়িত ছিলেন না-এ সব যুক্তিতে আদালত তার জামিন মঞ্জুর করেন।”

আসলেই, কি চমৎকার মানবতাবোধ আমাদের সমাজের। যেখানে ৫৭ ধারার মত কালো আইনে গ্রেফতার হয়ে যায় কিছু সাধারন মানুষ, যেখানে দাগী অপরাধীদের মত তাদের উপর চলে রাষ্ট্রযন্ত্রের অত্যাচার, যেখানে তাদের জামিন পেতে হয়রান হতে হয়, সেখানে একজন খুনের মামলার আসামির জন্য আমাদের বিচারব্যবস্থার কতটা দরদ। 


মহানগর গোয়েন্দা পুলিশের সিনিয়র সহকারী কমিশনার তৌহিদুল ইসলাম সে সময় জানিয়েছিলেন, রাজীব হত্যাকাণ্ডে সরাসরি অংশ নেন সাদমান। ঘটনার পর থেকে তিনি পালিয়ে বেড়াচ্ছিলেন। সাদমান জঙ্গি সংগঠন আনসারুল্লাহ বাংলা টিমের প্রধান জসিম উদ্দিন রহমানীর সহযোগী।


অবাক হই, মৃত্যুর পরেও রাজীব আমাদের বারবার দেখিয়ে দেয় আমাদের রাষ্ট্রযন্ত্র কতটা অচল। কতটা নির্বোধ আমাদের বিচারব্যবস্থা। কতটা হাস্যকর আমাদের সমাজ। 
চলুক, যেভাবে চলছে, যা চলছে, যেখানে চলছে, চলতে থাকুক। 
[আপডেট- রাজীব খুনের আসামিকে আত্মসমর্পণের নির্দেশ]


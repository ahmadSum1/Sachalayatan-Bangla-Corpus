চোখে চোখে শাহবাগ



আসুন, শাহবাগ আন্দোলনে নিজেদের দেখা হৃদয়স্পর্শী ঘটনা আর ছবিগুলো জড়ো করি এখানে। বিশ্ব দেখুক আরেক মুক্তিযুদ্ধ।
০৬-০২-২০১৩
শাহবাগ এ যখন গেলাম অজস্র মানুষের ভিড়ে নিজেকে দিশেহারা মনে হচ্ছিল। উদ্দেশ্যহীনভাবে হাঁটতে হাঁটতে জনারন্যে একটি দৃশ্য দেখে দাঁড়িয়ে গেলাম। এক বাবা তার দুসন্তানকে নিয়ে এসেছেন প্রতিবাদের মিছিলে শামিল হতে। দুটো ছেলেরই বয়স অল্প, হয়তো ৭ম/৮ম শ্রেণীতে পড়ে। এই বয়সে অভিভাবকেরা মিছিল এর নাম শুনলে সন্তানদের ১০০ হাত দূরত্বে রাখার চেষ্টা করেন। সেখানে একজন পিতার হাত ধরে এরকম জনস্রোতে শামিল হওয়ার দৃশ্য কেন চোখে পড়বে না? পাঞ্জাবি আর চোখে চশমা পড়া সেই পিতাকে দেখে মনে পড়ে গেল, এরকম অজস্র আত্মত্যাগের জন্যই আমরা আজ স্বাধীন। মনে পড়ে গেল, সেই ৭১ এ, যেই মায়ের বড় সন্তান যুদ্ধে শহীদ হওয়ার পড়ে তিনি তাঁর অপর সন্তানের হাতে অস্ত্র তুলে দিয়েছিলেন যুদ্ধে যাওয়ার জন্য। মনে পড়ে গেল, সেই কিশোর লালু, ধ্রুব, হেলাল, টিটোদের যারা কৈশোর পেরোতে না পেরোতেই যুদ্ধে গিয়েছিল লাল টকটকে ওই সূর্যটাকে ছিনিয়ে আনবে বলে। ওরা শহীদ হয়েছিল কিন্তু রেখে গিয়েছিল ওদের চেতনা যা ৪২টা বছর পরেও লুপ্ত হয়নি বরং আরও গভীরে, অনেক গভীরে শেকড় গেড়েছে। যুদ্ধাপরাধী গোষ্ঠী বারবার পরাজিত হবে শুধুমাত্র এই চেতনাবোধ এর কাছে, কারণ বাঙালি বার বার এভাবেই ফিনিক্স পাখির মতো নিজের ভস্ম থেকে আবার নতুন করে জন্ম নিতে জানে।
০৮-০২-২০১৩
বিকেলের রোদে যখন পোস্টার বিছিয়ে বসে গেছি তখন কিছুটা নিরবতা কাজ করছিল আমাদের মাঝে। হঠাৎ একজন মধ্যবয়সী মানুষ এসে হাজির। মানুষটির একটি মাত্র হাত। সেই হাতে সগর্বে তুলে নিয়েছেন দেশের পতাকা। আর বিরামহীনভাবে স্লোগান দিয়ে যাচ্ছেন। "জয় বাংলা", "রাজাকারের ঠাঁই নাই, রাজপথ ছাড়ি নাই" !! লক্ষ করলাম অনেকক্ষণ ধরে একবারের জন্যও তার একটিমাত্র হাত নিচে না নামিয়ে পতাকা ধরে রেখেছেন। না, আমরা এরপরে আর নিরব ছিলাম না। সেই মানুষটির "জয় বাংলা" তখন আমাদের কন্ঠেও। এরপর তাতে যোগ দিয়েছে আরও অনেক কন্ঠ। স্লোগান চলেছে অবিরাম রাত পর্যন্ত। সেই মানুষটিকে আর লক্ষ্য করিনি পরে। তবে যেই ভালোবাসায় তিনি নিজের প্রতিবন্ধকতাকে জয় করে আমাদের দেখিয়ে দিলেন, সেটা আসলেই মনে দাগ কাটে।

[ছবিটি তুলেছেন উজানগাঁ, মূল ছবি থেকে ক্রপ করে নেয়া]
বিকেলে আরও একটি ঘটনা ছিল, টিএসসির দিক থেকে হঠাৎ দেখি মেয়েদের বেশ বড় একটা মিছিল শাহবাগ এর দিকে আসছে। সবার হাতে লাঠি, ঝাটা, কন্ঠে স্লোগান। তাদের দেখে এক অদ্ভুত সাড়া পড়ে গেল সমগ্র জায়গাটিতে। অসংখ্য মানুষ দাঁড়িয়ে গিয়ে স্লোগান আর তালি দিয়ে স্বাগত জানালো সেই মিছিলটিকে। এভাবেই নারীরা কালে কালে পথে নেমেছে, আত্মত্যাগ করেছে। প্রীতিলতা থেকে লাকি এভাবেই বাঙালি ইতিহাস গড়তে জানে। আমাদের নারীরা মমতা আর দ্রোহের মিশেলে বারবার প্রমান করেছে, তারা লড়তে জানে। শাহবাগ এ নারীদের স্বতঃস্ফূর্ত অংশগ্রহন প্রমান করে ইতিহাস মিথ্যা বলে না।


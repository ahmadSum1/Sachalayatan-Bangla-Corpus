তোমারে বধিবে যে, গোকুলে বাড়িছে সে! 



প্রায় বছর পাঁচেক কিংবা তারও আগে আগে আমরা কিছু পোঁদপাকা পোলাপাইন হল্লা করতাম এই বলে যে দেশের অবস্থা খুব একটা সুবিধার ঠেকে না, সামগ্রিক পরিস্থিতি খুব দ্রুত ধর্মীয় মৌলবাদের দিকে আগাচ্ছে। তখন সব মহলের গেছোদাদারা খুব রাগ করতেন। তাদের একটাই কথা, (তথাকথিত) অসাম্প্রদায়িক বাংলাদেশে ধর্মীয় মৌলবাদের কোন স্থান নাই। (তথাকথিত) ইতিহাস নাকি সাক্ষ্য দেয় এই ভূখণ্ডে বহুবছর ধরে সবাই মিলেমিশে হেসে খেলে কাটিয়েছে। সমস্যা হচ্ছে বাংলাদেশের ইতিহাসের স্পর্শকাতর কিছু বিষয় তারা খুব সযত্নে এড়িয়ে যেতেন। এই যেমন, ধর্মীয় সংখ্যালঘুদের উপর যুগের পর যুগ ধরে বিনা উস্কানিতে চলা জঘন্য অত্যাচার, পাহাড়ে হাঁটুবাহিনীর খুন, ধর্ষণ, নির্যাতন, রাজনৈতিক ভাবে ধর্মীয় মৌলবাদকে পৃষ্ঠপোষকতা, পাকিস্তানের সাথে রাজনৈতিক ও সামাজিক দহরম-মহরম কিংবা আরেকটু পিছিয়ে গিয়ে সাম্প্রদায়িক দাঙ্গা কিংবা মৌলবাদ বিরোধী আন্দোলনকে সরকারি ও রাজনৈতিকভাবে দমন-নিপীড়ন ইত্যাদি। যারা একটু ইতিহাস নিয়ে ঘাঁটাঘাঁটি করে তাদের বোঝার বাকি থাকে না যে বাংলাদেশের ইতিহাস কখনওই অসাম্প্রদায়িক ছিল না। এই দেশের রাজনীতি এবং সামাজিক পরিস্থিতিতে সবসময়ই ধর্ম এবং তৎসংশ্লিষ্ট মৌলবাদের উসাকানি ছিল। 
একটা প্রবচন আছে যে, 'শাক দিয়ে মাছ ঢাকা যায় না'। বাংলাদেশের প্রত্যেকটা সরকার এবং রাজনৈতিক দল তাদের নিজস্ব স্বার্থে সবসময়ই এই মাছ ঢাকার কাজটা করতে চেয়েছে এবং এখনও করছে। বাংলাদেশের অভ্যন্তরে ইসলামিক মৌলবাদ এবং জঙ্গি কর্মকাণ্ড বহু বছর ধরেই চলমান। আফগান যুদ্ধ হতে শুরু করে পরবর্তী সবকটি উল্লেখযোগ্য যুদ্ধেই বাংলাদেশ থেকে নিয়মিত ভাবে জঙ্গি রিক্রুটিং করা হয়েছে, এরা যুদ্ধে অংশগ্রহন করেছে এবং পরবর্তীতে অনেকেই দেশে এসে এই জঙ্গি মতবাদের প্রচার এবং প্রসারে লিপ্ত ছিল। তৎকালীন বিএনপি-জামাত সরকারের আমলে নির্লজ্জ ভাবে এইসব জঙ্গি কর্মকাণ্ডকে সরকারীভাবে পৃষ্ঠপোষকতা করা হয়েছে। খুব বেশি ইতিহাস ঘাটাঘাটির প্রয়োজন হয়না, যে দেশে একসাথে ৪০০টি স্থানে একসাথে বোমা বিস্ফোরণ এর মত সংবদ্ধতা জঙ্গিদের থাকতে পারে সেদেশ যে খুব সহজেই আন্তর্জাতিক জঙ্গি সংঘঠনগুলোর নজরে আসবে এটাই স্বাভাবিক। কিন্তু তারপরেও সরকারি নজরদারির অভাব এবং অনীহার কারনে এদেশে তৃনমূল পর্যায়ে জঙ্গি কার্যক্রম পাকাপোক্ত হয়েছে মহামারী আকারে। কিন্তু তারপরেও গুরুত্বের দিক থেকে এই কার্যক্রম রাজনৈতিক দল থেকে শুরু করে সামাজিক সুশিল কারও চায়ের টেবিলের যোগ্য হয়ে উঠতে পারেনি।
মাদ্রাসা এবং তৎসংশ্লিষ্ট মধ্যপ্রাচের অনুদান এবং প্রভাবে জঙ্গি কার্যক্রম পরিচালিত হলেও দমনের পরিবর্তে বর্তমান সরকার বরং এদের দুধে ভাতে রাখার সকল বন্দোবস্ত করেছে। হেফাজতে ইসলামের মত প্রকাশ্য জঙ্গি সংঘঠনকে সরকার দমনের কোন ইচ্ছা পোষণ কখনওই করেনি বরং এধরনের কার্যক্রমকে রাজনৈতিক গুটি চালাচালির কাজে ব্যবহার করে এসেছে এবং করছে। দুঃখজনক হলেও সত্যি বাংলাদেশের রাজনৈতিক পরিমণ্ডলে 'অসাম্প্রদায়িকতার'(!!!) নিশান বহনকারী রাজনৈতিক দল আওয়ামী লীগ তাদের রাজনৈতিক স্বার্থে ইসলামিক মৌলবাদকে প্রায় সরাসরিভাবে পৃষ্ঠপোষকতা করে আসছে।  
বিএনপি-জামাতের এককালীন স্বরাষ্ট্রমন্ত্রী আলতাফ হোসেন এক শিশুর মৃত্যুর পরে তার বাড়িতে গিয়ে বলেছিল, 'আল্লার মাল আল্লায় নিয়ে গেছে, কি করার আছে'। তখন এই নিয়ে জনসাধারনে তীব্র প্রতিক্রিয়া দেখা দেয়। কিন্তু হাস্যকর হলেও সত্যি, আওয়ামী সরকারের মুখপাত্রদের 'বেডরুমের নিরাপত্তা তো আমরা দিতে পারিনা', 'কেউ উস্কানিমূলক লেখা লিখলে আমরা কি করব' কিংবা 'ধর্মীয় অনুভূতিতে আঘাতের কারনে কাউকে হত্যা করা হলে সরকার কি করবে', 'এসব বিচ্ছিন্ন ঘটনায় সরকার দায়ী নয়' ঠিক একই রকমের অশ্লীল এবং কুরুচিকর মন্তব্য। 
যে দেশের প্রধানমন্ত্রী হতে শুরু করে পুলিশের প্রধান খুব সহজেই এধরনের 'বিচ্ছিন্ন' হত্যাকাণ্ডের পরে নিজেদের দায় অস্বীকার করে হাত মুছে ফেলেন সেদেশে এই 'বিচ্ছিন্ন' ঘটনাগুলো যে আর বিচ্ছিন্ন থাকবেনা সেটাই স্বাভাবিক। তবে দেশের সরকারকে দোষ দিয়েও লাভ নেই আসলে। Joseph de Maistre এর বহুল প্রচলিত একটি উক্তি 'Toute nation a le gouvernement qu'elle mérite',
'Every nation gets the government it deserves'. বাংলাদেশের সংখ্যাগরিষ্ঠের যে আসলেই ইসলামিক মৌলবাদের পেছনে প্রচ্ছন্ন সমর্থন আছে সেটা জানার বাকি নেই আর। মাঝে মাঝে একটা হাইপথেটিক্যাল চিন্তা খুব ভয় জাগায়, ভাগ্যিস বাংলাদেশ তৎকালীন হিটলারের জার্মানির মত শক্তিশালী একটি রাষ্ট্র নয়, তাহলে দুনিয়ার কপালে অপরিসীম দুঃখ ছিল! জার্মানির মত একটি নয় ডজনে ডজনে হিটলার পয়দা করার ক্ষমতা বাংলাদেশের আছে। 
একের পর এক হত্যাকাণ্ডের পরে আন্তর্জাতিক জঙ্গি সংঘঠনগুলো দায় স্বীকার করে বিবৃতি দিলেও আমাদের দেশের হর্তা-কর্তাদের কোন বিকার নেই। তাদের মন্তব্যগুলো একই সুতোয় গাঁথা। 'দেশে কোন জঙ্গি নেই থাকলেও আন্তর্জাতিক কোন প্রভাব নেই।' যে দেশ পাকিস্তান আফগানিস্তানের মত দেশগুলোর সাথে পাশাপাশি অবস্থিত সেদেশে আন্তর্জাতিক জঙ্গি দলগুলো তাদের কার্যক্রম প্রসারিত করতে পারে, এটাকে গুরুত্বের সাথে না দেখার মত বলদামি শুধু বাংলাদেশেই সম্ভব। 
তাই আসুন, যতদিন পর্যন্ত না নিজের ঘাড়ে কোপ এসে পড়ে ততদিন পর্যন্ত আমরা চুপ থাকি, বিনোদনে ব্যস্ত থাকি, ক্রিকেটে চার-ছক্কা পিটিয়ে ক্লান্ত হই, মধ্যম আয়ের দেশ হিসেবে আত্মরতি করি কিংবা উন্নয়নের জোয়ারে গা ভাসাই। 
মিথলজির গল্পে, দেবী মহামায়া রাজা কংসকে এসে সতর্ক করে গিয়েছিল কৃষ্ণের সম্পর্কে এই বলে যে, 'তোমারে বধিবে যে, গোকুলে বাড়িছে সে!' বাংলাদেশের চরম পরিনতির জন্য দায়ী যে ইসলামিক মৌলবাদ এবং জঙ্গি তৎপরতা, সেটাও ঠিক একইভাবে সরকার বাহাদুরের সিংহাসনের নিচে নাগালের আওতার মধ্যে আস্তে আস্তে দানব থেকে মহাদানবে পরিনত হচ্ছে। যেই ফ্রাঙ্কেন্সটাইনের জন্ম দেয়ার জন্য বাংলাদেশ দায়ী সেই ফ্রাঙ্কেন্সটাইনের হাতেই এদেশের চরম পরিনতি হতে বাধ্য। 
আমরা বরং প্রচলিত তিন বান্দরের মত কিছু না শুনি, না দেখি, না বলি।

ছবি: 


 




জয় বাংলা, বাংলার জয়




দাম দিয়ে কিনেছি বাংলা কারো দানে পাওয়া নয়
দাম দিছি প্রাণ লক্ষ কোটি জানা আছে জগৎময়।।.....
-কথা ও সুর : আব্দুল লতিফ
নয় মাসের যুদ্ধে রক্তস্নাত স্বদেশের জন্ম, বাংলাদেশ। হ্যাঁ, বাঙালি এর মূল্য দিয়েছে, অশ্রু, সম্ভ্রম আর রক্তে। মাত্র সাত কোটি মানুষের ছোট্ট একটা জাতি যে চরম মূল্য দিয়ে নিজের মাতৃভূমিকে শত্রুর কবল থেকে ছিনিয়ে এনেছে তা পৃথিবীর ইতিহাসে বিরল। তারপর প্রায় ধবংসপ্রাপ্ত একটি দেশ ধীরে ধীরে মাথা তুলে দাঁড়িয়েছে। কিন্তু বারবার প্রমাণিত হয়েছে স্বাধীনতা অর্জন করার থেকে, রক্ষা করা আরো বেশি কঠিন। প্রতি মুহুর্তে শকুনের মতো ঘাড়ে চেপে বসা ষড়যন্ত্রকারীদের বিষবাষ্পে আক্রান্ত হয়েছে এই দেশ। স্বপরিবারে জাতির জনক এর হত্যাকান্ড, জেলবন্দী চার নেতার হত্যা কান্ড, দেশের রাজনীতিতে স্বাধীনতার বিপক্ষ শক্তির আগ্রাসন এবং যুদ্ধাপরাধীদের আবার ক্ষমতার আসনে বসানো, একটার পর একটা কলঙ্কের দাগ এই দেশের ললাটে লেগেছে। আর এই কলঙ্কগুলো জাতিকে বহন করতে হয়েছে স্বাধীনতা পরবর্তী অনেকগুলো বছর। কিন্তু যে জাতি পরাক্রমশালী বর্বর শত্রুর হাত থেকে যুদ্ধ করে বিজয় ছিনিয়ে আনে, যে জাতি রক্তের দামে স্বাধীনতার মূল্য দিতে জানে, সে জাতিকে দাবিয়ে রাখা যায়না।

দুর্গম গিরি কান্তার মরু, দুস্তর পারাবার হে
লঙ্ঘিতে হবে রাত্রি নিশিতে যাত্রীরা হুঁশিয়ার !
-কথা ও সুর : কাজী নজরুল ইসলাম
চলার পথটা কখনই অনুকূলে ছিলনা। বারবার হোঁচট খেতে হয়েছে, অবিশ্বাসের ভ্রান্ত সন্দেহে অসংখ্যবার পথভ্রষ্ট হতে হয়েছে। কিন্তু দুর্গম পথ পাড়ি দিয়ে এগিয়ে চলা থেমে থাকেনি। সময় লেগেছে, আত্মত্যাগ ছিল সবক্ষেত্রে। কিন্তু ধীরে ধীরে জাতি ঐক্যবদ্ধ হয়েছে। দুবেলা খাবার না জুটুক, কিন্তু রক্তঋণ শোধ করার জন্য মাথা তুলে দাঁড়িয়েছে। জাতির জনক বঙ্গবন্ধু শেখ মুজিবর রহমান ও তাঁর পরিবারের হত্যাকান্ডের বিচারের রায় দিয়ে শুরু। এরপর নানা বিভ্রান্তির বেড়াজাল ছিন্ন করে, দৃপ্ত শপথে জাতি আর একবার যুদ্ধাপরাধীদের বিরুদ্ধে যুদ্ধ ঘোষণা করেছে। শুধু মাঠে-ময়দানে নয়, এই যুদ্ধ ছড়িয়ে ছিল জীবনের প্রতিটি ক্ষেত্রে, চিন্তা-চেতনায়, মননে।

রক্ত শিমুল তপ্ত পলাশ দিল ডাক সুনীল ভোরে
শপথের মশাল হাতে
ছুটে চল নতুন প্রাতে
বাজা-রে অগ্নিবীণা প্রাণে প্রাণে প্রান্তরে।।
-কথা : অজ্ঞাত, সুর : শেখ লুতফর রহমান
যুদ্ধাপরাধীদের বিরুদ্ধে ট্রাইবুন্যাল গঠন করে, বিচার শুরু হলেও, এর বিপক্ষে প্রতিরোধ ছিল পর্বতসম। দেশের রাজনীতিতে জাঁকিয়ে বসা যুদ্ধাপরাধী এবং তাদের দোসর নব্য রাজাকাররা প্রথম থেকেই নানাভাবে এই বিচারকে ভন্ডুল করার চেষ্টা করেছে। আন্তর্জাতিকভাবে তাদের বাপেদের দিয়ে নানাভাবে চাপ প্রয়োগ করা হয়েছে সরকারের উপর। কোটি কোটি ডলার দিয়ে টবি ক্যাডম্যান এর মতো ইতর লবিস্ট নিয়োগ করেছে তারা, মিথ্যা প্রপাগান্ডার পেছনে বিপুল অর্থ ব্যয় করেছে। জামাত-শিবির এর জারজ সমর্থকরা নানাভাবে এই বিচার কার্যক্রমকে বন্ধ করার প্রানপন চেষ্টা করেছে। আন্তর্জাতিক যুদ্ধাপরাধ বিষয়ক ট্রাইবুন্যালকে নানা অপ-তৎপরতায় প্রশ্নবিদ্ধ করেছে।এমনকি মাননীয় বিচারকের স্কাইপি কথোপকথন হ্যাক করার মতো দৃষ্টান্তমূলক অপরাধ করতেও তারা দ্বিধা করেনি। তাদের এই সকল অপ-তৎপরতার একটাই মূল উদ্দেশ্য ছিল, জেগে উঠা জাতিকে দ্বিধাবিভক্ত করা। কিন্তু তারা সফল হয়নি।

জনতার মুখগুলি আগুনের হলকায়
গনগনে জীবনের উত্তাপে জ্বলছে জ্বলছে।
পথ আর প্রান্তরে শহরে ও বন্দরে ফিনকি রক্তে রক্তে জ্বলছে (সে)।
পদ্মা মেঘনা যমুনার কূলে কূলে 
বহমান মানুষের মিছিলে
গ্রাম বাংলার ভুখা জনতার
বুকের মিনারে সংগীত জ্বলে
দিকে দিকে ওই সকাল নামছে নামছে।
-কথা : রাহাত খান, সুর : শেখ লুতফর রহমান
জামাত-শিবির আর সকল অপশক্তির বিরুদ্ধে এ ছিল এক অন্যরকম যুদ্ধ। তাদের অস্ত্র আর তান্ডবের বিরুদ্ধে এ ছিল জনতার নিরব অভ্যুত্থান। গণতান্ত্রিকভাবে, স্বাধীন বিচার ব্যবস্থার মাধ্যমে পূর্বপুরুষের আত্মদানের প্রতি সম্মান জানানোর আর নরপশুদের বিরুদ্ধে যুদ্ধ। তাই অসংখ্য মানুষ নিরবে কাজ করে গেছে। ইন্টারন্যাশনাল ক্রাইমস স্ট্র্যাটেজি ফোরাম (আইসিএসএফ) এর মতো দুর্দান্ত একটি কার্যক্রম পরিচালনা করা গেছে স্বেচ্ছাশ্রমে। মাঠে-ময়দানে "ঘাতক দালাল নির্মূল কমিটির" মতো অসংখ্য সংগঠন জামাত-শিবিরের নারকীয় তান্ডবের বিরুদ্ধে সোচ্চার থেকেছে। প্রানের ভয় তুচ্ছ করে এগিয়ে এসেছে অসংখ্য সাক্ষী। জনতা প্রতিনিয়ত অপেক্ষা করেছে, অপেক্ষা করেছে স্বাধীনতা অর্জনের ৪০ বছর পরে আরো একবার কলঙ্কমুক্ত হবার স্বাধীনতা অর্জন করার।
আজ ২১শে জানুয়ারী, ২০১৩। আজ ইতিহাসের পাতায় লিপিবদ্ধ হয়ে থাকার একটি দিন। যুদ্ধাপরাধে অভিযুক্ত নরপশুদের বিরুদ্ধে প্রথম একটি রায় ঘোষিত হলো। বাচ্চু রাজাকার ওরফে জামায়াতের সাবেক রুকন আবুল কালাম আযাদকে মৃত্যুদন্ডাদেশ দিয়েছে যুদ্ধাপরাধ বিষয়ক ট্রাইব্যুনাল।শুধু তাই না, জামায়াতে ইসলামী একাত্তরে ‘পাকিস্তান রক্ষার’ নামে ‘সশস্ত্র বাহিনী’ তৈরির মাধ্যমে নিরস্ত্র বাঙালিদের বিরুদ্ধে যুদ্ধে পাকিস্তানি সেনাদের সহযোগিতা করে বলে উল্লেখ করা হয়েছে আন্তর্জাতিক অপরাধ ট্রাইব্যুনালের দেয়া প্রথম রায়ে। ঐতিহাসিক এই বিচার কার্যক্রম তার এই ঐতিহাসিক রায়ের মাধ্যমে আরও একবার প্রমান করলো এই জাতি পরাজয় মানেনা। জাতি তার পূর্বপুরুষের রক্তের ঋণ শোধ করবেই। যেই কলঙ্ক এই জাতিকে বহন করে চলতে হয়েছে এতগুলো বছর, আজকের রায়ের মাধ্যমে সেই কলঙ্ক মোচন এর অধ্যায় শুরু হলো। 
যেদিন অভিযুক্ত সকল নরপশুর বিরুদ্ধে রায় ঘোষণা শেষ হবে, আমি জানি সেদিন ভোরের সূর্য আরও উজ্জ্বল হয়ে উঠবে। রাত্রির অন্ধকার বিদীর্ণ করে, পুব আকাশে আরও একবার ঘোষণা করবে জয় বাংলা, বাংলার জয়। 
ধন্যবাদ ও শ্রদ্ধা সে সকল মানুষকে যাদের নিরলস পরিশ্রম এই বিচার কার্যক্রমকে আরও শক্তিশালী, ত্রুটিমুক্ত ও ঐক্যবদ্ধ করেছে। 
এই ক্ষণে স্মরণ করি সকল মৃত্যুঞ্জয়ী শহীদ, মহিয়সী নারী, মুক্তিযুদ্ধের সাথে জড়িত সবাইকে-

মুক্তির মন্দির সোপান তলে
কত প্রাণ হলো বলিদান
লেখা আছে অশ্রুজলে।।
কত বিপ্লবী বন্ধুর রক্তে রাঙ্গা
বন্দীশালার ওই শিকল ভাঙ্গা
তারা কি ফিরিবে আজ সুপ্রভাতে
যত তরুণ অরুণ গেছে অস্তাচলে।।
যারা স্বর্গগত তারা এখনো জানে
স্বর্গের চেয়ে প্রিয় জন্মভূমি।
এসো স্বদেশ ব্রতের মহা দীক্ষা লভি
সেই মৃত্যুঞ্জয়ীদের চরণচুমি।
যারা জীর্ণ জাতির বুকে জাগালো আশা
মৌন মলিন মুখে জাগালো ভাষা
আজি রক্তকমলে গাঁথা মাল্যখানি
বিজয়লক্ষ্মী দেবে তাঁদেরি গলে।।
-কথা : মোহিনী চৌধুরী, সুর : কৃষ্ণ চন্দ্র দে


[ছবিসূত্র] 



ভাষাহীন ??



"ভালোই, শেষ পর্যন্ত নিজেদের দেশে যাচ্ছিস", ঠিক এই কথাটাই শুনতে হয়েছিল ১১ বছরের পরিচিত, একই সাথে স্কুলে পড়া, এক বন্ধুর মুখ থেকে, যখন স্কলারশিপ নিয়ে ভারতে প্রকৌশলবিদ্যা পড়তে এসেছিলাম| প্রতিউত্তর দিতে ইচ্ছা করছিলো খুব, কিন্তু শুধু একবারই বলেছিলাম, "কোনটা যে আমার দেশ সেটা যদি তোর বোঝার ক্ষমতা থাকতো !!" আমার সাথে পড়তে আসা ভিন্ন ধর্মালম্বী বন্ধুদের কিছু শুনতে হয়েছিল কিনা জানিনা| আমাকে শুনতে হয়েছিল কারণ
"ভালোই, শেষ পর্যন্ত নিজেদের দেশে যাচ্ছিস", ঠিক এই কথাটাই শুনতে হয়েছিল ১১ বছরের পরিচিত, একই সাথে স্কুলে পড়া, এক বন্ধুর মুখ থেকে, যখন স্কলারশিপ নিয়ে ভারতে প্রকৌশলবিদ্যা পড়তে এসেছিলাম| প্রতিউত্তর দিতে ইচ্ছা করছিলো খুব, কিন্তু শুধু একবারই বলেছিলাম, "কোনটা যে আমার দেশ সেটা যদি তোর বোঝার ক্ষমতা থাকতো !!" আমার সাথে পড়তে আসা ভিন্ন ধর্মালম্বী বন্ধুদের কিছু শুনতে হয়েছিল কিনা জানিনা| আমাকে শুনতে হয়েছিল কারণ জন্মের পর থেকেই একটা সীল আমার নামের সাথে লেগে গেছে "সংখ্যালঘু"|

সাম্প্রদায়িকতা খুব অদ্ভুত ভয়ংকর একটা জিনিস, গল্পের পরশ পাথরের মতো এরও অদ্ভুত ক্ষমতা আছে, তবে সোনাতে রূপান্তরের নয়, একজন নিরীহ-পরিচিত মানুষকে অপরিচিত হিংস্র-জন্তুতে পরিণত করার| যখন ভারতে প্রত্যক্ষ রাজনৈতিক মদদে সৃষ্ট রাজনৈতিক দাঙ্গায় বাবরি মসজিদ ভাঙ্গা হয়েছিল, তখন আমি যথেষ্ঠ ছোট| সাম্প্রদায়িকতা বোঝার বয়স তখন হয়নি, কিন্তু দেখেছি আমাদেরই এলাকায় চকচকে তরবারি নিয়ে মিছিল করেছিলো কিছু পরিচিত মানুষ| তাদের মুখে ছিলো ধর্মীয় স্লোগান, আর বিধর্মীদের নিঃশেষ করার প্রতিজ্ঞা| বাবা তখন শহরের বাইরে চাকরি করতেন, আমি আর মা, ঘরের আলো বন্ধ করে আমাদের জানালার সামনে দিয়ে বেরিয়ে যাওয়া মিছিলগুলো দেখতাম| এখনো মনে পড়ে আবছা আবছা, কতোটা নিঃশ্চুপ কাটত সেই সময়গুলো| আমাদের বাড়ির মালিক একদিন মাকে ডেকে বলেছিলেন, এই পরিস্থিতিতে উনি কোনো নিরাপত্তা দিতে পারবেননা, শুধু কিছু হলে আমাদের লুকিয়ে থাকার ব্যাবস্থা করতে পারেন, জিনিসপত্র এর মায়া ছাড়তে হবে| মাকে তখন অসহায় হতে দেখেছি, চুপ থাকতে দেখেছি|

যখন আফগানিস্থানে হামলা চালায় মার্কিন যুক্তরাষ্ট্র, তখন বাসার সামনে দিয়ে মিছিল হতো, ঠিক আগের মতো, এবার বোঝার বয়স হয়েছে যথেষ্ঠ| স্লোগানগুলো মনে আছে এখনো, "আমরা হবো তালেবান, দেশ বানাবো আফগান"| ঠিক কোন ধরনের জাতীয়তাবোধ থেকে এই মানসিকতার উদ্ভব হতে পারে আমার জানা নেই| যখন দেশে একের পর এক সংখ্যালঘু গ্রাম পুড়িয়ে দেওয়া হচ্ছে, হত্যা-ধর্ষণ-নির্যাতন নিত্যদিনের ঘটনা, তখন মনে হতো ৭১ যেনো আবার ফিরে এলো| আমি দেখেছি অনেক পরিচিত পরিবারকে লুকিয়ে চলে যেতে, অনেক পরিবারের মেয়েকে ভারতে আত্মীয়দের কাছে পাঠিয়ে দিতে| যেরকম ভাবে আমি দেখেছি অনেক বছর আগে আমার মায়ের বোনকে তার পরিবার নিয়ে চলে যেতে|

আমাদের দেশটা বিচিত্র, সংখ্যালঘু তা যে ধর্মেরই হোকনা কেনো, সে বিষয়ে লোকজন খুব একটা কথা বলতে চায়না| তাদের উপর ঘটে যাওয়া নির্যাতন নিয়ে কেউ খুব একটা চিন্তিত হয়না| দেশের সব সরকারের মুখেই শোনা যায়, বাংলাদেশ একটি সাম্প্রদায়িক সম্প্রীতির দেশ| কিন্তু বাস্তব ঘটনাও কি তাই?? 

আজকে চট্টগ্রামের হাটহাজারীতে যা ঘটেছে বা ঘটে চলেছে তা নিয়ে কোনো মিডিয়াতেই খুব একটা তোরজোর নেই, ফেসবুকে এক বন্ধুর স্ট্যাটাসে দেখলাম,  "হিন্দু হয়ে জন্মানো কি আমার অপরাধ?এই অপরাধে আজ আমার পরিবারকে পালিয়ে বাঁচতে হচ্ছে।আগুন জলছে আমার বন্ধুর বাড়িতে। সব মন্দির জালিয়ে দেয়া হয়েছে, পুড়িয়ে দেয়া হয়েছে সব হিন্দু দোকান। কারণ হিন্দুরা তো মানুষ না। ২জন শিবির কর্মীর মৃত্যুর প্রতিশোধ নেয়া হচ্ছে হিন্দু মেরে।প্রশাসন বসে আছে চুপচাপ। তাদের সরকার এর ভাবমুর্তি যদি ক্ষুণ্ণ হয়......।" তারপর দেখলাম আরও কিছু খবর, শেষপর্যন্ত দেখলাম সেখানে ১৪৪ ধারা জারি করা হয়েছে| ঠিক কি ঘটলে একটি স্বাধীন দেশে সাম্প্রদায়িক দাঙ্গার জন্য ১৪৪ ধারা জারি করা হতে পারে? প্রশ্নটা হয়তো সেখানকার মানুষগুলোকে করলে আরও ভালো ভাবে উত্তর দিতে পারতো| 

একটি স্বাধীন সার্বভৌম দেশের নাগরিক হওয়া সত্তেও যখন শুধুমাত্র জন্মসুত্রে প্রাপ্ত ধর্মের কারণে একজন মানুষকে নির্যাতিত হতে হয়, তখন সেই মানুষটির কি অনুভূতি হতে পারে?? যখন সেই দেশের জন্য যুদ্ধ করেছে, শরণার্থী হয়েছে, ধর্ষিত হয়েছে, শহীদ হয়েছে এই মানুষগুলোই| ধর্মীয় কারণে বারংবার সাম্প্রদায়িক দাঙ্গায় দেশ ছেড়ে, নিজের ভিটে-মাটি ছেড়ে অন্য দেশে শরণার্থী হিসেবে চলে যাওয়া মানুষের কি অনুভূতি, কি কষ্ট, তা বোঝার ক্ষমতা কজন রাখে আমি জানিনা| যখন রাজনৈতিক দলগুলো দাঙ্গাকে রাজনীতির ঘুটি হিসেবে ব্যাবহার করতে চায়, যখন কিছু নিরীহ মানুষের লাশ কিংবা ভাঙ্গা হাড়ি-পাতিলের উপর দিয়ে ক্ষমতায় বসার উপলক্ষ খোঁজে, তখন গণতন্ত্রের কোন ঝান্ডাটা সমুন্নত থাকে?? কোন সম্প্রীতির সমাজে বাস করার স্বপ্ন দেখে সাধারণ মানুষ??

লেখার ইচ্ছে ছিলো অনেক কিছুই, লিখতে ইচ্ছে করছেনা, এই কথাগুলো নতুন কিছু নয়, ঘটনাগুলোও নতুন কিছু নয়| শুধু একই ঘটনার বৃত্তে ঘুরে ঘুরে ক্লান্ত| এক বন্ধুর লেখা কথাগুলো ভেতর পর্যন্ত নাড়িয়ে দিয়ে গেলো, "সাম্প্রদায়িক চেতনা ধারী, হিংস্র, তীব্র অনুভূতি সম্পন্ন অসংখ্য মানুষের সামনে ভীরু, নিরস্ত্র কিছু আজাদের ন্যায় মানুষ দ্বারা গঠিত এক অসাম্প্রদায়িক দেশ মোদের এই বাংলাদেশ।"

ঠিক এই একটি জায়গায় হেরে যাই আমরা, হেরে যায় আমাদের জাতীয়তাবোধ|




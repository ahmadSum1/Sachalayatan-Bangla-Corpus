হোল্ড দ্যা লাইন



জামাতের কোন পদক্ষেপই ভুল বা হঠকারী সিদ্ধান্ত না, এটা জেনে রাখুন। আজকে ব্লগার থাবা বাবার হত্যাকান্ড একটি সুপরিকল্পিত পদক্ষেপ। আর এর পেছনে কাজ করেছে জামাতের দুর্দান্ত কিছু স্ট্র্যাটেজি।
একটা জিনিস চিন্তা করুন, একটি স্বাধীন গণতান্ত্রিক দেশে একজন মানুষের মতামতের জন্য তাকে হত্যা করা আপনি কি সমর্থন করেন? যদি কোন কারণে সমর্থন করেন তাহলে এই লেখাটা আর পড়ার দরকার নেই। আর যারা সমর্থন করেন না তারা পড়ুন।
জামাতকে বুঝতে হলে তাদের কর্মপদ্ধতি বুঝতে হবে। কেন তারা কোন একটি পদক্ষেপ নিল তার পেছনের কারনগুলো মাথা খাটিয়ে বের করতে হবে। নাহলে তাদের আসল উদ্দেশ্য বোঝা যাবেনা কখনই।
আজকে এই আন্দোলনের সাথে জড়িত অনেকেই হুমকির সম্মুখীন হয়েছেন। এটা আমরা অনেকেই জানি। কিন্তু এই প্রথম শাহবাগের এই আন্দোলনের সাথে জড়িত একজন উদ্দ্যোক্তা নৃশংসভাবে খুন হলেন। কিন্তু কেন? অনেকেই ভাবছেন, জামাত এই কাজটা করে তাদের আসল পরিচয় প্রকাশ করে দিল, তারা ভুল করলো। না, তারা ভুল করেনি।
থাবা বাবার মৃত্যুর পরে, অনলাইন থেকে দেশের প্রথম সারির সব মিডিয়া সরব। ফেসবুক থেকে ব্লগ সব জায়গায় এখন এই আলোচনা। মানুষ শেয়ার করছে তাঁর লেখাগুলো। এমনকি অনেকে শেয়ার করছে তাঁর প্রোফাইলের লিঙ্কও। কিন্তু এরইমাঝে একটি আলোচনা শুরু হয়ে গেছে, "আরে, থাবা বাবা, তো নাস্তিক ছিল !!" অনেকেই মন্তব্য করছেন এরকম, "সে যেসব লেখা লিখেছিল, এখন যা হয়েছে তার জন্য কোন দুঃখ নেই।" একবার চিন্তা করে দেখুন, একটি মানুষ নাস্তিক হোক কিংবা আস্তিক, তার মানসিকতার জন্য তাকে হত্যা করা কিভাবে সমর্থনযোগ্য? কিন্তু মানুষের মতামত ঠিক এই জায়গায় এসে বদলে যাচ্ছে।
জামাতিরাও এটাই চায়। আজকে শাহবাগ এর এই আন্দোলন ভন্ড করার জন্য জামাতের একটা অন্যতম প্রোপাগান্ডা ছিল এটা ইসলাম বিরোধী নাস্তিক আর বামেদের আন্দোলন, "ব্লগার থাবা বাবা" এর থেকে ভালো টার্গেট আর ছিলনা, এ কারণে এখন যখন রাজীব হায়দার এর হত্যাকান্ডের পরে মানুষ তার ব্লগ আর লেখা শেয়ার করা শুরু করবে মানুষ এমনিতেই জানবে সে নাস্তিক ছিল, স্পষ্টতই বিভক্তি আসবে, যা এখনই শুরু হয়ে গেছে, আন্দোলন সমর্থকদের অনেকেই এই ব্যাপারে দ্বিধান্বিত।
এমনকি জামাতের সুপরিচিত ব্লগ সোনার বাংলাদেশেও ব্লগার রাজীব নাস্তিক এই বিষয়টিকে  আগে থেকেই পোস্ট করে উসকে দেয়া হয়েছে। এমনকি শুধু থাবা বাবার বিরুদ্ধেই না, এরকম পোস্ট গত কয়েকদিনে এসেছে কয়েকটা আর তাতে টার্গেট করা হয়েছে এরকম অনেককেই। সুতরাং এটা যে একটি সুপরিকল্পিত পদক্ষেপ এটা বলার অপেক্ষা রাখে না।
একবার বাইরের বিশ্বে জামাতি প্রোপাগান্ডাগুলো দেখুন, সব কটাতেই আসল ফোকাস হচ্ছে দেশের সরকার ইসলাম এর বিরুদ্ধে কাজ করছে। দেশের ইসলামী দল নিষিদ্ধ করছে, নেতাদের জেলে মিথ্যা মামলায় শাস্তি দিচ্ছে। যুদ্ধাপরাধীদের বিরুদ্ধে এই আন্দোলনকে দ্বিধাবিভক্ত করতে তাদের অন্যতম একটা ট্রাম্পকার্ড হচ্ছে ধর্ম। যেটা ৭১ এর মুক্তিযুদ্ধের সময়েও ছিল। আজকে যদি দেশের মানুষের ধর্মানুভূতির এই জায়গায় আঘাত দিয়ে নূন্যতম ১০০ জন মানুষকেও আন্দোলন থেকে বিমুখ করা যায়, সেটা তাদেরই লাভ। 
একবার চিন্তা করে দেখুন, কি সুপরিকল্পিত ভাবে এরা আন্দোলনকারীদের থেকেই বিভক্তি বের করে আনছে !!
এরকম মানুষের সংখ্যা এদেশে কম না। সাহিত্যিক হুমায়ুন আজাদ এর উপর যখন  হামলা হয়, তখন আমি অনেক পরিচিত মানুষকেই বলতে শুনেছি, যা হয়েছে ঠিক হয়েছে। আজকে ঠিক একইভাবে আবার দেখছি, অনেক মানুষ সেই একই পথে হাঁটছেন।
চিন্তা করে দেখুন, একজন মানুষের মতবাদের জন্য তাকে হত্যা করা যদি আপনি সমর্থন করেন। তাহলে একইভাবে বিরুদ্ধমতের জন্য আপনারও যে একদিন সময় আসবেনা, তার কি কোন গ্যারান্টি আছে? মানুষের বিশ্বাস-অবিশ্বাস কখনই শাহবাগ আন্দোলনের মুখ্য উদ্দেশ্য ছিলনা, প্রধান উদ্দেশ্য যুদ্ধাপরাধীদের ফাঁসির দাবি এবং জামাত-শিবির নিষিদ্ধ, সামগ্রিকভাবে ধর্মভিত্তিক রাজনৈতিক দলগুলো নিষিদ্ধ। আজকে যদি ধর্ম বিশ্বাস আর অবিশ্বাসের প্রশ্নে আন্দোলনকারীরা দ্বিধাবিভক্ত হয় তাহলে লাভ জামাতের। একবার চিন্তা করে দেখুন, ফেসবুকে কিংবা টুইটারে সব থেকে বেশি ব্যবহার হওয়া জামাতি প্রোপাগান্ডা কি? অবশ্যই ধর্ম। তাই দয়া করে, যেই বিভক্তি জামাতিদের নীল নকশা, সেটাকেই উসকে দেবেন না।
মনে রাখুন, ব্লগার রাজীব হায়দার, আপনার আমার মতই একজন সাধারণ মানুষ। তারও নিজস্বতা আছে, আছে ব্যক্তিস্বাতন্ত্র্য। কিন্তু তার আন্দোলন আর আমাদের আন্দোলন এক। দেশকে যুদ্ধাপরাধী, জামাত-শিবির মুক্ত করা। তাই কোন ধরনের প্ররোচনায় কান দেবেন না। দয়া করে জামাতিদের তৈরী করা গুজব নিজের অজান্তেই ছড়িয়ে দেবেন না। এখন দ্বিধাবিভক্ত হওয়ার সময় না। এখন সময় ঐক্যবদ্ধ থাকার, কারণ আঘাত আসবে আরও, নানাভাবে, নানা সময়ে।
হোল্ড দ্যা লাইন !!


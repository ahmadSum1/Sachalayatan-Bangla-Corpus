"উগ্র"ভুদাই 



[উগ্রভুদাই = যুক্তি ছাড়াই জায়গা-বেজায়গায় "উগ্র" শব্দ জুড়ে দিয়ে নিজেকে ভুদাই (বলদ) হিসেবে প্রমান করে যে ব্যক্তি।] 
ঈশ্বরে বিশ্বাস-অবিশ্বাস, ধর্ম পালন- না পালন, নাস্তিক-আস্তিক নিয়ে বছরের বেশিরভাগ দিন মাঠ গরম থাকে আমাদের দেশে। শাহবাগকে কেন্দ্র করে গণজাগরণের সময় ব্লগার রাজীবের হত্যাকাণ্ডের পরে অধিকাংশ মানুষের "টুপি পরিধান" এবং তার পরবর্তী হেফাজতে ইসলামের মত ধর্মীয় উগ্রপন্থী দলের উত্থানের মাধ্যমে নাস্তিক-আস্তিক বিতর্ক হালে বাতাস পায় যথেষ্ট ভালভাবে। হেফাজতে ইসলামের মূল দাবিই ছিল নাস্তিক ব্লগারদের শাস্তি। তাদের সাথে সুর মিলিয়ে নানা রাজনৈতিক দল থেকে শুরু করে দেশের বিভিন্ন শ্রেণীর মুমিনরা তাল মিলিয়ে গেছে। কিছুদিন আগেই আবার হেফাজতে ইসলামের "নাস্তিক কতল" এর আহ্বানে নড়েচড়ে বসেছে অনেকে। 
নাস্তিক আসলে কি? মানুষ না অমানুষ? খায় না মাথায় দেয়? অধিকাংশ মানুষের কাছে নাস্তিক শব্দটি গালির সমতুল্য। প্রয়োজনে-অপ্রয়োজনে নাস্তিকতার প্রসঙ্গ তুলে বিতর্কের মূল বিষয়কে পরিবর্তন করা এখন হালের ফ্যাশন। অনেকের কাছে নাস্তিক আবার খুনি-ধর্ষকের থেকেও খারাপ বস্তু। বলার প্রয়োজন থাকেনা যে, অশিক্ষিত মানুষ না জেনে-বুঝে তাল মেলালেও শিক্ষিতরা জেনে বুঝেই এই তালে তাল মিলিয়ে যাচ্ছে নিজেদের পিঠ বাঁচাতে। কিন্তু এই সংস্কৃতির পরিবর্তন আবশ্যক, ব্যক্তিস্বার্থে হোক কিংবা দেশের স্বার্থে হোক। 
একজন মানুষ মাত্রই তাকে ঈশ্বরে বিশ্বাস করতে হবে, কোন একটি নির্দিষ্ট ধর্মের অনুসারী হতে হবে, এই ধরনের মানদণ্ড যারা মাথায় রাখেন তারা আমার দৃষ্টিতে ধান্দাবাজ। মানুষকে ধর্ম এবং এ সম্পর্কিত নানা শ্রেণিতে বিভাজিত করে নিজেদের ফায়দা হাসিলের একটি চিন্তা আবশ্যকভাবে এদের মাথায় থাকে। কোন কারন ছাড়াই যুক্তি-বিশ্লেষণ-প্রমানের তোয়াক্কা না করে এরা শুধুমাত্র অন্ধবিশ্বাসের ভিত্তিতে নিজের এবং সকলের কর্মকাণ্ড যাচাই করার ঔদ্ধত্য প্রদর্শন করে থাকে। নাস্তিক মাত্রই এদের বিশেষ গাত্রদাহের কারন। 
একজন ব্যক্তি সৃষ্টি এবং সৃষ্টিকর্তায় বিশ্বাস করবেন কি করবেন না, ধর্ম পালন করবেন কি করবেন না, এটা সম্পূর্ণভাবেই তার ব্যক্তিগত বিষয়। "বিশ্বাস" কারো উপর চাপিয়ে দেয়া যায় না, যদি চাপিয়ে দেয়া হয় তাহলে তা আর বিশ্বাস থাকেনা। বিশ্বাসকে মানুষের উপরে চাপিয়ে দেয়া শোষণের একটি হাতিয়ার মাত্র। কিন্তু  যুগের পর যুগ ধরে এর চর্চা করা হয়েছে। শুধু তাই না, শক্তিশালী গোষ্ঠী এবং রাষ্ট্রের পৃষ্ঠপোষকতাও পেয়েছে এই প্রক্রিয়া। 
মোটাদাগে, ঈশ্বরে অবিশ্বাসী একজন ব্যক্তিই নাস্তিক। যিনি যুক্তি-তর্ক-প্রমান-বিশ্লেষণের বাইরে গিয়ে শুধু বিশ্বাসের খাতিরেই ঈশ্বরের অস্তিত্ব স্বীকার করেন না এবং যুক্তিবাদী চিন্তাশীল হিসেবে অবশ্যই ঈশ্বর এবং ধর্মের ধারনাকে প্রশ্নবিদ্ধ করেন। অনেকেই আস্তিক-নাস্তিক, ধর্ম-বিশ্বাস এই বিষয়গুলোতে গভীরভাবে চিন্তা না করেই নাস্তিক হিসেবে নিজেকে জাহির করে ঠিকই কিন্তু বাস্তবে একজন নাস্তিকের শক্তি তার মুক্তচিন্তায়, সে ধর্ম এবং ঈশ্বর সম্পর্কে তার যাবতীয় প্রশ্নের উত্তর যুক্তি-প্রমানের ভিত্তিতে করতে আগ্রহী। তাই যৌক্তিক সমালোচনাবিহীন নাস্তিকতার কোন মূল্য নেই। একজন আস্তিকের সাথে মূল পার্থক্য এখানেই। ঈশ্বরে বিশ্বাসী একজন ধার্মিকের কাছে তার বিশ্বাসটাই মূল। এখানে যুক্তি কিংবা প্রমানের কোন দায়বদ্ধতা নেই। আবার একটি নির্দিষ্ট ধর্ম "ক" অবলম্বনকারীর কাছে যেমন অন্য সকল ধর্মের ধর্মীয় যুক্তি হাস্যকর এবং অপ্রয়োজনীয় একইভাবে "খ" কিংবা "গ" ধর্ম অবলম্বনকারীর কাছেও "ক" এর ধর্মীয় যুক্তি হাস্যকর এবং অপ্রয়োজনীয়। এক ধর্মের বিশ্বাসীর কাছে স্বাভাবিকভাবেই অপর ধর্মে বিশ্বাসীর "ঈশ্বর" কাল্পনিক এবং গুরুত্বহীন, আর নাস্তিকের কাছে তেমনই যেকোন ধর্মের ঈশ্বরই কাল্পনিক। রিচার্ড ডকিন্সের এসম্পর্কে উল্লেখযোগ্য একটি উক্তি হচ্ছে- “We are all atheists about most of the gods that humanity has ever believed in. Some of us just go one god further.”
ধার্মিকের ধর্মচর্চা যেমন তার ব্যক্তি অধিকারের পর্যায়ে পড়ে, তেমনই নাস্তিকের জ্ঞানচর্চাও তার অধিকারের মধ্যে পড়ে। ধার্মিক যদি জনসম্মুখে নিজের বিশ্বাস প্রচার করতে পারে, নাস্তিকেরও অধিকার থাকে যুক্তি-প্রমানের ভিত্তিতে সেই বিশ্বাসের বিরুদ্ধাচারণ করার। কিন্তু অধিকাংশ ধার্মিকই এই ধারনাটি মেনে নিতে পারেনা। ধার্মিকের বিশ্বাসের সাথে দ্বিমত করা মানেই তার ধর্মানুভূতিতে আঘাত। হাস্যকর হলেও সত্যি, শুধু আমাদের দেশে না, বহু দেশেই এই ধর্মানুভূতি বিষয়টি প্রাধান্য পায় যুক্তি-তর্কের ঊর্ধ্বে। বাংলাদেশে যেমন ৫৭ ধারার মত কালো আইন করে ধর্মীয় আগ্রাসন এবং নির্যাতনকে জায়েজ করা হয়েছে একইভাবে ব্লাসফেমি আইন করে পাকিস্তান, সৌদি আরবের মত দেশগুলোতে ধর্মানুভূতিতে আঘাতের শাস্তি হিসেবে মৃত্যুদণ্ড পর্যন্ত ধার্য করা হয়েছে। আশ্চর্য হলেও সত্যি নাস্তিকতার শাস্তি হিসেবে মৃত্যুদণ্ড ধার্য করা দেশগুলোর সবকটিই ইসলাম ধর্মালম্বি অধ্যুষিত।  মৃত্যুদণ্ড ঘোষণা না করলেও অন্যান্য দেশগুলোও যে খুব বেশি ভদ্র তা নয়। 

আবার রাজনীতির উপর ভিত্তি করে কোন কোন ক্ষেত্রে নাস্তিকতাও চাপিয়ে দেয়া হয়, যেমন- গণচীন। সেখানে নাস্তিকতাকে একটি পন্থা হিসেবে রাজনৈতিকভাবে চাপিয়ে দেয়ার মূল উদ্দেশ্য যৌক্তিক নাস্তিকতা না বরং সংঘবদ্ধ ধর্মীয় শক্তি রাজনৈতিক প্রতিপক্ষ হিসেবে কম্যুনিজমের বিরুদ্ধে মাথাচাড়া দিয়ে উঠতে পারে এই ভয়। তাই এখানে নাস্তিকতার চর্চা না বরং রাজনৈতিক উদ্দেশ্যই মূল। এখানে নাস্তিকতাকে একটি পন্থা হিসেবে ব্যবহার করা হয়েছে মাত্র এবং জনগনের কাছে ভিন্ন কোন পন্থার সুযোগ নেই।
 
ধর্মীয় উগ্রবাদের এই আগ্রাসনের মূল শক্তিটা আসলে কি শুধুই মূর্খতা, শিক্ষার অভাব নাকি আরও বেশি কিছু? 
ধার্মিক মাত্রই সে উগ্রবাদী নয়। ধার্মিক মাত্রই বোমা মেরে বিধর্মীদের উড়িয়ে দেয়ার মানসিকতা নয়। কিন্তু ধার্মিক ব্যক্তিদের মাঝে খুব কম ব্যক্তিই ধর্মীয় উগ্রবাদ-সাম্প্রদায়িকতা এই স্পর্শকাতর বিষয়গুলোর ব্যাপারে সোচ্চার। "Moderate Religious" বা মধ্যপন্থা অবলম্বনকারি ধার্মিকেরা সাধারনত তাদের ধর্মের স্পর্শকাতর বিষয়গুলো সযত্নে এড়িয়ে চলে শুধুমাত্র যতটুকুতে তাদের আত্মতৃপ্তি ঠিক ততটুকুতেই সীমাবদ্ধ থাকতে ইচ্ছুক। ভাল এবং মন্দের মাঝখানে নিজের মত একটি কমফোর্ট জোন তৈরি করে নিয়ে তারা ভারসাম্য রক্ষা করে চলে। মধ্যপন্থা অবলম্বনকারীদের বড় সমস্যা হল, তারা জানে না তাদের কমফোর্ট জোন এর পরিধি ঠিক কতটা, তাই সময় এবং ঘটনার প্রেক্ষিতে তাদের অবস্থান বদলাতে থাকে। 
যারা উগ্র ধার্মিক, তারা ধর্মগ্রন্থের উগ্র কথাগুলোকেই উপজীব্য করে, নরম কথাগুলোকে উপেক্ষা করে। আর তাদের উগ্র সমাজে প্রচলিত আরো নানা উগ্র রীতি, যেমন শরিয়া, সেগুলোকেও কড়াভাবে মানে। তারা আবার বইয়ের উগ্র কথাগুলোকে উপেক্ষা করার জন্য নরম ধার্মিকদের ধর্মপালনকে অসম্পূর্ণ মনে করে, তাদের ধর্মহীন বলে গালি দেয়। নরম ধার্মিকরা এক্ষেত্রে উগ্র ধার্মিকদের সমালোচনা কমই করে। হয়ত খুব দৃষ্টিকটু একটা খারাপ কাজ হলে "এটা ঠিক ধর্মের কথা নয়, ধর্ম এসব খারাপ কথা বলে না, এই তো এই সব ভালো ভালো কথা বলে যেগুলো আমরা পালন করি" বলে দায় সারে। ধর্মের বইতে যে উগ্র কথাও লেখা আছে সেটা তারা 'অনুবাদের ভুল, ব্যাখ্যার ভুল' এসব বলে অস্বীকার করে। কিন্তু এটা সত্যি যে ধর্মের মূল গ্রন্থ বা সহায়ক গ্রন্থে ওসব উগ্র কথা লেখা থাকে বলেই উগ্র ধর্মবাদীরা সেগুলো আঁকড়ে ধরতে পারে। মৌলবাদ যদি মূলের অনুসরন করা বোঝায় তাহলে প্রশ্ন হচ্ছে, ধর্মীয় মৌলবাদীরা যদি ধর্মীয় পুস্তকের পুঙ্খানুপুঙ্খ অনুসরন করে চলে এবং তা যদি উগ্রপন্থার সমতুল্য হয়, তাহলে সমস্যাটা কোথায়, মৌলবাদীর আচরণে নাকি মূল ধর্মের বিশ্বাসেই? এক হিসেবে দেখলে মধ্যপন্থা অবলম্বনকারিরাই ধর্মকে নিজের মত করে পরিবর্তন-পরিমার্জন করে ব্যবহার করে থাকে, মৌলবাদীরা না। 
 
শুধু তাই না, মধ্যপন্থা অবলম্বনকারীদের মৌনতা উগ্রবাদীদের শক্তি যোগায় বহুমাত্রায়। এই মধ্যপন্থায় বিশ্বাসীদের মাঝে একদল আবার "উগ্র আস্তিক-উগ্র নাস্তিক" থিউরির উদ্ভাবক। ধর্মীয় মৌলবাদীদের বিরুদ্ধে প্রসঙ্গ উঠলেই তারা "উগ্র নাস্তিকতা" নামক একটি শব্দ ব্যবহার করে বিষয়বস্তুতে ভারসাম্য আনার চেষ্টা করে। কিন্তু "Militant Atheist/Atheism", "Atheist fundamentalism", "Atheist dogmatism" এবং বাংলায় "উগ্র-নাস্তিক" এই শব্দগুলোর দিকে তাকালেই বোঝা সম্ভব এদের উদ্ভাবনই হয়েছে ধর্মীয় উগ্রতা, মৌলবাদের মত বিষয়গুলোর বিরুদ্ধে ভারসাম্য তৈরি করার জন্য। এগুলো মূল শব্দগুলো নিয়ে মনগড়া কিছু শব্দ তৈরি করা ছাড়া আর কিছুই না। 
ধার্মিকের উগ্রতা, কট্টরপন্থা আর মৌলবাদের উদাহরণ দেয়ার জন্য খুব বেশি পরিশ্রম করতে হয়না কারোই, হত্যা, আত্মঘাতী বোমা হামলা, ধর্ষণ, পাথর নিক্ষেপ, শিরচ্ছেদ থেকে শুরু করে ভয়ংকর সব বিষয়ের সাথেই ধর্মীয় মৌলবাদ জড়িত। ধর্মীয় মৌলবাদের ব্যবসায়িক রূপ হচ্ছে Religious terrorism বা ধর্মীয় সন্ত্রাসবাদ। সেই দৃষ্টিকোণ থেকে দেখলে নাস্তিকের উগ্রতা তীব্র ভাষায় লেখালেখি, যুক্তি প্রদর্শন, রম্য কিংবা খুব বেশি হলে অশ্লীল ভাষা প্রয়োগে সীমাবদ্ধ। নাস্তিকতার সাথে উগ্র শব্দটি ব্যবহার করে অনেকেই ধর্মানুভূতিতে আঘাত এর মত বিষয়কে যৌক্তিক হিসেবে প্রমান করার চেষ্টা করে থাকে যা যুগপৎ হাস্যকর, বিরক্তিকর এবং ধান্দাবাজি মাত্র। বাংলাদেশের অনেক মধ্যপন্থা অবলম্বনকারী সুশীল ধার্মিক, ৫৭ ধারার ভাল দিক উন্মোচনে যথেষ্ট পরিশ্রম করছেন তা একটু এদিক-ওদিক তাকালেই বোঝা সম্ভব।  নাস্তিকতার সাথে উগ্র শব্দটি যোগ করে এক ধরনের ঘোলাটে পরিস্থিতির তৈরি করা এইসব কাষ্ঠভুদাইদের কাজ। কারন উগ্রতার মানদণ্ড বিবেচনায় ধার্মিকের সর্বোচ্চ উগ্রতা যদি হয় প্রাণঘাতী, নাস্তিকের সর্বাধিক উগ্রতা বড়জোর ধর্মানুভূতিতে আঘাত। আর এই অনুভূতিতে আঘাতের কোন পরিমাপ নেই, তাই অশ্লীল ভাষা প্রয়োগ না করে সাধু ভাষার প্রয়োগ করলেও যে একজন ধার্মিকের নাজুক অনুভূতি আঘাতে আঘাতে ক্ষতবিক্ষত হবেনা এর গ্যারান্টি কে দিবে। এই ভুদাইদের মাঝেই একটা অংশ ব্লগার রাজীব এর হত্যাকাণ্ডের সমর্থন জানাতে রাজীবের লেখাগুলো নিয়ে কাটাছেড়া করতে বসেছিল। ব্যাপারটা এরকম, অনুভূতিতে আঘাত লাগলে কল্লা নামিয়ে দেয়াটা জায়েজ। এই ভুদাইদের জন্যই ফারাবির মত খুনি মানসিকতার ধর্মীয় উগ্রবাদীরা প্রকাশ্যে খুনের হুমকি দিয়েও সগর্বে ঘুরে বেড়াতে সক্ষম। মধ্যপন্থা অবলম্বনকারীরা প্রকাশ্যে কোন ক্ষতি না করলেও উগ্রবাদীদের মানসিক শক্তি যোগাতে এদের মৌনতাই যথেষ্ট। আর রাষ্ট্র আর ধর্মের বন্ধুত্বের খাতিরে উগ্রবাদীদের পাল্লাই ভারি। 

আবার অনেকেই "নাস্তিকতাও এক ধরনের বিশ্বাস" নামক ত্যানা প্যাঁচানোতে আগ্রহী। চুলের অনুপস্থিতি যেমন টাক, ঈশ্বর বিশ্বাসের অনুপস্থিতি তেমন নাস্তিকতা। নাস্তিকতাকে এক ধরনের বিশ্বাস বলা টাককে এক ধরনের হেয়ারস্টাইল বলার সমান। যা অযৌক্তিক, মূর্খতা এবং অবশ্যই সেই ধান্দাবাজির অংশ। বাংলাদেশের প্রেক্ষিতে এসব কুতর্ক আর ধান্দাবাজি করা গোষ্ঠীর দুইটা ভাগ। একদল ধর্মীয় মৌলবাদ, সাম্প্রদায়িকতার প্রতক্ষ্য সমর্থক যারা একইসাথে জামায়েত এ ইসলামির মত সন্ত্রাসবাদী দলেরও সমর্থক। আরেকদল শুধু জামায়েত এ ইসলামির সমর্থক না। বাদবাকি বিষয়গুলোতে এরাও মৌনতা অবলম্বন করে অথবা পিছলিয়ে গিয়ে বিষয় পরিবর্তন করে। 
প্রশ্ন হচ্ছে, নাস্তিক/নাস্তিকতা এই বিষয়টি বাংলাদেশ নামক রাষ্ট্রের সমাজ ব্যবস্থায় কি ধরনের প্রভাব ফেলছে বা ফেলতে পারে। অথবা আদৌ কোন বিরূপ প্রভাব ফেলছে কিনা। ৯০ ভাগ মুসলমানের দেশ বাংলাদেশ ধর্মনিরপেক্ষ হবে এই আশা দুরাশা। সুতরাং অবিশ্বাসীদের প্রশ্নে ঝামেলা কোথায়? ঝামেলা অবশ্যই রাজনৈতিক। অবিশ্বাসীদের মাঝে একদল ভীষণ বেয়াড়া, যারা কিনা জায়গা-বেজায়গায় প্রশ্ন করে বসে। রাজনৈতিক ব্যক্তিদের সমস্যা সেখানেই। যতদিন আমজনতাকে ধর্মের আফিমে বুঁদ রাখা যায় ততদিন দেশের অন্যান্য সমস্যা নিয়ে হাউকাউ কম হয়। আর যতদিন হাউকাউ কম হয় ততদিন মানুষের চোখ থাকে বন্ধ। চোখ বন্ধ রাখতে, চিন্তার দরজায় খিল আঁটতে ধর্মের চেয়ে শক্তিশালী আর কিছু নেই। তাই বাংলাদেশের রাজনীতিতে হেফাজতে ইসলামের মত ধর্মীয় উগ্রবাদীদের প্রয়োজনীয়তা সব সময়। নাস্তিক-আস্তিক তর্কে আসর যতক্ষণ গরম রাখা যায়, ৫৭ ধারার মত আইনের প্রয়োগ যতক্ষণ করা যায় ততক্ষন নিশ্চিন্তে রাজনীতি করা যায় বৈকি। 
শুধু তাই না, দেশের বিপুল জনসংখ্যার একটা বড় অংশ সমাজের উন্নতিতে কোন ধরনের ভূমিকা রাখে না। এদের সবাই শুধুমাত্র বিভিন্ন ধরনের ধর্মীয় শিক্ষায় শিক্ষিত। বাস্তব জীবনে এরা প্রকৃত অর্থেই পরনির্ভরশীল। সামাজিক এবং অর্থনৈতিক উন্নতিতে ভূমিকা রাখতে অপারগ এই গোষ্ঠীর একমাত্র অবলম্বন হচ্ছে ধর্ম। আর তার জন্য প্রয়োজন শ্রোতা। কারন অশিক্ষিত কিংবা স্বল্পশিক্ষিত জনগোষ্ঠীর অজ্ঞানতার সুযোগ নিয়েই পরগাছার মত টিকে থাকে এই গোষ্ঠী। তাই যতদিন মৃত্যুপরবর্তী আসমানি জীবনের প্রাচুর্যের স্বপ্ন দেখিয়ে মানুষকে বশে রাখা যায় ততদিন নিজেদের রুটি-রুজির জোগাড় থাকে, থাকে রাজস্ব না দিয়ে আয়েসি জীবন যাপন করার অপূর্ব সুযোগ। এই সুযোগে কেউ বাগড়া দিলে উগ্রপন্থার জন্ম নিতে ধর্ম লাগে না, নিজের কাছা খুলে যাওয়ার ভয়ই যথেষ্ট। তাই কথায় কথায় নাস্তিক আর বিধর্মী কতল করার বয়ান দিয়ে আসর গরম রাখা আসলে নিজের পিঠ বাঁচানোর পন্থা ছাড়া আর কিছুই না। আর শিক্ষিত মানুষ যখন এতে সমর্থন যোগায় তখন এর পেছনে তার স্বার্থ জড়িত তা বলাই বাহুল্য।  

নাস্তিকের অপরাধটা আসলে কোথায়? বিশ্বাসের বিরুদ্ধাচারণ করা তো অপরাধ হতে পারেনা। ব্যক্তি কিংবা গোষ্ঠীর ঈশ্বর-ধর্ম বিশ্বাসের বিরুদ্ধে কথা বলা যদি অপরাধ হয় তাহলে যেকোন ধর্মের একজন ধার্মিক মানুষও অন্য ধর্মের কাছে ঠিক একই অপরাধে অপরাধী। "বিশ্বাস" কখনই কোনক্ষেত্রে যাচাই-বাছাইয়ের মানদণ্ড হতে পারেনা। বিশ্বাসের জন্য প্রমান লাগেনা, যুক্তি লাগেনা, বিশ্লেষণ লাগেনা। তাই বিশ্বাসকে সম্বল করে আইন এর নির্মাণ অযৌক্তিক এবং শোষণের হাতিয়ার। আর ধর্মবিশ্বাসকে প্রাধান্য দিয়ে চলা রাষ্ট্রব্যবস্থা সেই নির্যাতন আর শোষণ এর পথ আরও সুগম করে। তাই বাংলাদেশে ৫৭ ধারার মত আইনের যেমন বাতিল হওয়া প্রয়োজন একইসাথে প্রয়োজন বিশ্বাস এবং অবিশ্বাস এই বিষয়ে মানুষের চিন্তার জট খোলা। আর বিশেষ প্রয়োজন, আমজনতার ভিড়ে উগ্রভুদাইদের চিনে রাখা কারন সময়-সুযোগে বহুরূপীর মত এরাই রং বদলায় খুব দ্রুত।  
নাস্তিক-আস্তিক এই বিষয়গুলোতে কুযুক্তি এবং উগ্রভুদাইদের ত্যানা প্যাঁচানোর বিষয়ে বিশদভাবে বুঝতে হলে ঢু মারা যায় এইখানে। 
আগ্রহীদের জন্য স্যাম হ্যারিস এর এই ভিডিওখানা। [গায়ের চামড়া মোটা হলে উগ্রভুদাইরাও দেখতে পারে বৈকি।]  
[কার্টুনগুলো বিভিন্ন ওয়েবসাইট থেকে সংগ্রহ করা।]


শাহজালাল বিজ্ঞান ও প্রযুক্তি বিশ্ববিদ্যালয়ে মুক্তিযুদ্ধের ভাস্কর্য স্থাপনের বিরোধিতার স্বরূপ !



শাহজালাল বিজ্ঞান ও প্রযুক্তি বিশ্ববিদ্যালয়ের গোলচত্বরে মুক্তিযুদ্ধের ভাস্কর্য স্থাপনের বিরোধিতা নিয়ে বাংলাদেশের অনলাইন মিডিয়া এবং সামাজিক যোগাযোগের মাধ্যমগুলো বেশ গরম। ঘটনাটা প্রথম দিকে আমার চোখ এড়িয়ে গেলেও এই ব্যাপক শীতে একটু গরম আঁচ গায়ে লাগায় একটু নাক গলালাম। তাতে যা দেখলাম, বাংলাদেশের আবহমান কালের ঐতিহ্য বজায় রেখেই ঘটনার পক্ষে-বিপক্ষে ইতিমধ্যে বেশকটি পক্ষ তৈরী হয়েছে এবং তারা নিঃসন্দেহে সরব।
তবে যেই যুক্তিটি চোখে লাগলো তা হলো, "মূর্তি স্থাপনের মাধ্যমে সিলেটবাসীর ধর্মীয় অনুভূতিতে আঘাত" !! ধর্মানুভূতি নিয়ে দেশ অনেকদিন ধরেই উত্তপ্ত। তার উপরে এই ঘটনাটি আবার সেই একই বিষয়ের পালে হাওয়া লাগানো। বিভিন্ন লেখা আর খবর পড়ে সবার অভাব-অভিযোগ নিয়ে এক ধারণা হলো। তার থেকেই এই লেখার অবতারণা।
বিশ্ববিদ্যালয়ের গোলচত্বরে মুক্তিযুদ্ধের চেতনা সম্বলিত একটি ভাস্কর্য বানানো হবে। একজন মা তার সন্তানকে যুদ্ধযাত্রায় মাথায় হাত রেখে আশির্বাদ করছে, এই হচ্ছে ভাস্কর্যটির বিষয়বস্তু। এর বিরোধিতা শুরু হয় বিভিন্ন পক্ষ থেকে, আর এই বিরোধিতাকে আরও চাঙ্গা করে তোলে বিশ্ববিদ্যালয়েরই ৫১ জন শিক্ষকের একটি স্মারকলিপি। যাতে সাক্ষর করেছেন বিশ্ববিদ্যালয়ের তথাকথিত নিরপেক্ষ কয়েকজন শিক্ষকও। পরিস্তিতি আরো জটিল হয় যখন বিরোধিতাকারীদের প্রতি অভিযোগ উঠে যে, এরা আসলে জামাত-শিবির তথা যুদ্ধাপরাধী গোষ্ঠির সমর্থক। এই তর্ক-বিতর্কের পরিস্থিতি দেখলাম, তাতে অভিযোগকারী এবং অভিযোগের বিরোধিতাকারীদের যুক্তিও দেখলাম। দেখে যারপরনাই আশ্চর্য হলাম। 
প্রথমেই সবার সুবিধার্থে স্মারকলিপির একটি ছবি নিচে সংযুক্ত করছি। এবার স্মারকলিপির মূল বক্তব্যটি দেখি-
"হজরত শাহজালাল (র:) এর নামে প্রতিষ্ঠিত এ বিশ্ববিদ্যালয়ে মহান মুক্তিযুদ্ধের অনুভূতিকে কাজে লাগিয়ে মূর্তি স্থাপনের চেষ্টা হজরত শাহজালাল (র:) তথা গোটা সিলেটবাসীর ধর্মীয় অনুভূতিতে আঘাত করার শামিল।"
এই যুক্তির পরিপ্রেক্ষিতে মূর্তি (ভাস্কর্য) স্থাপন না করে স্মৃতিস্তম্ভ স্থাপন করার পরামর্শ দেয়া হয়েছে।
এই স্মারকলিপিটিতে যারাই সাক্ষর করেছেন তারা এর সরল বাংলা বোঝার যথেষ্ট ক্ষমতা রাখেন বলেই মনে করি। যখন এই শিক্ষকদেরকে "ছাগু" সম্বোধন করা হয়েছে তখন তাদের সমর্থনকারী শিক্ষার্থীদের অনেকেরই বক্তব্য ছিল এরকম, "যেহেতু ইসলাম মূর্তিপূজা সমর্থন করেনা, সেহেতু একজন ধর্মপ্রাণ মুসলমান মাত্রই মূর্তি স্থাপনের বিরোধিতা করতেই পারেন। সেক্ষেত্রে তাকে ছাগু বলা হবে কেন? "ছাগু" তো তারা, যারা যুদ্ধাপরাধীদের সমর্থক।"
ভালো কথা। ধরে নেই তারা "ছাগু" তর্কের উর্ধ্বে। কিছু "কিন্তু" যে তারপরেও থেকে যায়। ইসলাম ধর্ম মূর্তি পূজা সমর্থন করেনা এবং পৌত্তলিকতা বিরোধী। কিন্তু যেই ভাস্কর্য স্থাপনের সিদ্ধান্ত নেয়া হয়েছে তা কি কোন নির্দিষ্ট ব্যক্তির প্রতিনিধিত্ব করে? না, বরং এটি মুক্তিযুদ্ধের মূল্যবান আবেগের একটি রূপক মাত্র। মা, তাঁর সন্তানকে যুদ্ধযাত্রায় আশির্বাদ করছে, এটি মায়ের সর্বোচ্চ ত্যাগের মহিমা। এই ভাস্কর্যে সেই ত্যাগ এবং মুক্তিযুদ্ধের মহান অনুভূতিকে সম্মান জানানো হয়েছে, সেই অনুভূতি এবং মানসিকতা বর্তমানের মাঝে ছড়িয়ে দেয়ার একটি চেষ্টা মাত্র। যেহেতু এই ভাস্কর্যটি দেশপ্রেম ও আত্মত্যাগের রূপক তাই এটি কোন নির্দিষ্ট ব্যক্তির পরিচয় বহন করেনা বরং সমগ্র বাঙালি জাতির মুক্তিসংগ্রামের রূপ তুলে ধরে। আমার জানামতে, ইসলাম ধর্ম প্রত্নতাত্বিক নিদর্শনের কোন বিরোধিতা করেনা। এখানে পৌত্তলিকতা বিষয়টিই একটি ভ্রান্ত যুক্তি। এখানে কোন ব্যক্তিপূজার উদ্দেশ্যে ভাস্কর্য স্থাপনের চেষ্টা চলছে না। তাই এখানে ধর্মানুভূতিতে আঘাতের অভিযোগ ভিত্তিহীন এবং অযৌক্তিক।
এবার প্রসঙ্গ যখন উঠে জামাত শিবির এর প্ররোচনার তখন অনেককেই বলতে দেখলাম, "সাক্ষর দানকারী কিছু শিক্ষক হয়তো এই গোষ্ঠির সাথে সম্পৃক্ত কিন্তু তাতে কি? সবাই তো আর না !!" কথাটা একটু সরল করে দেখলে এরকম- ধর্মের বাতাবরণে যুদ্ধাপরাধী, জামাত-শিবির, ধর্মপ্রাণ আর নিরপেক্ষ শিক্ষক সবার এক কাতারে দাঁড়ানো জায়েজ হয়ে যায় !! না, জায়েজ হয়না। আর সমস্যা এখানেই। ধর্মপ্রাণ মাত্রই জামাত-শিবির এর অংশগ্রহন চোখ এড়িয়ে যাবে এই যুক্তি এখন অসার। যদি ৫১ জন শিক্ষকের মাঝে ৫ জনও জামাত-শিবিরের হন তাহলে বাকি ৪৬ জন তাদের দায় এড়াতে পারেন না। কারন জামাত-শিবির এভাবেই বিভিন্ন বিষয়ে অনুপ্রবেশ করে, পরে তারা গাছেরটাও খায় তলারটাও কুড়ায়। তাই এখানে তথাকথিত নিরপেক্ষ শিক্ষকদের জামাত-শিবির সম্পৃক্ততার বিষয়টি এড়িয়ে যাওয়ার না এবং তাদের নিরপেক্ষতা প্রশ্নবিদ্ধ।
স্মারকলিপির মূল বক্তব্যটি লক্ষ্য করি। "সমগ্র সিলেটবাসীর ধর্মানুভুতিতে আঘাত" !! সমগ্র সিলেট একই ধর্মানুভূতি সম্পন্ন এই ধারণা কি অনিচ্ছাকৃত ভুল নাকি নিরপেক্ষতার চরম উদাহরণ? সমগ্র সিলেটের অন্যান্য ধর্মালম্বী সকল সম্প্রদায়কে সম্পূর্ণভাবে অস্বীকার করে এই যে বাক্য রচনা এবং তাতে বিশ্ববিদ্যালয়ে শিক্ষকতা করা নামি-দামি শিক্ষকদের সাক্ষর, এটাকে কি আমি নিরপেক্ষ হিসেবে দেখব নাকি চরম সাম্প্রদায়িক মানসিকতা হিসেবে দেখব? যেখানে মুক্তিযুদ্ধের চেতনার রূপক ভাস্কর্যের সাথে মূর্তিপূজার কোনই সম্পর্ক নেই তবুও ইচ্ছাকৃতভাবেই স্মারকলিপিটিতে বারবার "ভাস্কর্য" এই শব্দটির বদলে "মূর্তি" ব্যবহার করা হয়েছে। যদিও অর্থ একই কিন্তু একটু গভীরে ভাবলেই দেখা যায় এর আসল উদ্দেশ্য। "ভাস্কর্য" শব্দটি ব্যবহার করলে "মূর্তিপূজা" সংক্রান্ত যে সরাসরি ধর্মীয় বিরোধিতার আবেশ তৈরী করা, সেটি অনেকটা খাপছাড়া লাগে। আর যেই কারণে শব্দ নিয়েও এতোটা সুচিন্তিত কার্যকলাপ। তাহলে এই কর্মকান্ড এবং এতে অংশগ্রহনকারীরা ঠিক কোন দৃষ্টি থেকে নিরপেক্ষ বিচারের দাবিদার?
সিলেটের আঞ্চলিক কিছু সংবাদ দেখলেই বোঝা সম্ভব এই বিষয়ে করা সব থেকে বেশি সক্রিয়। খবরগুলো লক্ষ্য করুন-
শাবিতে মূর্তি স্থাপন করা হলে পরিণতি হবে ভয়াবহ ---- প্রিন্সিপাল হাবীবুর রহমান
এই খবরে বিশেষ একটি অংশ- "সিলেটের মানুষ ইসলামী মূল্যবোধ রক্ষার আন্দোলন জানে বিগত ১৯৯৯ সালে শাবিতে বিতর্কিত ব্যক্তিদের নামে হলসমূহের নামকরণ করার পায়তারা করা হলে আমরাই সিলেটবাসীকে সাথে নিয়ে বিশ্ববিদ্যালয় কর্তৃপক্ষের সিদ্ধান্ত প্রত্যাহারে বাধ্য করেছিলাম। এবারও অনতিবিলম্বে মূর্তি স্থাপনের সিদ্ধান্ত প্রত্যাহার না হলে তৌহিদী জনতাকে নিয়ে তা প্রতিহত করা হবে।"
এর আগে এই বিশ্ববিদ্যালয়ে বিভিন্ন হলের নামকরণ করার সময় বিরোধিতা করে জামাত-শিবির গোষ্ঠী। যতদূর মনে পড়ে, ছাত্রী হলের নাম শহীদ জননী জাহানারা ইমামের নামে করার প্রস্তাব করা হলে চরম বিরোধিতার মুখে পড়তে হয় এবং এখনও এই বিষয়টি জানামতে অমিমাংসিত।
অবিলম্বে শাবিতে মূর্তি নির্মাণ বন্ধ না করলে পরিনতি হবে ভয়াবহ ---মাদ্রাসা ছাত্রকল্যাণ পরিষদ 
শাহজালালের পবিত্র মাটিতে মূর্তি নির্মানের অপচেষ্টা সহ্য করা হবেনা---শিবির
শাবিপ্রবি’তে মূর্তি স্থাপন বন্ধের দাবীতে ভিসি বরাবরে স্মারকলিপি প্রদান
এই খবরটির প্রথম অংশ দেখুন- শাহজালাল বিজ্ঞান ও প্রযুক্তি বিশ্ববিদ্যালয়ে ভাস্কর্যের নামে মূর্তি স্থাপন বন্ধের দাবীতে ইসলামী আন্দোলন বাংলাদেশ সিলেট জেলা ও মহানগরের উদ্যোগে  সোমবার বেলা ১২টায় বিশ্ববিদ্যালয়ের ভিসি বরাবর স্মারকলিপি পেশ করেন
"ভাস্কর্যের নামে মূর্তি স্থাপন"- এই অংশটি উপরে দেয়া আমার আশঙ্কাটিকে আরও জোরালো করে মাত্র !!
শাবিতে মূর্তি স্থাপনের প্রতিবাদে মাননীয় রাষ্ট্রপতি বরাবরে স্মারকলিপি
এই সংবাদগুলো দেশের প্রথম সারির সংবাদ মাধ্যমের হয়তো নয়, কিন্তু এতে বুঝতে অসুবিধা হয়না, ধর্মানুভূতির কথা বলে সাম্প্রদায়িক পরিস্থিতির সৃষ্টিতে সক্রিয় কারা।
কম্পিউটার সায়েন্স বিভাগের বিভাগীয় প্রধান ড: শহীদুর রহমানকে "ছাগু" সম্বোধন করায় ক্ষেপেছেন অনেক শিক্ষার্থী। আমার নিজের এক বন্ধুকেও দেখলাম এই সংক্রান্ত একটি লেখা শেয়ার করতে। লেখাটিতে হাস্যকর যুক্তির উপস্থাপন দেখে অবাক হলাম। দেশের একটি বিশ্ববিদ্যালয়ের বিজ্ঞান বিভাগের শিক্ষার্থীরা এতোটা অবুঝ হয় কি করে !! একজন বিভাগীয় প্রধান যিনি বিভিন্ন ধর্মালম্বী শিক্ষার্থীর শিক্ষক, তিনি যখন এমন একটি বিতর্কিত বক্তব্যসম্পন্ন স্মারকলিপিতে সাক্ষর করেন এবং তার পেছনে যুক্তি হিসেবে নিয়ে আসেন তার ধর্মানুভূতি, তখন আমি অবাক হই !! আরও অবাক হই, নিজেকে ধর্মপ্রাণ হিসেবে পরিচয় দেয়া একজন মানুষ যখন ধর্মের বিধিনিষেধ সম্পর্কে এরকম ত্রুটিপূর্ণ ধারণা পোষণ করেন। আরও অবাক হই যখন এই বিতর্কিত বিষয়ে, জেনে বুঝে তিনি জামাত-শিবির সমর্থকদের সাথে একই কাতারে দাঁড়ান !! আর সবশেষে বাকরুদ্ধ হই যখন দেখি, মুক্তিযুদ্ধের চেতনার রূপক ভাস্কর্যকে তিনি মূর্তিপূজার মতো ধর্মীয় একটি বিষয়ের সাথে একই মানদন্ডে বিচার করেন। আমি হয়তো তাকে "ছাগু" বলার ধৃষ্টতা করবোনা, কিন্তু অন্তত আমি তাকে একজন শিক্ষক তদুপরি একজন জ্ঞানী মানুষ হিসেবে সম্মান করতে পারবনা। তার জ্ঞান আমার প্রয়োজন নেই। যারা তাকে সমর্থন করছে, তাদের মানসিকতা নিয়েও আমি যথেষ্ট সন্দিহান। একজন জ্ঞান-বুদ্ধিসম্পন্ন মানুষ যখন কোনটা ধর্মান্ধতা/ধর্মের অপব্যাখ্যা আর কোনটা অপরাজনীতি এই জিনিসগুলোর পার্থক্য নিরুপনে ব্যর্থ হয় তখন তার জ্ঞান কতটা, সে বিষয়ে আমার সন্দেহ থাকে।
এই নাজুক ধর্মানুভূতির সুশীল গোষ্ঠীর ভাস্কর্য স্থাপনে বিরোধিতা থাকলেও, মাজার এর ব্যাপারে তাদের কোন সমস্যা নেই। আমার জানা মতে, ইসলাম ধর্ম মাজারকেও সমর্থন করেনা। কিন্তু যেই সিলেটে হজরত শাহজালাল (র:) এর মাজার প্রত্নতাত্ত্বিক নিদর্শন হিসেবে সমাদৃত হতে পারে সেই সিলেটেই মুক্তিযুদ্ধের চেতনা সম্বলিত একটি ভাস্কর্য স্থাপন হলে নাকি হজরত শাহজালাল (র:) এরই অপমান হয়। এই ধর্মপ্রাণ সুশীল নিরপেক্ষ গোষ্ঠীর মানুষদের ধর্ম বিশ্বাসে এহেন পক্ষপাতিত্ব দেখে আসলেই অবাক হতে হয়।
দেশের রাজনীতিতে আমি যা দেখছি তা হলো, জোর করে বর্তমান সরকারকে নানাভাবে ধর্মীয় দৃষ্টিকোণ থেকে বেকায়দায় ফেলার অপচেষ্টা। নানাভাবে দেশের ধর্মভীরু মানুষকে অপব্যাখ্যা দিয়ে প্ররোচিত করে অশান্তির তৈরী করা। আর বারংবার এই স্পর্শকাতর বিষয়গুলোতে নানা বিভ্রান্তিকর সংবাদ আর ব্যাখ্যা তুলে ধরে অস্থিতিশীল পরিবেশ তৈরী করে এই সরকার ইসলামবান্ধব নয় এমন একটি গুজবকে হাওয়া দেয়া। শুধু তাই নয়, যুদ্ধাপরাধী বিচার এবং মুক্তিযুদ্ধ এসব কিছুতেই ধর্মকে জড়িয়ে নানা আপত্তিকর বক্তব্য উপস্থাপন এবং সেই সাথে যুদ্ধাপরাধী গোষ্ঠির সাথে ধর্মকে একই কাতারে নিয়ে নানা প্ররোচনা সৃষ্টি করা। 
মুক্তিযুদ্ধ আমাদের গর্ব। আমাদের অস্তিত্বে, আমাদের মননে। স্বাধীনতার যেই যুদ্ধে রক্ত দিয়েছে সকল ধর্মের সাধারণ মানুষ সেই যুদ্ধের চেতনা কখনো কোন নির্দিষ্ট ধর্মের গন্ডিভুক্ত নয়, সেই অনুভূতি কখনও সাম্প্রদায়িক হতে পারেনা। তাই যারা সজ্ঞানে-অজ্ঞানে মুক্তিযুদ্ধের ভাস্কর্য স্থাপনের বিরোধিতা করে, তারা মুক্তিযুদ্ধের চেতনার বিরোধিতা করে। আর যারা মুক্তিযুদ্ধের চেতনার বিরোধিতা করে তারা আমার শত্রু, আমি তাদের সমর্থন করিনা। আমি প্রতি পদক্ষেপে তাদের বিরোধিতা করবো, এটা আমার অঙ্গীকার।

ছবি: 


 




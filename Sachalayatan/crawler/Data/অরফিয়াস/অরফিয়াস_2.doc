ভয়ের নাম 'গণিত'



সংবিধিবদ্ধ সতর্কীকরণ: ইহা একটি ফুল, পাখি, লতা, পাতা জাতীয় ব্লগ। মিশ্র ভাষার দোষ এর জন্য আগেই ক্ষমাপ্রার্থী।
অনেকদিন ব্লগ লিখিনা, এই ভেবেই মনে হল একটু কিবোর্ড গুঁতাই। আজকে ফেসবুকে মুর্শেদ ভাইয়ের একটা পোস্টে গণিত সম্পর্কিত আলোচনায় নিজের কিছু স্মৃতি মনে পড়ল। ভাবলাম তাই লিখি টুকটাক। 
গণিতে খুব একটা খারাপ ছিলাম না আগে। কিন্তু এই বিষয়টা আমার খুব একটা পছন্দের কিছু না। করতে না হলেই ভাল লাগে টাইপ। যেমন, পোলাপান জানে দুধ স্বাস্থ্যের জন্য ভাল কিন্তু বাপ মা জোর করে না গেলানো পর্যন্ত গিলতে চায়না। বিজ্ঞজনেরা বলে, এই মহাবিশ্বে একটাই ভাষা আর সেটা হচ্ছে গণিত। আমাদের চারপাশের সব কিছুই নাকি গণিতের ভাষায় প্রকাশ করা সম্ভব। কথাটা আসলে সরলীকরণ হলেও, আসলেও তা মোটামুটি সম্ভব। তো গণিতের সাথে সেই স্কুল এর সময় থেকে একটা বোঝাপড়া করতে হত প্রতি বছর নতুন ক্লাসে। টিচার যতই ডাণ্ডার ভয় দেখায় আমার ততই গণিতের প্রতি ভালোবাসা কমতে থাকে। ফলস্বরূপ বার্ষিক পরীক্ষার খাতায় আণ্ডা আর বাসায় আমার উপরে বাপ-মার মার্শাল আর্ট চর্চা। তো এইরকম করতে করতে কোনমতে অষ্টম শ্রেণীতে পদার্পণ। তখন এক দাদা বাসায় অঙ্ক বুঝাতো আর চর্চার উপরে খুব জোর দিত। সেইবার মনে হয় পেলাম ৯৯। কেমনে কি কিছুই জানিনা। খালি জানলাম তিন শ্রেণীর বাঘা বাঘা হাই র‍্যাঙ্ক এর পোলাপানের থেকে আমার নাম্বার বেশি, আমি তখন বাপ মার জোরাজুরিতে মুখ কালা করে অষ্টম শ্রেণীর বৃত্তি পরীক্ষা দেই, হল থেকে বের হয়ে শুনি এই কাণ্ড। 
এরপরে নবম এবং দশম শ্রেণীতে আসলো হায়ার ম্যাথ এর কষ্ট। একদিকে সাধারন গণিতেই নাভিশ্বাস, তার উপরে আবার অসাধারন গণিত এর রপ্তানি। আমি প্রতি পরীক্ষায় নিষ্ঠার সাথে একটা নির্দিষ্ট পরিমাণ প্রশ্নের উত্তর না করেই বাসায় আসি। এসে দাঁত কেলাই আর বলি, ইস, যা একখান কঠিন প্রশ্ন ছিল না! তো কোন একটা কারনে ছাত্রদের হায়ার ম্যাথ এর প্রতি এমন ভালোবাসা দেখে প্রধান শিক্ষক প্রাক্তন এক শিক্ষককে দায়িত্ব দিলেন বাঁদর সোজা করার। স্যারকে দেখলে আমার কেন জানি ভয় করত কিন্তু কখনও ভয় পাওয়ার মত কিছু ঘটে নাই। সিনিয়র ক্লাসের ছেলেদের থেকে নানা ঘটনা শুনতাম, স্যার কি করে স্কুলের বাঘা বাঘা বাঁদরদের ক্লাসে শায়েস্তা করতেন, শুনেই অবস্থা টাইট আর কি। তো স্যার আসলেন ক্লাস নিতে, এসেই বলেন, শোন বাবারা, বেসিকে জোর দিতে হবে, বেসিক ঠিক করতে হবে। তখন আমাদের মাধ্যমিকের কয়েক মাস মত বাকি। বেসিকে আর কি জোড়াতালি দিব! কিন্তু না স্যারের ক্লাস আসলেই ভাল ছিল, খুবই সরলভাবে উনি হায়ার ম্যাথ এর বিষয়গুলো বোঝাতেন। একবার বুঝলে আসলে দ্বিতীয়বার দেখার দরকার পড়ত না।
তো স্কুলে টেস্ট পরীক্ষার পরে কিছুদিন এক্সট্রা ক্লাস করানো হল। এর পরে নেয়া হল দুইটা রিভিশন পরীক্ষা সব বিষয়ের। যদিও প্রথম রিভিশনে 'চূড়ান্ত' ফলাফল করে প্রধান শিক্ষকের কাছ থেকে কিছু মিষ্টি কথা শোনা হয়ে গিয়েছিল কিন্তু তারপরেও আশা ছাড়ি নাই। সেই কারনে দ্বিতীয় রিভিশন পরীক্ষায় হায়ার ম্যাথে হায়েস্ট নাম্বারধারীর থেকে কিছু নাম্বার কমে দ্বিতীয় স্থানে। আমি নিজেই বোকা। খাতা দেখে পালানোর সময় স্যার এর সামনে। আমি কোনমতে পাশ কাটানোর চেষ্টায়। স্যার ধরে ফেলল, বলে, কি তোমার খাতা তো দেখলাম। ভাল করে পড় বাবা। আমরা তো এই শেষ এর পরে তোমরাই তোমাদেরটা দেখবা। কথাটার মর্ম এখন বুঝি। 
মাধ্যমিকে সাধারণ গণিতে খুব বাজে করলাম। পরীক্ষা দিয়ে মন খারাপ। উত্তর করছি মাত্র ৮৭ এর মত। এর মধ্যে এক বিরক্তিকর স্যার বলে কিনা, হে হে আর পাইছ এ প্লাস অঙ্কে। শিক্ষকদের মানসিকতার পার্থক্য কি করে ছাত্রদের উপর প্রভাব ফেলে বলার মত না। এক স্যার এর উৎসাহে গণিতে ভাল আর আরেক স্যার এর এহেন আচরণ। সেই জেদে হায়ার ম্যাথে পুরো উত্তর করলাম। যদিও মাধ্যমিকের খাতা দেখতে দেয় না, তাও চ্যালেঞ্জ করে বলতে পারি এক দুই এর বেশি নাম্বার কাটতে পারবেনা। হু হু বাবা, জেদ আছে। তবে ফলাফলে দেখা গেল দুই গণিতেই এ প্লাস। তার মানে ৮৭ উত্তর করলেও সেখান থেকে খুব বেশি নাম্বার বাদ যায় নাই। 
এরপরে কলেজ লাইফে গণিত নিয়ে নানা অভিজ্ঞতা আছে, সেটা আলাদা করে লেখার মত বিশাল কাহিনী। তবে গণিতের প্রতি ভালোবাসা সেই তিক্ত মধুর। কলেজের পরে যখন ইঞ্জিনিয়ারিং পড়তে উদ্যোগ নিলাম তখন অনেকেই বলেছিল, গণিত নিয়ে তোমার যা অবস্থা, গণিতকেই জীবনসঙ্গী করতে চললে হে! তখন না বুঝলেও পরবর্তী বছর পাঁচেকে সেটা ভাল ভাবে বোঝা হয়ে গিয়েছিল। পড়লাম ইলেক্ট্রনিক্স ইঞ্জিনিয়ারিং। অঙ্ক ছাড়া কোন কথা নাই। পরীক্ষার হলে থিউরি প্রশ্ন খুঁজি যদি কিছু নাম্বার তোলা যায়। প্রশ্নকর্তা এক কাঠি সরেস, সে থিউরির সাথে সমীকরণ গুঁজে দেয়। ভাবটা এমন, শুধু দেখেই যাবে, ধরতে পারবেনা বাবা। কোনমতে ইঞ্জিনিয়ারিং পাস করি। কষ্টের রেজাল্ট দিয়ে ভাল কোন জায়গায় আরও পড়ার চান্স খুবই কম আর যুদ্ধের ইচ্ছাও তখন প্রায় শেষের পথে।  
এর মধ্যেই নানা জায়গায় টুকটাক এপ্লাই এর মধ্যে নিজের সাথে জুয়া খেলার মত করেই মাত্র একটা জায়গায় পদার্থবিদ্যায় মাস্টার্স এ এপ্লাই করলাম। আমার এই উচ্চাশা পাগলেও সমর্থন করবেনা। কিন্তু হাস্যকরভাবে এই পদার্থবিদ্যার ফ্যাকাল্টি থেকেই আমার মত অপদার্থের জন্য এডমিশন লেটার পাঠাল। ভাবটা এমন তুমি কি জুয়া খেল, আস আমরাও একটু তোমার সাথে খেলি। আর আমিও পাক্কা জুয়াড়ির মত এই ফ্যাকাল্টিতেই পড়ব ঠিক করলাম। লে হালুয়া। আমার শুভাকাঙ্ক্ষী লোকজন খুসখুস করে একটা দুইটা কাশি দিয়ে বলার চেষ্টা করে, একটু ভাবলে হয় না! আমার চোখ বন্ধ, উঁহু, পদার্থবিদ্যা পড়েই দেখিনা। 
পড়তে এসে প্রথমেই পড়লাম কোয়ান্টাম মেকানিক্সের চক্করে। বাপরে বাপ, সে কি জিনিস। আগে বিজ্ঞ লোকজন কোয়ান্টাম মেকানিক্স নিয়ে এক দুখান কথা বললেই, চোখ গোলগোল করে তাকাতাম। ভাবতাম, নাহ, পুলাটা মাল আছে! এখন নিজে পড়তে এসে দেখি পুরাই মালামাল! যাই কই! সিনিয়রদের প্রশ্ন করি, ভাই, কিছুই তো বুঝি না। এরা বলে ব্যপার না, আমরাও বুঝি নাই! 
তবে আসল গণিতের জগতে ঢোকা শুরু হয় তখন। মহাবিশ্বের ক্ষুদ্রতম কণাগুলোর আচার আচরণ বোঝার সাথে সাথে এও বুঝতে শুরু করি এতদিন আসলে গণিতের স্বাদ থেকে বঞ্চিত ছিলাম নানা ভয়ে। টুকটাক তখন অঙ্ক কষি। পুরনো সব কিছু নতুন করে পড়া শুরু করি। লাগে রাহো মুন্নাভাই এর মত লেগে থাকি গণিতের পিছে। হতে হতে কখনও হয়, কখনও হয় না কিন্তু এইবারে মন খারাপ হয় না আর। কারন স্বাদ পাওয়ার শুরু মাত্র। 
নিজের গবেষণার বিষয় হিসেবে আমার পছন্দ বায়ো ফিজিক্স। দুঃখজনক হলেও সত্যি ফিজিক্সের তাবৎ বেয়াড়া গণিত এই বিষয়ের অন্তর্গত, তার সাথে আবার বায়োলজি। আমি এইবারে আবারও দাঁত কেলাই। ধাক্কা খেতে খেতে যখন এতদূরে আসলাম, তখন আর ধাক্কার কি ভয়! এক লাফে বায়ো ফিজিক্সে না হলেও প্রথম পদক্ষেপ হিসেবে গবেষণা শুরু অরগানিক বায়ো ইলেক্ট্রনিক্সে। হাইব্রিড এক জগত, আছে সেমিকন্ডাক্টর ফিজিক্স (যাহা আবার এই অধমের কিঞ্চিৎ পছন্দের বিষয়!), সাথে পলিমার কেমেস্ট্রি এবং বায়োলজি। একসাথে তিন তিন খান জগতকে মিলিয়ে কাজ বের করার ধান্দা। তো আর কি, ধাক্কা খেতে খেতে চলি, আজকে না হোক, একদিন হবে। পড়ার আনন্দটাই আসল। শিক্ষা যে কেবল ডিগ্রি সার্টিফিকেট এর জন্য না সেটা একটু হলেও বোঝা দরকার। ডিগ্রিতে ভাল চাকরি মেলে অবশ্যই সেটা অস্বীকার করার সাহস নেই কিন্তু ডিগ্রির চাপে পড়ার আনন্দটা নষ্ট করাটা আমাদের জীবনে যে একটা পুরনো গল্প হয়ে গেছে তার পরিবর্তন জরুরী।
আজকাল পদার্থবিদ্যার বড় বড় গবেষণার পেপার নামিয়ে পড়ি, অল্প স্বল্প বুঝি, বেশির ভাগই মাথার উপর দিয়ে যায়। কিন্তু ভাল লাগে যতটুকু বুঝি। এটার দাম সার্টিফিকেটে না। নিজের গবেষণার নানা পাজল যখন নিজে মেলাতে পারি, ভাল লাগে। দেখাই যাক কদ্দুর কি হয়। বেঁচে থাকতে হলে এই নিরানন্দ পৃথিবীতে ছোট ছোট কিছু আনন্দের উপকরন দরকার।  
পড়ার আনন্দে তাই সারাজীবন পড়ে যেতে চাই।


রাজা যায়,রাজা আসে ...



(২৫ শে মার্চ ১৯৭১ - ২৫ শে মার্চ ২০১১, ব্যাবধান ৪০ বছর)
মিরপুর স্টেডিয়াম, চাঁদ তারা খচিত পতাকা উড়ে,ললনার নরম কোমল গালে তার প্রতিচ্ছবি,যুবকের দৃপ্ত কন্ঠে পাকিস্তানের জয়ের আহ্ববান,কানে বাজে "পাক সার জামিন সাদ বাদ",ভাবি ভুল শুনলাম আবার শোনার চেষ্টা করি নাহ ঠিকই শুনলাম মনে হলো ...চারপাশের সব নিঃশব্দ হয়ে যায় চোখে ভাসে মিরপুর বধ্যভূমি,নাম না জানা হাজারো ভাই-বোনের মৃতদেহ,চোখ থেকে সবার অলক্ষ্যে কয়েক ফোঁটা চোখের জল গড়িয়ে পড়ে...
দেশ আয়োজন করে বিশ্বকাপ ক্রিকেট এর,দেশবাসী খুশি হয়,বিনোদনের আনন্দে মেতে ওঠে সবাই,খুশিতে আত্মহারা হয়ে ভুলে যায় নিজের অস্তিত্ব...নিজের দেশ হেরে যায় কষ্ট লাগে খেলা দেখার ইচ্ছা করেনা,অনেকে আশায় নতুন করে বুক বাধে "আর রে আমাদের পাকিস্তান আছেনা"...অবাক হই হয়তো কিছুটা চমকে উঠি আর তা দেখে কেউ বলে ওঠে "আর রে ভাই খেলার সাথে রাজনীতি মিশাবেন নাতো"....আমি হেসে বলি "না ভাই মেশাইনা"..মনে পড়ে ১৬ বছরের ছিলো মনে হয় ছেলেটি বয়সটা ঠিক মনে নেই,বুকে মাইন বেঁধে শুয়ে পরেছিলো সাজোয়া গাড়ির নিচে,ভাবি ওর হয়তো অনেক স্বপ্ন ছিলো লাল সবুজের পতাকা ওড়ানোর....
নতুন প্রজন্ম আমাকে দেখতে পারেনা হঠাৎ করেই যেনো অনেক আলাদা হয়ে যাই ভিড়ের মাঝে ,কেউ বলে ওঠে "পুরনোকে আকড়ে ধরে রাখতে চাইনা,যা হয়েছে অনেক বছর আগে হয়েছে,এখন নতুন করে সামনে এগিয়ে যেতে হবে"...আমিও সামনে এগিয়ে যাওয়ার চেষ্টা করি কিন্তু পারিনা,ত্রিশ লক্ষ্য শহীদের রক্তসাগর পাড়ি দিতে গিয়ে ক্লান্ত হই ,মনে হয় দেশটাও তো ৪০ বছরের পুরনো হয়ে গেলো তাও তো আকড়ে ধরে আছি...
বঙ্গ ললনা হেসে খিলখিল,পাকিস্তানের সুদর্শন ছেলেরা আসে,হেসে কথা বলে,হৃদয় জয় করে নেয়,স্বপ্ন দেখায় নতুন ভবিষ্যতের...চোখে ভেসে ওঠে অসংখ্য ললনার রক্তাক্ত দেহ,পাশবিক নির্যাতনে ক্ষত বিক্ষত মুখ-শরীর,ভয়ে কেঁপে উঠি আমার মুখের হাসি মুছে যায় ...
কেউ "Racist" বলে,সব ভুলে নাকি উন্নতির জন্য একসাথে কাজ করতে হবে,এরকম একপেশে মানসিকতা নাকি আর চলবেনা....মনে পড়ে "১৯৭১ সালের ৩০ ডিসেম্বর জহির রায়হান তার নিঁখোজ ভাই শহীদুল্লাহ কায়সারের সন্ধানে মীরপুরে যান এবং সেখান থেকে আর ফিরে আসেননি".. তার বোন আজও কেঁদে ফেরে...
আমতা আমতা করে কিছু বলার চেষ্টা করি,মানুষ হাসে,বলে পুরনো সংকীর্ণ মানসিকতা...নিজের পুরনো ঘরে,পুরনো হয়ে যাওয়া আমার মানসিকতা নিয়ে বসে থাকি,পাশের বাড়িতে পাকিস্তানের বিজয় উল্লাসে মেতে ওঠে ওরা .. আমি শুনেও না শোনার ভান করি ...মনে পড়ে "কিসের ভয় যখন বুকের রক্তে লিখেছি একটি নাম বাংলাদেশ"....যখন শেকড় থেকে পচন শুরু হয় তখন গোটা অস্তিত্ব হারানোর ভয় হয় ...
সরকার যায় সরকার আসে শ্লোগান বদলায়...যেই "জয় বাংলা" শ্লোগান এ সাড়ে সাত কোটি বাঙালী লড়েছিলো তা হয়ে যায় দলীয় সম্পদ....তাই কখনো বলতে হয় "বাংলাদেশ জিন্দাবাদ"...আবার পালা বদল হয় রাস্তা কাঁপে জয় বাংলায় কিন্তু সেটা শুধুই দলীয় আবেগ....ইতিহাস বদলায় বছরে বছরে তাই সঠিক ইতিহাস জানতে চায় না কেউ,তাই নিজের অস্তিত্বকে যারা মিশিয়ে দিতে চেয়েছিলো তাদের নামে জয় জয়কার করি,যুদ্ধপরাধীদের বিচার হয় কিন্তু তাদের রাজনৈতিক কর্মকান্ড বন্ধ হয়না,তারা ধর্মের নামে সহানুভূতি জড়ো করে,তারপর সুযুগ বুঝে নতুন প্রজন্মের মাঝে  মিশিয়ে দেয় বিষাক্ত নিঃশ্বাস...
তাই আজ দীর্ঘ ৪০ বছর পরে ২৫ শে মার্চের গভীর রাতে একটা গান মনে পরে "রাজা যায়,রাজা আসে...রানীরাও আসে যায়"বুক থেকে বেরিয়ে আসে একটা লম্বা দীর্ঘশ্বাস... 
- অর্ফিয়াস


ভুলে গেছি যেই আঘাত অনায়াসে




আমরা জাতি হিসেবে অনেক কৃতিত্ব এর দাবীদার, আমরা ভাষার জন্য রক্ত দিয়েছি, স্বাধীনতা যুদ্ধ করে অর্জন করেছি, স্বৈরশাসক এর পতন ঘটিয়েছি তরুণ রক্ত দিয়ে, জাতি হিসেবে আমরা বীরের জাতি, এই দাবি করতেই পারি। কিন্তু একটা দাবি আমরা করিনা, সেটা কি? আমরা ভুলোমনা একটি জাতি| আমরা খুব সহজেই ভুলে যাই, আমরা খুব সহজে ভুলে যাই আমাদের অতীত, আমাদের অস্তিত্ব। আমাদের চোখের সামনে ঘটে যাওয়া ঘটনা আমরা চোখ ফেরালেই ভুলে যাই। তারপর একসময় আমরা সেই ঘটনা কখনো ঘটেছিল কিনা সে নিয়েও সন্দেহ প্রকাশ করি|
২৭ ফেব্রুয়ারি, ২০০৪, আজ থেকে ৮ বছর আগের এই দিনে, বিশিষ্ট সাহিত্যিক শ্রদ্ধেয় হুমায়ুন আজাদ এর উপর ধারালো অস্র নিয়ে ঝাপিয়ে পড়েছিল কিছু মানুষরুপী নরপশু, হায়েনা| আঘাতে আঘাতে ছিন্ন-ভিন্ন করে পৃথিবী থেকে মানুষটির অস্তিত্ব মুছে ফেলার জন্য চেষ্টা করেছিলো কি নৃশংস আক্রোশে| ধর্মীয় মৌলবাদী শক্তির চরম শক্তি প্রদর্শন ছিলো সেটি, মুক্ত কণ্ঠস্বরকে দাবিয়ে দেয়ার কি প্রচন্ড আস্ফালন ছিলো তাদের| আঘাতে জর্জরিত মানুষটি বেঁচে গিয়েছিলেন কোনমতে সেদিন, কিন্তু শেষ পর্যন্ত আর লড়াই চালিয়ে যেতে পারেননি, ১১ আগস্ট, ২০০৪, প্রবাসে মৃত্যুবরণ করেন তিনি|
হ্যাঁ, আমরা ভুলে গেছি তাকে, ভুলে গেছি তার অবদান, তার মুক্তচিন্তাকে, তার কণ্ঠস্বরকে, তার লেখনীকে, যেই চিন্তাশক্তি আর লেখনী দিয়ে তিনি লড়ে গেছেন সমাজে একা, এক প্রবল নৃশংস চক্রের বিরুদ্ধে। জীবদ্দশায় তাকে কম হুমকি দেওয়া হয়নি, দেশের ধর্মীয় মৌলবাদী চক্র তাকে হত্যার জন্য কম চেষ্টা করেনি, তার কণ্ঠস্বর দাবিয়ে রাখার জন্য তার উপরে কম চাপ ছিলোনা, কিন্তু কি প্রবল বিক্রমে তিনি লড়ে গেছেন| আমরা ভুলে গেছি তার "পাক সার জামিন সাদ বাদ", তার সেই বীরত্ব| কি দুর্দান্ত স্পর্ধায় তিনি একাই মৌলবাদীদের ভীত কাঁপিয়ে দিয়েছিলেন| কলমের শক্তি বুঝি একেই বলে|
তার লেখার চাছা-ছোলা ধরণ অনেকেরই ভালো লাগতোনা, সমালোচনায় তার ক্ষুরধার মন্তব্য অনেকেই অপছন্দ করতেন, ধর্মের বিরুদ্ধে সর্বোপরী ধর্মীয় উগ্র মৌলবাদের বিরুদ্ধে তার অবস্থান অনেকেরই চক্ষুশুল ছিলো, কিন্তু স্বাধীন সার্বভৌম একটি দেশে শুধু মাত্র সাহিত্য রচনার জন্য এভাবে একজন মানুষকে আক্রমনের শিকার হতে হবে, এ চরম ভাবনাটি মনে হয় কারো মাথায় আসবেনা| কিন্তু সেই আঘাত এসেছে, যদি কেউ বলে এই আঘাত তার অবস্থানের জন্য, তাহলে বলবো, ভুল, এই আঘাত শুধু তার একার নয়, এই আঘাত মতপ্রকাশের স্বাধীনতার বিরুদ্ধে, এই আঘাত মানবতার বিরুদ্ধে, এই আঘাত মুক্তকণ্ঠকে গলা টিপে মেরে ফেলার জন্য| এই আঘাত আমাদের সকলের, প্রত্যেকটি আঘাত ক্ষত-বিক্ষত করেছে আমাদের, রক্ত ঝড়িয়েছে।
দুঃখের বিষয় হচ্ছে, এতগুলো বছর চলে গেলো, ঘটনার আসল নায়করা পর্দার আড়ালেই রয়ে গেলো, বিচার হলোনা একজনেরও। দেশে এখনো সাম্প্রদায়িক মৌলবাদী শক্তির আস্ফালন, এখনো মুক্তকণ্ঠকে থামিয়ে দেওয়ার প্রবল প্রচেষ্টা, কিন্তু আমরা ভুলে যাবো, আমরা ভুলে থাকবো| যেভাবে আমরা ভুলে গেছি রমনার বটমূল, যেভাবে ভুলে গেছি তসলিমা নাসরিন, যেভাবে ভুলে গেছি অজস্র বোমা হামলার ক্ষত, ঠিক সেভাবেই আমরা ভুলে যাবো, কারণ একদিন ঠিক এভাবেই সব কিছু নষ্টদের হাতে চলে যায়|
আমরা জাতি হিসেবে অনেক ভুলোমনা, তার উপরে ক্ষমাশালী, আমরা ভুলে থাকতে পছন্দ করি, আমরা অতীতকে ভুলে যেতে পছন্দ করি| আর এ কারণেই অস্তিত্বের টানাপড়েন লাগে যখন-তখন| আমরা ভুলে যাই আমাদের সংগ্রাম, আমরা ভুলে যাই নরপশুদের, আমরা ভুলে যাই আমাদের খুনিদের। ভুলে গিয়ে তাদের আমরা আপ্যায়ন করি, তাদের জন্য স্লোগান দেই, তাদের জন্য মমতা প্রকাশ করি, তাদের জন্য ভালোবাসা দেখাই, কারণ আমরা অতীত ভুলে যাওয়াতে বিশ্বাসী।
হুমায়ুন আজাদ অনেক আগে লিখেছিলেন-
"আমি জানি সব কিছু নষ্টদের অধিকারে যাবে।
নষ্টদের দানবমুঠোতে ধরা পড়বে মানবিক
সব সংঘ-পরিষদ; চলে যাবে, অত্যন্ত উল্লাসে
চ’লে যাবে এই সমাজ-সভ্যতা-সমস্ত দলিল
নষ্টদের অধিকারে ধুয়েমুছে, যে-রকম রাষ্ট্র
আর রাষ্ট্রযন্ত্র দিকে দিকে চলে গেছে নষ্টদের
অধিকারে।"
আমরা তার লেখা পড়ে মুগ্ধ হয়েছি, আলোচনা করেছি, দুঃখ করেছি, কিন্তু ভুলে গেছি। তাই আটটি বছর পরেও অমিমাংসিত থেকে গেছে এই ঘটনার রহস্য, কারণ আমরা দেখেও না দেখার ভান করে থেকেছি, সরকার এর পর সরকার এসেছে কিন্তু কিছুই হয়নি| আর এভাবেই দম্ভ বেড়েছে মৌলবাদী শক্তির আর এভাবেই তারা পার পেয়ে গেছে সবখানে| 
স্যারকে একসময় বলতে ইচ্ছে হতো, না, সব কিছু নষ্টদের অধিকারে যেতে পারেনা, যেতে দেয়া যায়না, নাহ তাকে ভুল প্রমান করতে পারিনি, এখন বলতে ইচ্ছে হয়, রাষ্ট্রযন্ত্র তো অনেক আগেই পচে গেছে এখন পচন ধরেছে পুরো সমাজের, আমাদের মস্তিষ্কের, আমাদের সত্ত্বার। আমরা হয়তো সত্যিই হেরে গেছি|


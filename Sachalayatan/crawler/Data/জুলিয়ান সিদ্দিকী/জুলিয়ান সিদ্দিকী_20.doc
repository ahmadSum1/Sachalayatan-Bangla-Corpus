মধ্যপ্রাচ্যে বাংলাদেশীদের অবস্থা কেন শোচনীয়?



সম্প্রতি আমাদের মিশরিয় হিসাবরক্ষক হোসাম আনোয়ারের সঙ্গে হঠাৎ করেই বাকযুদ্ধে জড়িয়ে গিয়েছিলাম। কথা হচ্ছিলো আমাদের মত যারা যারা এখানে কাজ করছে, তাদের মধ্যে সবচেয়ে বেশি সুযোগ-সুবিধা কারা ভোগ করছে? কারা সবচেয়ে বেশি বঞ্চনার শিকার হচ্ছে। হিসেবে দেখা যায় যে, মিশরিয়রাই যাবতীয় সুযোগ-সুবিধা পাচ্ছে। আমরা বাঙালীরা হচ্ছি উপেক্ষিত। কেন এই উপেক্ষা?
০১.	মিশরিয়রা যেমন কাজ করতে এসেছে, আমরাও তো তেমনি কাজ করতে এসেছি। তাহলে কেন দু’রকম ব্যবস্থা হবে? মিশরিয়দের থাকার জন্য ভাড়া করা হচ্ছে ভালো বাড়ি। আর বাঙালীদের থাকার জন্য দেয়া হচ্ছে কোনোরকমের মাথাগোঁজার ঠাঁই। কেন?
হোসাম জানালো যে, বাঙালীদের জন্য যেমন তেমন থাকার জায়গাও অনেক ভালো। কারণ, বাংলাদেশের অধিকাংশ মানুষই রাস্তার উপর চট কিংবা প্লাস্টিকের ছাউনী তুলে কিংবা একই জায়গায় ছোটছোট অনেকগুলো ঘর তুলে গাদাগাদি করে বাস করে। এখানে তারা (বাঙালী) যেমন অবস্থায় বাস করছে তা তাদের স্বদেশের চাইতে অনেক উন্নত।
প্রোজেক্ট ম্যানেজারের সঙ্গে একবার রিয়াদ গিয়েও এমন ধরনের কথা আমাকে শুনতে হয়েছিলো। সে রিয়াদের উঁচু উঁচু ভবনগুলো দেখিয়ে জিজ্ঞেস করেছিলো যে, বাংলাদেশে এমন ধরনের স্থাপনা আছে কি না। আমি বলেছিলাম, হ্যাঁ, বরং এর চেয়ে অনেক ভালো ভালো স্থাপনা আছে।
কিন্তু সে অবাক হয়ে আমার দিকে তাকিয়ে বললো, ‘কিন্তু আমি তো টিভিতে দেখেছি বাংলাদেশের মানুষ রাস্তার উপর ঘর বানিয়ে থাকে। কখনো নৌকার উপর বা পানির উপরও ছোট্ট ছোট্ট ঘর বানিয়ে থাকে। তুমি মিথ্যে বলছো!’
০২.	কাজের চাপ বেশি থাকায় সিরিয় ব্রিজ ইঞ্জিনিয়ার ওয়ালিদের সঙ্গে দুপুরের খাওয়ার জন্য খানিকটা দূরে একটি রেস্টুরেন্টে গিয়েছিলাম। সে ব্রোস্ট আর রুটির অর্ডার দিয়েছিলো। খেতে খেতে হাঠাৎ সে আমাকে জিজ্ঞেস করলো, ‘বাংলাদেশে এসব খাবার পাওয়া যায়? এমন ধরনের রেস্টুরেন্ট (মাতআম) আছে?’
মনে মনে ভাবি এ কোন জঙ্গল থেকে এসেছে? কী প্রশ্ন করছে আমাকে? বলি, ‘বাংলাদেশে এরচেয়ে অনেক ভালো ভালো খাবার পাওয়া যায়। আধুনিক যা কিছু আছে তার সবই আমাদের দেশে আছে!’
সে কেমন অবাক হয়ে তাকিয়ে থাকে।
তারপর বলে, ‘সত্যি? আমরা তো টিভিতে দেখি বাংলাদেশের মানুষ খেতে পায় না। বিভিন্ন সাহায্যকর্মী খাবার তৈরী করে নিয়ে হাতে হাতে খাবার তুলে দেয়। তাহলে এ ধরনের ভালো খাবার কারা খায়?’
তখনই আমার মাথায় ভাবনা আসে, এরা  বাঙালীদের এমনি এমনিই মিসকিন ভাবে না। আজ সারাদিন ভেবেছি, তাহলে কি সরকার কিংবা বিভিন্ন এনজিও বাংলাদেশের দুর্দশাগ্রস্থ অবস্থা দেখিয়ে দেখিয়ে বিদেশিদের অনুকম্পা লাভের যে চেষ্টা করে তাই আজ বিদেশিরা বিশ্বাস করতে শুরু করেছে? যে কারণে তারা সাহস পাচ্ছে নানা ভাবে আমাদের হেনস্থা করতে?


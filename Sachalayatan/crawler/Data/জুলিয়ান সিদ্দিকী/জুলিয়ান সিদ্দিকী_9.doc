অতিথি ওয়াইল্ড-স্কোপ: একটি হাদিস ও প্রফেসর ডঃ মুজীবুর রহমান



ওয়াইল্ড-স্কোপ একটি লিংক দিয়েছেন সহী বুখারী 
তিনি অভিযোগ করেছেন আমি বুখারীর ৩৯নং হাদিসটি পুরাটাই উল্টাপাল্টা বলেছি। কিন্তু আমি বলতে চাচ্ছি যে আরব দেশে বসে প্রফেসর ডঃ মুজীবুর রহমান কোর’আনের যে বাংলা অনুবাদ করেছেন এবং সেখানে যে হাদিস সমূহের সূত্র ব্যবহার করেছেন তা ইংরেজি অনুবাদের চেয়ে আরো বেশি নির্ভরযোগ্য। কেননা এ অনুবাদের সঙ্গে আরবের ধর্মবেত্তারাও জড়িত আছেন। সে ক্ষেত্রে ডঃ মুজীবুর রহমান উল্টাপাল্টা বলবেন বা লিখবেন সেটা কিছুতেই মেনে নিতে পারি না। ওয়াইল্ড-স্কোপের মন্তব্য ও লিংক দেখে এশার নামাজের সময় আবার আমি মসজিদে গেলাম। মসজিদের রক্ষণাবেক্ষণকারীর কাছে কোর’আনটি চাইলে সে দিতে রাজি হয়নি বলে স্ক্যানড ইমেজ সংযোগ করতে পারলাম না। যে কারণে সূত্র উল্লেখ করে দিচ্ছি। সৌদি আরবের অনেক বাঙালীর কাছে সে অনুবাদ সহ কোর’আনটি আছে এবং তাদেঁর অনেকেই সচলায়তনের নিয়মিত পাঠক। তাঁরাও একটি স্ক্যানড ইমেজ দিতে পারেন। কিন্তু ধর্মীয় দৃষ্টিকোণ থেকে কোর’আন স্ক্যান বৈধ বলে আমার আশপাশের অনেকেই মনে করেন না। যাই হোক সূত্র হিসেবে আমি বলছি, “বাংলা তাফসীর, কুর’আনুল কারীম, অনুবাদ প্রফেসর ডঃ মুহম্মদ মুজীবুর রহমান, সুরা মুরসালাত (৭৭) এর ১নং পাদটীকা (পৃষ্ঠা ১০৬৪), পারা ২৯।
পাদটীকায় বলা হয়েছে যা হুবহু তুলে দিতে চেষ্টা করছি:
১. আনাস ইবনে মালে(রাযিআল্লাহু) থেকে বর্ণিত। রসুলুল্লাহ বলেছেন, আমাকে লোকদের সংগে জিহাদ করার হুকুম দেয়া হয়েছে। যতক্ষণ না তারা বলে, “লা ইলাহা ইল্লাল্লাহ” অর্থাৎ আল্লাহ ছাড়া সত্য কোনো মাবুদ নেই।“ যখন তারা তা বলবে এবং আমাদের মত নামাজ পড়বে, আমাদের কিবলার দিকে মুখ করবে এবং আমাদের যবেহ করা প্রাণী খাবে তখন তাদের রক্ত ও সম্পদ আমাদের জন্য হারাম সাব্যস্ত হবে। তবে ইসলাম তাদের জন্য যে হক নির্ধারণ করে দিয়েছে তা ছাড়া তাদের আন্তরিকতার হিসেব আল্লাহর নিকট। (বুখারী, হাদীস নং ৩৯।)
 প্রসঙ্গত বলতে চাচ্ছি যে, প্রফেসর সাহেব হাদিসটির ব্যাখ্যা ভুল করেননি বা প্রিন্টিঙেও হয়তো ভুল হয়নি। আর তা যদি না হয়ে থাকে, তাহলে এ হাদিসটিতে যা বলা হয়েছে অর্থাৎ একজন বিধর্মী যতক্ষণ মুসলমান না হবে ততক্ষণ তাদের (অমুসলিমদের) সম্পদ ও রক্ত রসুলের জন্য হালাল। যার অর্থ হচ্ছে তিনি অমুসলিমদের সম্পদ হস্তগত করতে পারবেন ও তাদের হত্যা করতে পারবেন। এখন কথা হচ্ছে কেবল রসুলের জন্যই যদি এ হাদিসটি প্রযোজ্য হয়ে থাকে তাহলে তা বর্তমানে বুখারী বা কোর’আন শরীফে অন্তর্ভূক্ত না করাটাই বোধ হয় সমীচীন। আর তা যদি সমগ্র মুসলিম সম্প্রদায়ের জন্য প্রযোজ্য হয় তাহলে তা অবশ্যই ভয়ঙ্কর এবং অমুসলিমদের ক্ষেত্রেও বিপর্যয় ডেকে আনতে পারে।


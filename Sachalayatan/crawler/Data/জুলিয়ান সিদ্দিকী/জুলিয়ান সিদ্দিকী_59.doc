শিক্ষকটি কেন ও কথা বললো?



মেয়েরা স্কুলে যায়। আমাদের বখাটে আর দুশ্চরিত্র পুত্ররা তাদের প্রতিনিয়ত বিরক্ত করে। প্রশ্রাব করতে গেলে যেমন দু’একটি ছিটে-ফোঁটা পায়ে এসে লাগে, তেমনি বখাটেদের  উৎপাতগুলো মেয়েরা আজকাল তেমন গায়ে মাখে না বলেই ধরে নিতে পারি যদি সে বড়দের কাছ থেকে সহানুভূতি আর মনে সাহস রাখার মত ভরসা পায়। কিন্তু নড়াইল জেলার কালিয়া থানার খামারপারখালী মাধ্যমিক বিদ্যালয়ের ছাত্রী তানিয়া নামের মেয়েটি যখন প্রতিদিনই রাস্তায় উত্যক্ত হচ্ছে, এ খবর তার স্কুলের শিক্ষক ও পাড়া-প্রতিবেশীরা অবশ্যই জানতেন। গু নাড়া দিলে দুর্গন্ধই ছড়ায় ভেবে হয়তো তারাও তেমন একটা উচ্চবাচ্য করেননি। কিন্তু তানিয়ার স্কুলের শিক্ষকটি যখন তাকে হুমকি দেয় স্কুল থেকে বের করে দেবার, তখন স্বাভাবিক ভাবেই মেয়েটির মনে ঘৃণা জন্ম নেবে আরো বেশি। 
ছোটবেলা থেকে আমরা শিখেছি  শিক্ষক পিতৃতুল্য। সেই পিতৃতুল্য শিক্ষকটি যখন মানসিক যন্ত্রণাকাতর ছাত্রীটিকে সাহস না জুগিয়ে, প্রতিবাদী হতে না শিখিয়ে যখন মূঢ়ের মত তাকে স্কুল থেকে বের করে দেবার হুমকি দেয় তখন অবশ্যই তা বখাটেদের আচরণের চাইতেও খারাপ কিছু বলে প্রতিয়মান হয়। যার পরিণতিতে সে আত্মহত্যার পথ বেছে নিতে বাধ্য হয়। আমার তো মনে হয় বখাটেদের কারণে নয়- মেয়েটি আত্মহত্যা করেছে শিক্ষকটির মন্তব্যে। যে কারণে আত্মহত্যায় প্ররোচিত করার অপরাধে শিক্ষকটি দন্ডিত হওয়া উচিত।


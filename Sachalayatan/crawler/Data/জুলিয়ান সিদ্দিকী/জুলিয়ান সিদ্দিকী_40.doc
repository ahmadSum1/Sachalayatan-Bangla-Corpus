সচলায়তন ও আমরা কতিপয়



আরেকজন প্রিয় ব্লগার ঘোষনা দিলেন যে, তিনি সচলায়তন ছেড়ে যাবেন। পোস্টটি পড়ে মন্তব্য করার আগে প্রিভিউ দেখে সংরক্ষণ করবো তখনই দেখি আমার সময় শেষ। বিচ্ছিন্ন হয়ে গেছে ইন্টারনেট কানেকশন। পারলাম না। মনজাউরুলের পোস্টে আমার মন্তব্যটি গেল না। মনজাউরুলের কাছে অনুরোধ ছিলো তিনি যেন সচলায়তন ছেড়ে না যান। এখনও অনুরোধ করছি আপনি সচলায়তনের সঙ্গে সংযুক্ত থাকুন। আমি জানি লেখকরা খুবই অভিমানী হন এবং প্রতিবাদে তাঁরা সর্বদাই উচ্চকন্ঠ।
এই পোস্টটি আমার ৩৯তম পোস্ট।
বিভিন্ন ভাবেই আমরা সচলায়তন নামের অনলাইন রাইটার্স কমিউনিটিতে এসে ভিড় জমিয়েছি। আমরা পরস্পর পরস্পরকে জানতে পারছি কেবল ব্লগের মাধ্যমেই। এতেই আস্তেধীরে সবার মাঝে তৈরী হয়েছে এবং হচ্ছে একটি অদৃশ্য বন্ধন। কেউ দীর্ঘদিন অনুপস্থিত থাকলে স্বাভাবিক ভাবেই আমরা কেউ না কেউ উদ্বিগ্ন হই। কারো কারো ব্যক্তিগত দুঃখ-আনন্দের সঙ্গেই কোনো না কোনোভাবে জড়িয়ে যাই। এই সচলায়তনেই  আমরা কখনো ব্যথিত হই, কখনো আনন্দে উদ্বেল হয়ে উঠি। কারো কারো অভিমান, ক্ষোভ আমাদেরও ছুঁয়ে যায়। ছুঁয়ে যায় কারো ব্যক্তিগত অনুভূতিও। আমাদের হাসি-আনন্দ-দুঃখ-বেদনার সব ভার এসে পড়ে এই সচলায়তনে। আমরা হই সহযাত্রী। কেউ যদি দুঃখ ভারাক্রান্ত মনে ছেড়ে যেতে চান এই সচলায়তনের প্রাঙ্গণ, আমরা ব্যথিত হই।
দীর্ঘদিন লেখার পরও যদি কেউ পূর্ন সচল না হতে পারেন, তাহলে তাঁর দুঃখ পাওয়া বোধকরি অসঙ্গত নয়। সচলায়তনের মডারেটরবৃন্দ যে ভয় থেকে অর্থাৎ কোনো সদস্য অহেতুক বিবাদে কিংবা কাদা ছোড়াছুঁড়িতে লিপ্ত হতে পারে এমন আশংকা থেকেই যে রক্ষণশীল ভূমিকা পালন করছেন তাও প্রাসঙ্গিক বলেই মনে করি। তবুও আমি বলতে চাই, পূর্ণ সচলত্ব প্রাপ্তির ক্ষেত্রে সময়টিকে আরো কিছুটা তরান্বিত করা যেতে পারে। এ ব্যাপারে মডারেটরদের সিদ্ধান্তই চূড়ান্ত বলেই বিবেচিত। [ (যদি তাঁরা অর্থাৎ মডারেটরগণ ভাবেন যে, আমাদের মুরগী যেভাবে খুশি সেভাবেই কাটবো। তাহলে বলার কিছু নেই।  ] এ ক্ষেত্রে পরবর্তীতে গায়ে পড়া দাঙ্গাবাজ এবং লড়াকু সদস্যকে ঘোষনার মাধ্যমে নিষ্ক্রিয় করা যেতে পারে। ফলে, আমাদেরও হতাশ কিংবা দুঃখভারাক্রান্ত হওয়ার কোনো সম্ভাবনা থাকবে না।
তা ছাড়া সচলদের তালিকায় এমন অনেক সচলের নাম আছে যাঁরা মাসে একটি পোস্ট দেন কি না সন্দেহ। সে হিসেবে নতুন অতিথিদের সচলত্ব প্রাপ্তির সুযোগটা অগ্রগণ্য বলেই বিবেচিত হওয়া উচিত। যেহেতু নতুন বলে তাঁদের লেখালেখির আগ্রহটা গতিশীল থাকে।


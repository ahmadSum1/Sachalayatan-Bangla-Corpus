গল্প নয়, কিন্তু হতে পারতো



বন্ধু হিসেবে আমি মোটামুটি মন্দ ছিলাম না। অবশ্য এখনও যে, মন্দ তা-ও কেউ জোর দিয়ে বলেনি। কাজেই বন্ধু হিসেবে আমি বেশ- কথাটি ভাবতে বেশ পুলক অনুভব করি। কিন্তু বন্ধুদের নিয়ে তাদেরই অজান্তে মাঝে মধ্যে একটি অদ্ভুত পরীক্ষা চালাই। আমার জানতে ইচ্ছে হয় - বন্ধু হিসেবে আমি যতটা নির্ভরযোগ্য, তেমনি আমার বন্ধুটি আমার জন্য কতটা নির্ভরযোগ্য? এবং তা জানতে নিজস্ব কিছু কলা-কৌশল ব্যবহার করি। এ পর্যন্ত যতজনের উপর পরীক্ষা চালিয়েছি পাশ-ফেলের নাগরদোলায় বলতে গেলে সবাই আমার থেকে ছিটকে পড়েছে দূরে। তবে বন্ধুটিকে কখনো জানতে দেই না যে, তার আর আমার মধ্যকার যোগসূত্রগুলো একে একে বিচ্ছিন্ন করে ফেলছি। মুখ ফুটে কখনো বলি না আমরা পরস্পর ক্রমশ দূরে সরে যাচ্ছি। কিন্তু বন্ধুটি থেকে আমি বিচ্ছিন্ন থাকলেও কখনো তাকে ভুলে যেতে পারি না। যাপিত জীবনে সৃষ্ট নানা ক্ষতের মতই স্মৃতিতে রয়ে যায় টাটকা।
তেমনি আমার বন্ধু শুক্লা দত্ত মাঝে মধ্যে স্মৃতিতে বড্ড উৎপীড়ক হয়ে ওঠে। তখন প্রচন্ড দাপুটে ইচ্ছে হানা দেয় যে, একবার খোঁজ নিয়ে দেখি। সে কোথায় কোন অবস্থায় আছে। কিন্তু বানকুড়ানী যেভাবে পাক খেতে খেতে এঁকেবেঁকে আসে আবার চলেও যায়, তেমনি আমার ইচ্ছের দাপটও শিথিল হয়ে আসে। শুক্লার সঙ্গে যোগাযোগ স্থাপনের কোনো পথ খুঁজে পাই না। ফলে আমিও বন্ধু দর্শনে সক্রিয় হতে পারি না। পাঠক হয়তো ভাবছেন, কোন কথা বলতে এসে কোন কথা জুড়ে দিয়েছি! অবশ্য তা আংশিক সত্য বলা যেতে পারে। কিন্তু যা বলতে এসেছি তা হয়তো অনুপুঙ্খ বলতে পারবো না। কিন্তু না বলে পারছি না।
উনিশশো একানব্বইর দিকে সমাপনী পরীক্ষার সুবাদে আমরা শেষবারের মত সমবেত হয়েছিলাম ক্যাম্পাসে। আর তখনই কথা প্রসঙ্গে জানতে পারি শুক্লার খুব ভালো বিয়ে হয়েছে। এবং সেই বিপুল উৎসাহে বলছিলো তার নতুন জীবনের কথা। নানা প্রাপ্তির সুখও যেন উপচে পড়ছিলো তার কথায় আর অঙ্গাবরণে, আভরণে। আমরা মুগ্ধ হয়ে তাকিয়ে ছিলাম তার দিকে। বিশেষ করে আমি। কারণ আমাদের কারো কারো কাছে নিয়মিত কারো সঙ্গে ফোনে যোগাযোগ রাখা যেমন স্বপ্নের মত ছিলো, তেমনি তাদের মাঝ থেকেই কেউ যদি অকস্মাৎ ফোন এবং ফ্যাক্স-মেশিনের অধিকারি হয়ে ওঠে তাহলে তা অষ্টমাশ্চর্যকেও ছাড়িয়ে যাওয়ার মত বিস্ময়কর ব্যাপার ছিলো। আমরা শুক্লার ফোন ও ফ্যাক্স নাম্বার যার যার নোটবুকে তখন টুকে নিলেও আমি কখনো তাকে ফোন করিনি বা ফ্যাক্সও পাঠাইনি। অবশ্য তেমন কোনো জরুরি প্রয়োজন পড়েনি যে, তাকে ফোন করতে হবে বা ফ্যাক্স পাঠাতে হবে। আমি ধরেই নিয়েছিলাম যে, যাদের ঘরে নিজস্ব ফ্যাক্স মেশিন থাকে, তারা আমার আশপাশ তো দূরের কথা, বলতে হয় একেবারে নাগালের বাইরে। তেমনি শুক্লা দত্তকেও মনে হয়েছিলো নাগালের বাইরে অতিদূরলোকের মানুষ।
সেকেন্ড ইয়ারে থাকাকালীন শুক্লার অসুস্থতার সংবাদ পেয়ে একবার তাদের গ্রামের বাড়ি বলাশপুর গিয়েছিলাম। সেই হিসেবে মনে করতাম বন্ধুত্বের দাবীটা আমার দিক থেকেই হয়তো বেশি হবে। আর তাই হয়তো দীর্ঘ পাঁচবছর পর হঠাৎ করেই তার চিঠি পেয়ে আমি আপ্লুত হই। ক্যাম্পাসের সময়গুলো মুহূর্তেই কেমন জীবন্ত হয়ে ভেসে ওঠে চোখের সামনে। 
তখন সবেমাত্র বিবাহিত জীবনে নিজের নাম লিখিয়েছি। মাস তিন-চার পেরিয়েছে মাত্র। স্ত্রী থাকে গ্রামের বাড়ি। সপ্তাহান্তে কলেপড়া ইঁদুরের মত কেরানিজীবন থেকে বেরিয়ে সন্ধ্যার ট্রেনে চড়ে বাড়ি ফিরে যাই। তো, এমনি এক ছুটির দিনে গ্রামের বাড়ি যাওয়ার পর গোমড়া মুখে আমার স্ত্রী বিম্বিতা একটি হলুদ খাম এগিয়ে দিয়ে বললো, ‘শুক্লা দত্ত কে?’
আকস্মিক জিজ্ঞাসায় হতচকিত আমি বলে উঠি, ‘শুক্লা দত্ত মানে?’
বিম্বিতার মুখ আরো গম্ভীর হয়। ‘যাকে চিনতে পারো না, তেমন মানুষ চিঠি পাঠায় কিভাবে?’
ততক্ষণে চিঠি বের করে মেলে ধরেছি দৃষ্টির উপত্যকায়। বলি, ‘আরে আমরা একসঙ্গে পড়তাম!’
‘যাও, এবার গিয়ে দেখা করো!’
বিম্বিতার শীতল কন্ঠস্বরে আমি চমকে উঠে তাকাই।
সে হয়তো ধরেই নিয়েছে যে, যেহেতু শুক্লা দত্ত একজন মেয়ের নাম। তার সঙ্গে আমার বিবাহপূর্ব প্রেম থাকলেও থাকতে পারে হয়তো। আর সেই ভাবনা থেকেই অতিরিক্ত কৌতুহলী হয়ে চিঠিটা খুলে পড়ে ফেলেছে। কিন্তু আমি তাকে তখন মনে করিয়ে দেই না যে, অন্যের চিঠি পড়ে ফেলাটা শোভনীয় নয়। কারণ আমার কথা শুনে মেয়েলী বুদ্ধিতে সে বলে ফেলতেও পারে যে, তার নামে কোনো চিঠি এলে আর তার প্রেরক যদি কোনো পুরুষ হতো তাহলে কি আমি না খুলে পারতাম? হয়তো খুলতাম না। কিংবা খুলতাম। আজ এতবছর পর সেই কথা জোর দিয়েও বলতে পারি না।
শুক্লা তার চিঠিতে বিশদ কিছু লেখেনি। সাধারণ সৌজন্যমূলক কথাবার্তা। চিঠি থেকেই জানতে পারি সে বলাশপুরেই আছে। আর তখন আমার ভাবনায় হুড়মুড় করে প্রশ্ন চলে এলো, শুক্লা বাড়িতে কেন? স্বামী-স্ত্রী ভালো আছে তো? দীর্ঘ পাঁচ বছরে কোনো সন্তানাদি হয়নি? ছেলে না মেয়ে? ক’টি সন্তান? তার স্বামীর বিষয়ে কিছু লিখলো না কেন? আর এই পাঁচ বছর কোনো যোগাযোগ না রেখে হঠাৎ করেই বা চিঠি লিখে যেতে বললো কেন?
বিম্বিতা পাশেই দাঁড়িয়েছিলো। মনের ভেতর জিজ্ঞাসাগুলো নিয়ে নাড়াচাড়া করার সময় হয়তো আমার মুখের ভাবে কোনো পরিবর্তন হয়ে থাকবে যা তার দৃষ্টি এড়িয়ে যায়নি। তাই সে অবলীলায় বলতে পারে, ‘খুবই জরুরি?’
আমি চিঠি ভাঁজ করে ফের খামের ভেতর ঢুকিয়ে বলি, ‘হয়তো না। হলে নির্দিষ্ট সময় উল্লেখ করতো। আর তুমি তো নিজেই পড়েছো! বুঝতে পারো নি?’
বিম্বিতা কি বোঝে কে জানে। তখনই কেমন ছটফট করতে করতে আমার দৃষ্টির আড়ালে চলে যায়।
শুক্লার চিঠি ফের আমাকে আচ্ছন্ন করে। আমি ভেবে পাই না, কী এমন জরুরি কথা আছে যা আমার সঙ্গেই বলতে হবে? হয়তো গ্রামের বাড়িতে এমনিই কদিনের জন্যে বেড়াতে এসেছে। তাই আমাদের অন্যান্য বন্ধুদের তত্ত্ব-তালাশের জন্যেই আমাকে যেতে বলা। আর ময়মনসিংহের পথতো কম দূর না। তা ছাড়া খুবই খারাপ রাস্তাঘাট। বাসের ঝাকুনিতেই শরীরের সব জোড়া আলগা হয়ে যাবার যোগাড় হয়। দিনে গিয়ে দিনে ফিরে এসে পরদিন অফিসের সেই কেরানি জীবনে যুক্ত হওয়া খুবই কঠিন হয়ে পড়বে। তাই আমি তেমন উৎসাহ বোধ করি না। আর এমনিতেও আমার জানা প্রয়োজন যে, শুক্লার সঙ্গে দেখা করা কতটা জরুরি? তেমন জরুরি হলে বন্ধুর জন্য একদিন অফিস কামাই করা যেতে পারে।
ফিরতি চিঠিতে শুক্লাকে জানাই, আমার খুবই দুরবস্থা। কঠিন জীবন যাপনে বাধ্য হচ্ছি প্রতিনিয়ত। জীবনের হিসেব-নিকেশ সবই কোনো এক অদৃশ্য কালো হাতের ইঙ্গিতে গুলিয়ে গেছে। গোঁজামিল দিয়েও টিকে থাকা কঠিন হয়ে পড়েছে ইদানিং।
যাবো কি যাবো না তার কোনোটাই চিঠিতে উল্লেখ করি না। ভেবেছিলাম, শুক্লার প্রয়োজন বেশি হলে সে আবার চিঠি লিখবে। না হলেও অন্তত আমার দুরবস্থা সম্পর্কে জানতে চাইবে। হয়তো ফের যাওয়ার জন্যে তাগাদা দেবে। এমনটিই তো হওয়া উচিত ছিলো! কিন্তু দীর্ঘ দেড়যুগ পেরিয়ে গেলেও আমার সম্পর্কে শুক্লার পক্ষ থেকে কোনো কৌতুহল প্রকাশ পায়নি। এমন কি পরবর্তী কোনো চিঠিতে সে জানতে চায়নি আমার ব্যাপারে। এমন কি কী কথা বলতে চেয়েছিলো তা বলার জন্য তাগাদা দিয়েও লেখেনি কোনো চিঠি। আর এতে করেই আমি নিশ্চিত হই যে, আমি শুক্লার বন্ধু হিসেবে যতটা নির্ভরযোগ্য ছিলাম, বন্ধু হলেও শুক্লা আমার জন্যে ততটা নির্ভরযোগ্য ছিলো না।
২৮/১০/২০০৮


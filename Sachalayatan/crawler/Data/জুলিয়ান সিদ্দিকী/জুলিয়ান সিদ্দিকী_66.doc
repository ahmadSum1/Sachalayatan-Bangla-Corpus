সচলায়তনের বর্ষপূর্তিতে বছরের প্রথম পোস্ট



                               (কবিতা)
অমানুষ
ভেবো না কবিতা লিখি বলে ছিঁড়তে কখনো পারবো না আমি
প্রস্ফুটিত কোনো মনোলোভা ফুল! লেখনী আমার হাতে প্রতিনিয়তই
দুরন্ত হাওয়া যেন সচল রয়েছে বলে গর্জাবে না খেরো খাতার পাতায়
চেপে বসা অন্য হাতটিতে অত্যাধুনিক মেশিনগান!
কবির বিদগ্ধ বুকে জড়াজড়ি সুন্দরের বসবাস বলে, ভেবোনাগো বন্ধু
মনের গহীনে পারবো না আর ফোটাতে ঘৃণার বিষে ধুতুরার ফুল।
আমার পিয়াসী মন ভাষা ও শব্দাবলীর ঘ্রাণময়তায়
ছোটাছুটি করে নিরন্তর বর্ণালী ছন্দের মঙ্গলঘাটায়
নিত্যদিন যায় মদালস গড়াগড়ি। তাই বলে
ভেবো না কস্মিনকালে পারবো না বিস্ফোরিত হতে রুদ্র তেজে।
দেখ নাই কি মৌন-পাহাড় চকিতে উগড়ে দিয়ে তপ্ত লাভা স্রোত
নিমেষে নিশ্চিহ্ণ করে দিয়ে যায় কী যে এক পৈশাচিক উল্লাসে
ফসলের ক্ষেত, সবুজ বনানী, মুখরিত জনপদ?
কবিতা লিখিয়ে বলে, আমি কি মানুষ নই? আর জানো নাকি-
রক্ত-মাংস আর মস্তিষ্কে গড়া মানুষ হলেই তার ভেতরে ভেতরে
করবে বসত অমানুষ একজন; যে দারুণ নিলাজ, বেহায়া সমাজ বিরোধী;
অবচেতনায় যার নৃত্যরত সদা বন্য বরাহের নিষ্ঠুর উল্লাস!


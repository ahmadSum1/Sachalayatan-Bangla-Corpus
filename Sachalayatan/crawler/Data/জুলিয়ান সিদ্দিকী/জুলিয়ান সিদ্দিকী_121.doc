খাইসি তরে



বাঙ্গালী কুল্লু আকেল! মাফি শারাব!
একবার আমাকে পরিচয় করিয়ে দেবার সময় আমার সিরিয় বন্ধু ফয়সাল তার আরেক বন্ধুকে বলেছিলো। যদিও কথাটি বেশ কিছুদিনের পুরোনো, তবুও ভাবনাটা আমার মাথায় ঘুরপাক খাচ্ছিলো। সত্যিই তো। পৃথিবীতে অ্যাত্ত আ্যত্ত ভাষা আছে সব ভাষাতেই তরল বস্তু পানের ব্যাপারটা আছে অথচ আমরা খুইয়ে বসেছি আমাদের পান করার বিষয়টি। ছোটবেলা যখন বিভিন্ন গল্প পড়তাম তখন সেখানে পানি,চা অন্যান্য তরলের বিষয়ে পান করার কথা উল্লেখ করা ছিলো। কিন্তু সর্ববস্তু খাওয়ার ব্যাপারটি কেবল মুখের ভাষাতেই ব্যবহার্য ছিলো। কিন্তু কোনদিন থেকে যে লেখ্য ভাষা থেকেও পান করার ব্যাপারটি উঠে গিয়ে খাওয়া খাওয়ির ভেতর অনুপ্রবেশ ঘটিয়েছে তাই বিস্ময়।
আমরা চা খাই। সিগারেট খাই। ভাত খাই। জুস খাই। দুধ খাই। তামাক খাই। মাল খাই ইত্যাদি। হালে আরো কত কথাই হয়তো আমদানী ঘটেছে যা আমার অজানা। 
১.	কেউ কারো উপর খুব বেশি রেগে গেলে বলতাম, ‘খাইসি তরে!’
২.	একবার ঢাকার রেলওয়ে হাসপাতালে (ফজলুল হক হলের সামনে। বর্তমানে সরকারি কর্মচারি হাসপাতাল।) রুগি হয়ে ভর্তি আছি। সন্ধ্যার খাবারের আগে নার্স একটি ট্রলি ঠেলতে ঠেলতে এগিয়ে আসছিলো আমার নৈশাহারের পর সেব্য অষুধ দিয়ে যেতে। তার সঙ্গে সঙ্গে আসছিলো আরেকজন পুরুষ নার্স। এ সময়টাতে আমি প্রায়ই ঘুমিয়ে থাকি। কিন্তু কোনো কারণে তখনই হয়তো ঘুমটা ভেঙে গিয়ে থাকবে। শুনতে পাই পুরুষটি বলছে, (হয়তো সেবিকাটিকে) আফনে হুনি রাহেন, আঁই ওই শালিরে একহাজার টিঁয়া অইলেও খাইয়ুম!’
৩.	বি.সি.এল (বাংলাদেশ কন্সালট্যান্ট লি:)-এর আর্কিটেক্ট মাহবুব ভাই একদিন নারায়নগঞ্জ এলাকার কোনো এক ব্যক্তির দোতলা একটি বাড়ির ডিজাইন করালেন। প্রিন্টের পর তা দেখে তেমন সন্তুষ্ট হতে পারলেন না। বললেন, ‘আইচ্ছা, আগে দেখি ব্যাটা এই ডিজাইনটা খায় কি না। না খাইলে পরে আরেকটা ডিজাইন কইরা দিবো।’
৪.	 ২০০৬ এর বই মেলার আগে মুক্তদেশ প্রকাশনের জাবেদ ইমনের ওখানে গেছি। আমার ”আরেক জীবন” উপন্যাসের প্লেট তৈরীর জন্য ট্রেসিং-এ প্রিন্ট নিচ্ছে। (প্রকাশক ছিলো বইপত্র গ্র“প অব পাবলিকেশন্স এর মাহবুবুর রহমান বাবু।) ইমন তার একটি কবিতার বইয়ের প্রচ্ছদের কাঁচা রঙিন দেখিয়ে বললো, ‘আমার কবিতার বই বার করতেসি। পাবলিক যাতে খায়, তার লাইগ্যা প্রচ্ছদের উপরেই জোর দিতাসি। কেমন হইলো?’
৫.	নো কান্ট্রি ফর ওল্ড মেন শিরোনামে শিক্ষানবিশ-এর ব্লগে রায়হান আবীর কমেন্ট করেছে ”....(মুভিটা দেখার ক্ষেত্রে) এইটাও সময় করে একদনি খেয়ে ফেলবো।”
৬.	হাওয়ার উপর তাওয়া ভাজে কেরে! শিরোনামে ফারুক ওয়াসিফের ব্লগে মন্তব্যের এক জায়গায় ফারুক হাসান লিখেছেন- ”সুতরাং বিষয়টা পাঠক খাবে।”
এভাবেই এখন অনেক কিছুই পাবলিকের খাওয়ার বস্তুতে পরিণত হয়েছে। আমরা এখন অনেক কিছুই খাই। ভবিষ্যতে যে আরো কী খেতে হবে তা ভবিতব্যই জানে! 


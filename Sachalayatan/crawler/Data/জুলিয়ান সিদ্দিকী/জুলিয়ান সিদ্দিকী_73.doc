নিক্কন-৩/৭



হাটবার বলে সন্ধ্যা হয়ে গেলেও পুরো হাট জনশূন্য হয়ে যায় না। বিভিন্ন পসারি যার যার পসরা নিয়ে তখনো বসে আছে কেউ কেউ। পসরা গুটিয়ে ফেলবার আগে দুএকটা খদ্দের পাওয়া যায় কি না। কিছুটা দূরে দোনলা কুপি বাতি জ্বালিয়ে এক বেদেনী তার পসরা নিয়ে বসে আছে। রহিমুদ্দি দূর থেকে বেদেনীর পসরা দেখে। চুড়ি, ফিতে, পুতির মালা, তাবিজ-কবজ সহ আরো অনেক নাম না জানা জিনিস। সে কিছুক্ষণ তাকিয়ে তাকিয়ে দেখে। এক সময় হয়ত নিজেরই অজান্তে এগিয়ে যায় সম্মোহিতের মত।
মাটিতে বিছিয়ে রাখা বেদেনীর পসরার সামনে গিয়ে দাঁড়াতেই বেদেনী বলে, 'কোনডা নেবা, যাবার সোমায় দাম কম নেবানে!'
একগাছি লাল কাচের চুড়ি রহিমুদ্দিকে প্রবলভাবে আকর্ষণ করে। সে উবু হয়ে চুড়িগুলো হাতে নেয়। চুড়ির মসৃন আর পিচ্ছিল গায়ে নিজের অজান্তেই হাত বুলায়। তারপর চুড়ির বেড়ের ভেতর চার আঙ্গুলের মাথা ছুঁইয়ে ভাবে, আয়শার হাতে লাল চুড়ি খুবই সুন্দর দেখাত। গায়ের রঙের কারণে লাল রঙটা আরো গাঢ় হয়ে ফুটে উঠতো যেন। আয়শার হাত খুব নরম ছিল বলে মাপের চেয়ে কিছুটা ছোট চুড়িও গলে যেত অনায়াসে।
রহিমুদ্দি আয়শার মুখটা মনে করতে চেষ্টা করে। কিন্তু স্পষ্ট মনে করতে পারে না। লাল রঙের প্রতি তার আকর্ষন ছিল খুব। এ রঙের যাই হোক না কেন, তার কখনোই অপছন্দ হত না। খুশিও হত। এখন রহিমুদ্দির ঘরে এ চুড়ি হাতে পরবার মত কেউ নেই। তবুও কেন জানি হঠাৎ সে বলে ওঠে, 'এক মুঠ কত চাও?'
বেদেনী বলে, 'লাও! সাতট্যাকা দিয়ে দিও!'
রহিমুদ্দি চুড়ি নেবে না। কিনবার ইচ্ছে নেই। তবুও যেন মুখ ফসকে বলে ফেলে, 'তিন টাহা দেবানে!'
'না। এই গিলান রেশমি চুড়ি। তিন-চার ট্যাকায় এই চুড়ি বিকোয় না।'
বেদেনীর মুখে তাচ্ছিল্য ফুটে উঠলে রহিমুদ্দি আবার উবু হয়ে চুড়িগুলো রেখে দেয়। যেন একটু শব্দ হলেই তারা ব্যথা পাবে। তারপরও চুড়িগুলোর প্রতি সে তাকিয়ে থাকে।
বেদেনী বলে, 'লাও, দাম তো বেশি চাইনি!'
রহিমুদ্দি কিছু বলে না।
'চুড়ি নেবা না?'
'নাহ!'
বেদেনী চুড়িগুলো হাতে নিয়ে রহিমুদ্দির দিকে বাড়িয়ে ধরে আবার বলে, 'লাও, পাঁচ ট্যাকা দিও!'
রহিমুদ্দি রাজি হয় না। সে ফিরে যাবার মনস্ত করে।
বেদেনী কাগজ দিয়ে চুড়িগুলোকে মুড়িয়ে বলে, 'আচ্ছা, তিন ট্যাকাই দ্যাও! রাইত হইয়ে গেছে বইলে দিলাম!'
অনিচ্ছা সত্ত্বেও রহিমুদ্দি চুড়িগুলো নেয়। এগুলো নিয়ে সে কী করবে জানে না। এমন কেউ নেই যাকে সে চুড়িগুলো দিয়ে দিতে পারে। তবু সে ওগুলো নিয়ে নৌকায় ফিরে আসে। তারপর গলুইয়ের নিচে খুব যত্নে রাখে, যাতে ওগুলোতে কোনোমতেই পানি লেগে না যায়।
কাদায় গেঁথে রাখা লগি থেকে দড়ির গিঁট খুলে সে লগি টেনে উঠিয়ে নেয়। তারপর বদর বদর বলে আস্তে ধীরে নৌকা ছাড়ে। চারিদিক ঘোর অন্ধকার দেখা যায়। কেবল হাটের দিকে দুএকটা আলো এখনো জ্বলছে। অবশ্য কিছুক্ষণ পর চাঁদ উঠলেই সব পরিষ্কার দেখা যাবে। অন্ধকারে কেবল পানির উপর দিয়ে অনুমান করে এগিয়ে যাওয়া। তা ছাড়া বাইরের খোলা জায়গার অন্ধকার যতই গাঢ় হোক  খালের পানি আবছা মত প্রায় সবটাই দেখতে পাওয়া যায়।
গোঙ্গার হাট পেছনে ফেলে মাইল খানেক এগিয়ে যাবার পর খালের পাড় ধরে দু'জন মানুষকে এগিয়ে যেতে দেখে রহিমুদ্দি। নৌকার গায়ে লগি ঘষা লাগবার শব্দে বা পানি কেটে নৌকা এগিয়ে যাবার শব্দে দু'জন থামে হয়ত। একটি পুরুষকন্ঠ বলে, 'নৌকা যাবে কোহানে?'
রহিমুদ্দি লগিতে ভর দিয়ে বলে, 'সিদ্দিশ্বরী।'
'আমাগেরে পঞ্চবটি নামায়ে দেতে পারবা?'
'তালি তো নৌকা অনেকটা পথ ঘুরাতি হবি!'
'আমাগের খুবই বিপদ! তোমার কষ্ট পোষায় দেবানে!'
পুরুষ কন্ঠটা বেশ পরিচিত মনে হলেও রহিমুদ্দি অনুমান করতে পারে না যে লোকটা কে! তবুও রাত-বিরেতে অচেনা যাত্রী তোলাটা অত সহজ কাজ নয়। কার মনে কি অভিসন্দি থাকে বলা মুশকিল! সে পাড়ের কাছ ঘেঁষে নৌকা নিয়ে এগোবার সময় সতর্ক হয়ে দেখতে চেষ্টা করে। সঙ্গে একজন মেয়ে মানুষও রয়েছে। পাড়ে নৌকা ভিড়িয়ে সে বলল, 'সঙ্গে মেয়ে-ছাওয়াল রয়েছে দেখছি। তা এত রাইত হইয়েছে ক্যান?'
লোকটি নৌকার মাথিতে পা দিয়ে বলে, 'সে অনেক কতা!'
তারপর সঙ্গের মেয়ে মানুষটাকে হাত বাড়িয়ে নৌকায় তুলে লোকটা বলল, 'এডা আমার বেটি। এরে নিয়ে নিজের বাড়ি পলায়ে যাচ্ছি!'
রহিমুদ্দি কন্ঠস্বরের সাথে মিলিয়ে তার সকল পরিচিতদের মাঝে মনেমনে অনুসন্ধান চালায়। কিন্তু ঠিক মত ধরতে পারে না। সে বলে, 'আপনেরা ঠিক মত বইসেছেন তো?'
'হয়!'
'তালি নৌকা ছাড়ি!'
'ছাড়ো!'
সামনের দিকে পাড়ে লগি ঠেকিয়ে রহিমুদ্দি নৌকাটাকে একবার পিছিয়ে এনে ঘুরিয়ে খাল বরাবর করে। তারপর পাশে লগি ফেলে ভর দিতেই নৌকা সামনের দিকে এগিয়ে যায়। চাঁদ উঠতে এখনো বেশ কিছুটা দেরি। তবুও খালের পানিতে কেমন একটা আবছা আলো ফুটে আছে বলে মনে হয়। রহিমুদ্দি চাঁদ উঠবার অপেক্ষায় থাকে। চাঁদের আলোতে সে দেখতে চায় পুরুষ চড়নদারটি কে? কন্ঠস্বর যার অতি পরিচিত মনে হয়।
(চলবে...)


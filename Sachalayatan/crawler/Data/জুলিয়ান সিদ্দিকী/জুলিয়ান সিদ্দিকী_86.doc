শয়তানের টুপি অন্বেষা ও আমার সাধনার হতইতিগজঃ



১৯৮০/৮১র দিকে ক্লাস এইট-নাইনের ছাত্র থাকা কালীন একবার শুনতে পেলাম সাতগাঁয়ে কোন চোর নাকি অদৃশ্য হয়ে থাকতে পারতো। তখন আমার বিশ্বাস এমনিতেই ঠুনকো ছিলো। তা ছাড়া মসজিদে স্রষ্টাকে কেউ দেখতে পেয়েছে কিনা প্রশ্ন করে ইমাম সাহেবের দৃষ্টিতে আমি তখন কাফেরের গোষ্ঠীবদ্ধ। তখনই কোনো এক চাঁদনী রাতে গ্রামের আরো দু’জন ভাস্তে সম্পর্কের বন্ধুর সঙ্গে হাঁটতে হাঁটতে এগোচ্ছিলাম।
সেই বয়সটাতে ছেলেমেয়েদের মাথায় এমনিইতেই নানা উদ্ভট চিন্তা-ভাবনা গিজগিজ করতে থাকে। আমাদেরও ছিলো। সে কথা এখন আর না-ই বলি। কথায় কথায় মফিজ (পরে যে নিজের নাম রেখেছে হৃদয়। যদিও মফিজ কথাটা তখনও ভোদাই/চদু/বেকুব ইত্যাদির বিকল্প হিসেবে চালু হয়নি।) সাতগাঁয়ের চোরের অদৃশ্য হওয়ার নানা ঘটনা বর্ণনা করছিলো। তার বলার ভঙ্গিটিও ছিলো চমৎকার! সেই চোর কখনো পাতা হয়ে যায়, কখনো বা পিঁপড়ে হয়ে গৃহস্থের হাতে ধরা পড়তে পড়তে বেঁচে যায়। ভাবনাটি তখনই আমার মাথায় ঢুকে পড়ে। মনে মনে খুঁজি এমন কোনো উপায় আছে কি না।
পরে একদিন চাচা আব্দুল্লা (ভালো নাম ছিলো আব্দুর রহমান।) এমনি নানা উদ্ভট গল্প শোনাচ্ছিলেন। তখনও আমার মাথায় সাতগাঁয়ের সেই চোরের অদৃশ্য হওয়ার ঘটনা ঘুরছিলো। তখন তাঁকে ফট করে জিজ্ঞেস করে বসি, ‘সাতগাঁয়ের কোন চোর বলে গায়েব অইতো পারতো?’
‘পারতো।’
চাচা জবাব দিয়েছিলেন। কিন্তু তিনি যদি বলতেন এমন কথা তিনিও শুনেছেন। আসলে আমাদের দাদা এবং তাঁর ভাইয়েরা যখন কিশোর সেই সময়কার একটি চালু গল্প। দিনে দিনে বিভিন্ন কথকের মুখে প্রচারিত হতে হতে নানা রঙে বর্ণিল হয়ে উঠেছে। আর সেই বর্ণনা শুনছি আমার মত বেদম কৌতুহলী এক কিশোর যে কিনা স্কুল ল্যাবরেটরিতে এসিড মুখে দিয়ে দাঁতের এনামেল ক্ষয় করে ফেলেছিলো। যেহেতু চাচা বলেছেন যে, সাঁতগায়ের চোর অদৃশ্য হতে পারতো, তখন আর আমাকে পায় কে! আমাকেও শিখতে হবে কিভাবে অদৃশ্য হওয়া যায়! [পাঠক ভাববেন না যে চুরি করতেই এমন কৌশল শিখতে মরীয়া হয়ে উঠেছিলাম।  ] 
তারপর আমার শুরু হলো অন্বেষা। কেউ বলে মন্ত্র পড়তে হয়। কেউ বলে সুরা পড়তে হয়। কেউ বা বলে শয়তানের টুপি থাকলে সম্ভব। তখনই আগ্রহ তৈরী হলো মন্ত্র কি? কোন বইপুস্তকে পাওয়া যাবে? সুরা হলে সেই অসামান্য সুরার নাম কি? এভাবে আমার অন্বেষণ চলতে থাকলে বিচিত্র মানুষের সংস্পর্শে আসতে থাকি। আমার জানামতে বেদেরা মন্ত্র-তন্ত্র ভালো জানে। আর মন্ত্রের জোরেই বিভিন্ন সাপকে নিয়ন্ত্রণ করে। (তখন শরৎচন্দ্রের বিলাসী পড়া হয় নাই।) 
আমাদের কাছাকাছি বড় বাজার ইলিয়টগঞ্জ। ঢাকা-চট্টগ্রাম মহাসড়কের উত্তর দিকেই গোমতীর একটি শাখা। সেখানে বেদের বহর। পঞ্চাশ-ষাট কিংবা সংখ্যায় আরো বেশি বেদের নৌকা হবে। একদিন কাউকে কিছু না জানিয়ে গেলাম সেই বেদের বহরে। ঝারু বা সারু নামের এক বয়স্ক বেদের কাছে এমন অদৃশ্য হওয়ার মন্ত্রের কথা জানতে চাইলাম। সে কিছুক্ষণ আমার মুখের দিকে তাকিয়ে থেকে বললো, ‘উসকুলি পড়িস?’
আমি মাথা নেড়ে জানাই, পড়ি।
তখন সে বললো, ‘ইটা তোর লাকান পুলাপানের কাম না! ইসব কাম করতে সাপির মণি লাগে। সাপির মণি বহুত দাম!’
আমি দমে না গিয়ে বলি, ‘কত?’
লোকটি চোখ ঘুরিয়ে মাথা নেড়ে নেড়ে বলে, ‘পঞ্চাশ-ষাইট লাখ!’
আমার মুখ দিয়ে আর কোনো কথা বের হয় না।
আমার নিরবতা দেখে লোকটি তখন বললো, ‘ইসব চিন্তা না করিস! ভালা করি লিখাপড়া কর!’
ব্যর্থ হয়ে ফিরে আসি। কিন্তু আমার মাথায় ঘুরছিলো, সত্য না হলে এসব কথার জন্ম হলো কি করে?
তখন ধরলাম আমার পরিচিত এক মোল্লা বন্ধুকে। সে জানালো পহাড়পুরের হুজুর জ্বিন পোষেন। জ্বিনেরা ইচ্ছা করলে মানুষটিকে আড়াল করতে পারে। তখন শুনতে পেতাম আমাদের স্কুলের হেডমাস্টার সাহেবও নাকি মন্ত্র-তন্ত্র করেন। জ্বিন পোষেন। কিন্তু স্যারের সঙ্গে তখনও আমার তেমন গুরু-শিষ্যের সম্পর্ক হয়নি।
তো সেই বন্ধুটিকে ধরলাম যে, আমাকে শেখাতেই হবে জ্বিন পোষার সুরা। সে বললো যে, খুবই সহজ কাজ! সুরা জ্বিন মুখস্ত করে অন্ধকার ঘরে চল্লিশবার পড়লেই জ্বিন এসে হাজির হয়।
মনে হলো তখনই ”ইউরেকা” বলে চেঁচিয়ে উঠি। ঠিক তখনই সে জানালো, জ্বিন আনতে হলে নামাজ পড়তে হয় পাঁচ-অক্ত। সব সময় অজু রাখতে হয়। পাক-পবিত্র থাকতে হয়। একটুও ভয় পাওয়া চলবে না। কথা শুনে মনে মনে ভাবি এ আর এমন কী শক্ত কাজ! কেবল সুরা জ্বিন মুখস্ত করাটাই একটু কঠিন হবে!
তখনও আমি আরবি ভালো পড়তে পারি না। খুঁজি বাংলা কোরান শরিফ। কিন্তু কোথায় পাই? মসজিদে মসজিদে ঘুরে খুঁজতে লাগলাম বাংলা উচ্চারণ সহ কোরান শরিফ আছে কি না। আমার গ্রামের দুটো গ্রাম পরে এক মসজিদে পেয়েও যাই। কিন্তু পৃষ্ঠাগুণে দেখি চল্লিশ পৃষ্ঠার মত। সুরার আকৃতি (বাংলা-আরবি) দেখেই আমার জ্বিনের চিন্তা বাদ দিতে হয়। আর কোন পথ বাকি আছে? দেখি কোনো বই-পত্র পাওয়া যায় কিনা। যে কাজে হাত দিয়েছি তা তো কাউকে বলাও যায় না। বিশেষ করে বাজারে গিয়ে যদি বলি যাদু-মন্ত্রের কোনো বই আছে কিনা। তখন দোকানদার তো আমার দিকে চোখ তুলে তাকাবেই, পাশে কেউ থাকলে সেও একবার মাথা ঘুরিয়ে আমাকে দেখবে। কাজেই খুবই গোপনে করতে হবে কাজটা। বইও খুজতে হবে গোপনেই।
হাট বসে শনি আর মঙ্গলবার। তখন অনেক বইঅলা কোরান, তসবিহ, আতর, সুরমা, তাবিজের কেতাব, ফাজায়েল-এ অমুক তমুক বই নিয়ে বসে। আমি সেখান দিয়ে ঘোরাফেরা করি আর চোখ রাখি। আর কী আশ্চর্য! একদিন পেয়ে যাই মিশরীয় কেরামতি ও যাদু নামের একটি বই। খুবই তাচ্ছিল্য দেখিয়ে সেটা হাতে তুলে নেই। সূচী দেখি। শয়তানের টুপি নামে নামে একটি চ্যাপ্টার পেয়ে যাই। আর এক দামেই কিনে নিয়ে আসি।
বাবা-মা ভাইবোন কাউকেই দেখাই না সেই বই। কাগজ দিয়ে সুন্দর করে মলাট বেঁধে আড়াল করে দিয়েছি অদ্ভূত-দর্শন সেই প্রচ্ছদ। অমূল্য রতন পেয়েগেছি! এখন কেবল চমকে দেবার পালা! কিন্তু তখনও ভেতরে কী আছে দেখার সুযোগ পাইনি। কাজটি তো খুবই গোপনীয়! রাত গভীর হলেও আমার জেগে জেগে স্কুল পাঠ্যের বাইরের বই পড়ার অভ্যাস ছিলো। সেই সুযোগে শয়তানের টুপি আহরণের বৃত্তান্ত পড়ি আর ভাবি এতো খুবই সহজ! কাঁচা সর্ষেতে মন্ত্র পড়ে ফুঁ দিয়ে সে মন্ত্রসিদ্ধ সর্ষে ছড়িয়ে দিতে হবে। কাক বা কোনো পাখি এসে সে সর্ষে কুড়েকুড়ে খাবে। শেষ সর্ষেটি বাকি থাকতেই তা হাতে নিতে হবে। ব্যাস মিলে গেল টুপি!
হায়রে! তখন যদি জানতাম কাক সর্ষে খায় না। উঠোনে সর্ষে ছড়ানো থাকলেও দেখিনি কোনো কাক এসে একটি ঠোকর দিতে।
যাই হোক, পরদিন থেকে নেমে পড়ি কাজে। যেখানেই ঝোঁপ-ঝাঁড় দেখি মন্ত্র পড়ি আর মায়ের জমানো কাঁচা সর্ষে চুরি করে এনে ফুঁ দিয়ে ছিটাই। কিন্তু কাকের দঙ্গল সে সর্ষের দিকে ফিরেও তাকায় না। ফলে কিছুদিনের মধ্যেই আমার শয়তানের টুপি সংগ্রহের চেষ্টা ক্ষান্ত দিতে হয়। কারণ, ততদিনে মায়ের সর্ষের রিজার্ভ কলসের তলায় এসে ঠেকেছে। আর আমিও ক্লান্ত হয়ে পড়েছিলাম। 
তার পরও, বইটি দীর্ঘদিন আমার কাছে ছিলো। কিভাবে যেন বন্ধুরা টের পেয়ে গিয়েছিলো আমি মন্ত্রের কারবার করি। তখনই খোরশেদ নামে আমার গ্রামেরই এক সহপাঠি এসে আমাকে খুব করে ধরে একটি মন্ত্র দিতে। মেয়ে পটানোর মন্ত্র। কোনো একটি মেয়ে তাকে পাত্তা দিচ্ছে না। দেখলেই মনে হয় তাকে ঘৃণা করে। আমিও ভাব দেখিয়ে ক’দিন ঘুরিয়ে সেই বই থেকে একটি মন্ত্র কাগজে লিখে তাকে দিলাম। নিয়ম অনুযায়ী তাকে বলে দিলাম যে, সাতবার পড়ে মেয়েটির হাত ছুঁতে হবে। নিজে কার্দানি করে বলে দিলাম যে, ছোঁয়ার ব্যাপারটি যে ইচ্ছাকৃত মেয়েটি যেন টের না পায়। কিন্তু আমি জানতাম অর্থহীন কথায় কোনো কাজ হবে না। কিন্তু আমাকে অবাক করে দিয়ে খোরশেদ এসে একদিন জানালো, ওস্তাদ কাম তো অইয়া গেছে!
তারা আজও সংসার করছে। তাদের সম্মিলনে জন্ম নেয়া মেয়েদের বিয়েও হয়েছে। কিন্তু আমি আজও ভেবে পাই না এ কী করে সম্ভব হলো? যদিও এর পর অনেকেই ট্রাই করেছে। কিন্তু মন্ত্রের সুফল পায়নি। মন্ত্রটি এখানে তুলে দিচ্ছি-
                                       ওঁ কামদেব হস্তস্পর্শং উত্তাং কুরুঃকুরুঃসাহা


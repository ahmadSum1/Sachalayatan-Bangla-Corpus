প্রকট প্রবাসে বিকট ভাষা



অফিসে নানা ধরনের লোকজন আসে। ইঞ্জিনিয়ার, সার্ভেয়ার। আমার কাছে নানাবিধ ড্রইঙের কপি চায়। আমি তাদের ভাষা বুঝি না। কেউ কেউ যে ইংরেজি বলে তাও আমার চেয়ে খাসা। যে কারণে ধরতেও পারি না যে, বলছে কি!
ভেবেছিলাম যে যে আরবি শব্দগুলো শুনে মনে রাখতে পারবো সেগুলো কাগজে টুকে রাখবো। পরে সুযোগ মত পুরোনো বাঙালি বা ভারতীয় কারো কাছে জিজ্ঞেস করে অর্থটা লিখে নিয়ে মুখস্ত করে ফেলবো। সে আশায় কাগজ পেন্সিল সব সময় হাতের কাছেই তৈরী রাখি। 
তো, আমাদের প্রজেক্ট ম্যানেজার হিশাম। যার দেশ হচ্ছে মিশর। সে ইংরেজি আর আরবি মিলিয়ে কথা বলে। তাই আরবি মোটে না বুঝতে পারলেও মোটামুটি কাজ চলে।
আমি কাজ শুরু করার সপ্তাহ খানেক পর হিশাম এসে আমাকে জিজ্ঞেস করতে লাগলো- গাভিদ ইগি? (গাভিদ এসেছে?)
আমার মনে প্রশ্ন - গাভিদ কি?
পাশের ফিলিপিনো ইঞ্জনিয়ারকে জিজ্ঞেস করি, - এশ গাভিদ? (গাভিদ কি?)
সে জানায় - সার্ভেয়ার।
আমি কাগজে টুকে ফেলি, গাভিদ=সার্ভেয়ার। 
ভেবেছিলাম গাভিদ (গাওয়িদ) আরবি শব্দ। মনে মনে খুশি হচ্ছিলাম যে, সার্ভেয়ারের আরবি শব্দটা আমি শিখে ফেলেছি!
তারপর সে একটি ড্রয়িং প্রিন্ট করতে বলে এস্রি পেপারে। এস্রি শব্দটা সম্ভবতঃ ইংরেজি। যেহেতু আমার ইংরেজি জ্ঞান সীমিত, মোটে চল্লিশ-পঞ্চাশটা শব্দ। কাজেই এটি হয়তো আমার জ্ঞান বহি্র্ভূত কোনো শব্দ হবে। কিন্তু কাগজের যে ক’টি সাইজের কথা আমার জানা আছে তার মধ্যে এস্রি কোনো সাইজ নেই। তাই মনে মনে ধরে নেই যে এ-থ্রি সাইজের কথাই বলছে। যাই হোক, হিশাম বললো যে, সে রাতের বেলা এসে প্রিণ্ট নেবে। ফলে তখনই ঝামেলা থেকে বেঁচে যাই। কিন্তু বিকেলে এক ভারতীয় সার্ভেয়ার এসে এ-থ্রি পেপারে ড্রয়িং প্রিন্টের কথা বলে জানালো যে, হিশাম তাকে পাঠিয়েছে সেটা নেয়ার জন্যে। আমি তখন এ-থ্রি পেপারে প্রিন্ট করা ড্রয়িং এগিয়ে দিয়ে বলি- হিশাম গাভিদকা বারে মে পুছা থা। (হিশাম গাভিদের কথা জিজ্ঞেস করেছিলো।)
তখন সে জানালো, -ম্যায় হু জাভিদ। (আমিই জাভিদ।)
বিস্মিত আমি বলি, -গাভিদ কৌন? (গাভিদ কে?)
জাভিদ হেসে জানালো -মাসরি লোগ অ্যায়সেই বোলতা। মেরেকো বোলতা গাভিদ। অর্থাৎ মিশরের লোকেরা এভাবেই বলে। আমাকে বলে গাভিদ।


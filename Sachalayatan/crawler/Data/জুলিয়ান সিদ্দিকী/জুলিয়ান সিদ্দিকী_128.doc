হে মকর কূলের অন্ধ-কালা পুরোহিত



কখনো শিখিনি আত্মসমর্পণ;
নোয়াতে শিখিনি মাথা রক্তচক্ষু আর
তেল চকচকে ব্যাটনের কাছে। কখনো ভুলেও
প্রভূর পা-চাটা গোলামের মত কিংবা সৌখিন
কোনো প্রভূভক্ত কুকুরের মত
প্রকাশ করতে শিখিনি বিনয়। যদি তুমি ভেবে থাক
দু মুঠো অন্নের প্রতিদানে কিনে নেবে
আমার উন্নত শির আর তুড়ি বাজাবার সঙ্গেই সটান
দাঁড়িয়ে পড়বো হুকুমের অপেক্ষায়;
তাহলে করবে ভুল! সত্ত্বাময় আমি শাশ্বত বাঙালী-
রন্ধ্রে রন্ধ্রে যার চির বিদ্রোদের মহা-তেজী নাগ;
জন্মাবধি শিক্ষা যার অন্যায়কে না মানার;
দীক্ষা যার সেই মহামন্ত্রে
আর দৃপ্ত কন্ঠে মাখা বারুদের ঝাঁঝ!
দরজা-জানালাহীন অন্ধকার খোপে চিরকাল বন্দি রেখে
খোলা হাওয়ায় ঘুরে বেড়ানো আমার বন্ধ করে দিতে পারো;
ক্ষমতার জোরে; সেই কালো কাফ্রির মতই
কেটে নিতে পার আমার জিভের ডগা। এমন কি
উপড়ে নিয়ে দুটি চোখ অথবা হাত-পা কেটেকুটে
আমাকে অথর্ব করে দিতে পার!
কিন্তু এত কান্ডের পরেও পারবে কি তুমি
ঠেকাতে আমার সজীব কবিতাবলী? নিরন্তর শব্দ কণিকার উচ্চারণ?
হৃদয়-মন্দিরে তবু ধ্বণিত হবেই প্রতিদিন
ঘৃণাময় কবিতার শাণিত স্তবক তোমার উদ্দেশ্যে-
আর তারা প্রতিদিন ছড়াবে আমার অনড় সত্ত্বায়
কস্তুরীর ঘ্রাণ! তুমি কি বোঝো? হে মকর কূলের অন্ধ-কালা পুরোহিত
আমি যে কখনো মানবো না পরাভব? দেবো না সজ্ঞানে দাসখত?
জেনে রাখ, আমি সেই অনার্য বাঙালী
রন্ধ্রে রন্ধ্রে যার চির বিদ্রোহের বিপুল ফুলকি;
জন্মাবধি শিক্ষা যার অন্যায়কে না মানার!


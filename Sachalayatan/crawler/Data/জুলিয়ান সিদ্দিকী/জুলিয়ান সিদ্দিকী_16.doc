মানুষের মন



শুওর যেমন কাদা ঘাঁটতে পছন্দ করে, ওতে শুয়ে গড়াগড়ি খেতে ভালোবাসে, ঘোঁৎ ঘোঁৎ করে ঝাড়ে-জঙ্গলে মানুষের গু খুঁজে খুঁজে খেতে পছন্দ করে, তেমনি আমাদের সমাজের কিছু মানুষও শুওরেরই মত। তারাও এর ওর সংসারের রসালো কথা আর ঘটনা খুঁজে বেড়ায়। তারপর তা নিয়ে সমগোত্রের মানুষের সঙ্গে ঘোঁট পাকায়, পরচর্চায় মেতে ওঠে মহানন্দে। সেই নোংরা বিষয়ের উপর হাত-পা ছুঁড়ে গড়াগড়ি করে কিছুদিন। কথায় বলে, যে যেমন তার সম্পর্কও তেমন মানুষের সঙ্গেই গাঢ় হয়। তারা তাদের সঙ্গে সম্পর্কিত মানুষের সম্পর্কে কোনো সতর্ক বাণীকে ভাবে দুজনের সুসম্পর্কে আড়কাঠি। কোনো কিছু নিয়ে ওদের মাঝে মনোমালিন্য ঝগড়া-ঝাটি, দুর্নাম রটানো থেকে আরম্ভ করে যাবতীয় গোপনীয়তা ফাঁস করে দিয়ে পরস্পর গুয়ে মাখামাখি করেও কিছুদিন পর ফের গলায় গলায় ভাব করে নেয়। কাদের খোনকারকে মধু, জইল্যা আর নজুমুদ্দির সঙ্গে অত গলায় গলায় ভাব করতে মানা করেছিলো গফুর। তা শুনে কাদের ঠোঁট উল্টে বলেছিলো, তোর না পছন্দ বইলে কি আমাকও তা করতি হবে? পরিণতিতে কাদের খোনকারের সঙ্গে গফুরের সম্পর্কটা দিন দিন পানসে হয়ে উঠেছে। কেউ কারো শত্র“ হয়ে না উঠলেও দূরত্ব বেড়েছে অনেক। তবে কেউ দূরে সরে গেলে গফুর মিয়া তাকে কাছে ভেড়ানোর কোনো চেষ্টাই করে না। বরং নিজকে আরো নির্ঝঞ্ঝাট ভেবে স্বস্তি বোধ করে কিছুটা। কারণ যে যত বেশি সম্পর্কে সম্পর্কিত তার পিছুটানও তত বেশি।
এই তো মাস খানেকও হবে না যে, কানা জইল্যা আর মধু ব্যাপারী কোনো একটি বিষয় নিয়ে পরস্পর পরস্পরকে চোর, চোট্টা-বদমাশ-লোচ্চা থেকে আরম্ভ করে যা তা বলা থেকে একজন আরেকজনের ছায়াও মাড়াবে না পণ করলেও কিছুদিন পরই আবার একত্রে বসছে কাদের খোনকারের দোকানের টুলে। একই সঙ্গে যাচ্ছে শহরের কোনো এক নিষিদ্ধ গলিতে। সে গল্প আবার তাদের মুখ থেকেই এক আধটু করে ছড়াতে থাকে গ্রামের আনাচে কানাচেও। এরা হচ্ছে বিচিত্র চরিত্রের কতিপয় মানুষ। যাদের কর্মকান্ডে কোনো স্থিরতা বা দৃঢ়তা নেই। চারিত্রিক তারল্যের কারণে মানুষ তাদের কাছে মনের কথা খুলে বলতে চায় না। এমন কি সু-সম্পর্ক বজায় রাখতেও স্বাচ্ছ্বন্দ্য বোধ করে না। তবুও এরা সমাজে আছে। এমন কি লাজ-মানের তোয়াক্কা না করেই নির্লজ্জের মত মাথা উঁচু করে বেঁচে থাকছে দীর্ঘকাল। 
গফুর মিয়া কাদের খোনকারের চায়ের দোকানের টুলে বসা লোকগুলোকে দেখে তাই ভাবছিলো আর বিচিত্র আকৃতির মুখগুলোর দিকে তাকাচ্ছিলো। অবশ্য তাকাচ্ছিলোও ঠিক বলা যাবে না, আড়চোখে সেদিকে খানিকটা তাকিয়ে মনে মনে একদলা থুতু অথবা ঘৃণা ছুঁড়ে দিচ্ছিলো। আমাদের সমাজে খারাপ আর চরিত্রহীন লোকেরাই বেশির ভাগ ক্ষেত্রে তাদের আশ-পাশের লোকজনদের শুষে শুষে কিংবা কোনো ভাবে প্রভাবিত করে অর্থ-সম্পদের দিক দিয়ে বলীয়ান হয়ে ওঠে। অন্য দিকে বেশিরভাগ ভালো মানুষই এক অর্থে দুর্বল আর নির্জীব। অর্থ-সম্পদের দিক দিয়ে তো বটেই এমন কি মনো-দৈহিক বলের দিক দিয়েও সে বহুলাংশে দুর্বল। সে অর্থে নষ্ট-বীজেরাই সমাজের অধিকাংশ সুযোগ-সুবিধা লুটে-পুটে নেয়। শুধু কি তাই, একদল লোক আছে যাদের কাজ হলো নির্দিষ্ট কারো কাছ থেকে টাকা খেয়ে জোরে-সোরে তার গুণকীর্তন করা। যদিও সেই লোকটির কোনো ভালো গুণ না-ও থেকে থাকে তবুও তাতে তেমন সমস্যা হয় না। চেরাগ আলি এমনই একজন। যার কাজ হলো টাকা পেলে চোরকেও দরবেশ বলে প্রচার আরম্ভ করে দেবে। এর আগে রাজাকার আবদি মিয়াকে মহান মুক্তিযোদ্ধা বলে প্রচার করা আরম্ভ করেছিলো। অথচ স্বাধীনতার পর দীর্ঘদিন লোকটি আত্মগোপন করেছিলো বলে, কেউ কেউ তাকে এখনও ত্যাল্যাচোরা বলে ডাকে।
গফুর মিয়া তেমন একটা খারাপ লোক না হলেও তাকে মন্দ বলা যাবে না হয়তো। আমাদের সমাজে মানুষের ভালোমন্দের বিচার হয় তার কর্মকান্ডের মানদন্ডের ওপর। সমাজের হর্তা-কর্তা সেজে আপাতত যারা বসে আছে তাদের প্রত্যেকেরই  কৈশোর কিংবা যৌবনে কিছু না কিছু অপকর্মের অভিজ্ঞতা রয়েছে। এ কথা সবাই জানলেও কোনো এক অজ্ঞাত কারণে মুখ ফুটে বলতে চায় না। হয়তো পারে না বলেই বলে না। যেমন নজুমুদ্দি আর মধু ব্যাপারী গলায় গলায় ভাব না থাকলেও তাদের সম্পর্ক মোটামুটি ভালোই বলা যায়। কিন্তু ভালোবাসা নিচের দিকেই গড়ায় কথাটা যদি সত্যিই হয় তাহলে বলতে হয় মধু ব্যাপারীর ফুপু আনি আর নজুমুদ্দির বাবা খালেক ব্যাপারীর ভালোবাসা গড়িয়ে এসেছে তাদের হৃদয়েও। বহুকাল আগে ঘটনাটি ঘটলেও এখনো বয়স্কদের মুখে গল্প হয়ে ফিরছে। যদিও তা প্রকাশ্যে উচ্চকন্ঠে কেউ বলে না। কিন্তু আড়ালে আবডালে এ নিয়ে কথা কমও হয় না। কিন্তু তখনকার সমাজ খালেক আর আনির ভালোবাসাকে স্বীকৃতি দেয়নি। তাদের প্রেমের ফসল আনির গর্ভে এলেও তাকে বৈধতা দেবার মানসিকতা হয়তো তখন কারো ছিলো না। যে কারণে গ্রাম্য শালিসে দু’জনকেই জুতোপেটা করা হয়েছিলো। তবুও নজুমুদ্দির উচু মাথা হেঁট হয়নি কখনো। কারণ সেও বর্তমান গ্রাম্য শালিসে একটি জোরালো ভূমিকা ধরে রাখতে পারছে। তার ইতিহাসও বেশ একটা আলোকিত নয়। কিন্তু এতে করে দিন আনা দিন খাওয়া মানুষের মনে কোনো প্রতিক্রিয়া হয় বলে মনে হয় না।
(চলবে,,,)


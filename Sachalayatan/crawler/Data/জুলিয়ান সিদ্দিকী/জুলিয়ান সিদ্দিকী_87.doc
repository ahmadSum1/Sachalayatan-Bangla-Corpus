আমার ঈদ নাই



আমার ঈদ নাই। আজ এখানে সৌদি আরবে ঈদ গেল। এখানকার ঈদ চোখে দেখা যায় না। তাই ঘর থেকে বের হইনি। আমার মন পড়ে আছে সুদূর বাংলাদেশে। যেখানে আমার সব প্রিয়জন।
গতবছর দুটো ঈদ কেঁদে কাটিয়েছি। এবার মনে হয় কিছুটা শক্ত হয়ে উঠতে পেরেছি। কান্না-টান্না পাচ্ছে না। কিন্তু ভেতরটা কেমন স্তব্ধ হয়ে আছে।
ঢাকায় থাকতে প্রতিবছর ঈদের দিন মায়ের সঙ্গে দেখা করতে ছুটে যেতাম। এই দেখা করাটাই মূলতঃ আমার ঈদ বলে পরিগণিত হতো। সংসারী হবার পরও স্ত্রী-সন্তানের সঙ্গে কিছুক্ষণ কাটিয়ে ছুটে যেতাম মায়ের কাছে। এখন প্রবাসে নিঃসঙ্গ আমার কেবল মনেরই ছুটে যাওয়া আছে। আমি নিজে যেতে পারি না কোথাও। 


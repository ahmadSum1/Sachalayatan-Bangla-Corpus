বাতিক সমাচার



যদিও লিখে পাতার পর পাতা ভরাতে খুব ভাললাগে আজীবন,লেখা শেষ করার পর নিজের লেখা পড়লেই আমার প্রথম প্রতিক্রিয়া সবসময় হয়,"শুধু শুধু কাগজ নষ্ট"।আর অন্য কাউকে দেখাই না পাবনায় বিনামূল্যে রপ্তানী হয়ে যাবার ভয়ে।সচলায়তনে কাগজের বালাই নেই।আমার নিরস্তিত্ব টিকিটাও এইখানে কেউ নাগাল পাবে না। তাই পাগলাগারদ এ চালান হবার ভয় নেই।তবে আমি নিজেও বুঝে পাইনা লিখতে গেলে এই সব বিদঘুটে বিষয় মাথায় কেন ঘুরে।এই যেমন এখন বারবার মগজে লেফট রাইট করছে আমার আশে পাশে কার কি বাতিক আছে সেই কাহিনী।
বাতিক বা বদভ্যাস অনেকেরই তো কম বেশি থাকে। আমার নিজেরই আছে খানতিনেক।আমি দাঁত দিয়ে নখ কাটি।আমি ঠোঁট চিবাই।আর অবচেতনে নিজের চুল একটা একটা করে ছিড়ি।দাঁত দিয়ে নখ অবশ্য অনেকেই কাটে।উত্তেজনার মধ্যে থাকলে আমি হাভাতের মত কাটতে থাকি দাঁতে নখ।পরে নখের ব্যাথায় কাতর হই।বাবা রাগ করে বলতেন আগে,"মা খাইতে দেয়না?"আমি একটু হেহে করে সরে পড়তাম সামনে থেকে তারপর দ্বিগুণ উৎসাহে নিজের কাজে ফিরে যেতাম।কি যে মজা আল্লাহ জানে।আমার ৮ বছর বয়সী ভাই আমার কাছ থেকে উত্তরাধিকার সূত্রে এই অভ্যাসটা পেয়েছে।বাবা দেখি ওকেও একই বকা দেন।সেও ঠিক আমি যা করতাম তাই করে।আমি আসলেই ভেবে পাইনা এর কারণ কি।দুশ্চিন্তায় থাকলে আমি যেটা করি তা হল অবচেতনে নিজের চুল একটা একটা করে ছিড়ি।এতদিনে আমার মাথার আগাছা মার্কা "সন্ন্যাসী কাট" মারা ঝোপঝাঁড়টা সাফ হয়নি কেন তাই ভাবি।আর ঠোঁট চিবানো দেখলে আমাকে যে কেউ ক্যানিবাল ভাবতে বাধ্য!
আমার ছোটো মামার বাতিক হল আঙ্গুল মটকানো।এটাকে তিনি শৈল্পিক পর্যায়ে নিয়ে গেছেন।হাত এর কোন আঙ্গুল কত ডিগ্রী কোণে কিভাবে চাপ বা টান দিলে টুস টাস করে পপকর্নের মত ফুটবে এই বিষয়ে তিনি রীতিমতো একটি অভিসন্দর্ভ রচনা করতে পারবেন।আমাদের বুয়েট কোয়ার্টারের এক দারোয়ান ভাই নাকি এই বিষয়ে আরেক কাঠি উপরে।আমার ছোটো ভাই বলল একদিন যে তিনি নাকি বিচিত্র উপায়ে ঘাড় গলা আর কোমর ফুটানোর ফরমায়েশি সার্কাস দেখান পাড়ার পিচ্চিদের।আমি শুধু ভাইয়া কে মুখ তেড়া করে বললাম খবরদার নিজে ওইগুলা করবিনা।ভাইয়া একটা বিপজ্জনক নির্বিকার হাসি দিয়ে ভাগল। আমি বুঝলাম পাগল কে আমি সাঁকো নাড়াতে মানা করলাম।আমারই তো ভাই!
আমার মতে সবচেয়ে বিশ্রী আর বিদঘুটে বাতিক হল জনসমক্ষে নাসিকা গহবরে অঙ্গুলি সঞ্চালন।একেবারেই বিবমিষক যাকে বলে।একবার অনেক আগে টিভিতে প্রথিতযশা বুদ্ধিজীবী আলাউদ্দিন আল আজাদ একটা আলোচনা অনুষ্ঠানে এসেছিলেন।নিজে যতক্ষণ বলছিলেন ততক্ষণ তো ভালই।কিন্তু বাকি পুরোটা সময় তিনি প্রবল বিক্রমে নাসিকা কোটরে এমন জোরদার অভিযান চালাচ্ছিলেন যে আমি ভাবছিলাম উনার চোখ দিয়ে না আঙ্গুল বের হয়ে আসে!আমাদের স্কুলের একজন শিক্ষক ছিলেন (তিনি গত হয়েছেন।অনেক দোয়া তাঁর জন্য)যিনি অবশ্য এই ব্যাপারে একটু ভিন্ন মাত্রা যোগ করেছিলেন।নাসিকা কোটর অভিযান শেষে উদ্ধারকৃত গুপ্তধন নিয়ে তিনি মহা উৎসাহে হ্যান্ডবল খেলতেন। এই নিয়ে মাশীদ আপু আর আমি কত যে হেসে খুন হয়েছি!
আরেকটি বাতিক আমি অনেকের মধ্যে দেখেছি।সেটি হল কর্ণ কোটর আন্দোলন।এরা সামনে যা পায় তাই কানে ঢুকিয়ে ঘুরানোর তালে থাকে।যেমন কলম,দেশলাই,টুথপিক ইত্যাদি। না পেলে কাগজ পাকিয়েও কাজ চলে। আর সঙ্গে চলে মুখ হা করে,চেহারা তেড়াবেড়া করে চোখ বুঁজে আরামের অনুভূতি প্রদর্শন।বাতিকের কথা বলতে গেলে যখন তখন বিভিন্ন জায়গায়-বেজায়গায় অবিরাম চুলকানোর কথা না বললেই নয়। হাত না পৌঁছালে এইসব কাজে "প্রপ" হিসাবে খুন্তি,রুলার ইত্যাদি ব্যবহার হয়।এমনকি এই বাতিকে আক্রান্ত লোকজনের সুবিধার্থে বাজারে এক ধরনের প্লাস্টিকের লাঠির আগায় থাবা টাইপ এর জিনিষ পাওয়া যায়!
বাতিকের কোন শেষ নাই!আমার মনে হয় বিদঘুটে সব ফালতু হাবিজাবি লেখাও একটা বাতিক,যাতে আমি করুণভাবে আক্রান্ত।ধুর এইবার থামি!


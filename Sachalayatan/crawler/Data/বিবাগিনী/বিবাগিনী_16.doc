আমার রং বেরং



আমরা যারা চোখে দেখতে পাই, তারা একটা অদ্ভুত অসংজ্ঞায়িত অনুভূতিতে ডুবে থাকি সারাক্ষণ তা আমরা যেদিকেই তাকাই না কেন। সেই অনুভূতি হরেক  রকম রং বেরং এ আঁকা।এত বেশি অভ্যস্ত আমরা রং এর জগতে যে হয়ত এর মর্মটা বুঝে উঠতে পারিনা। দেখতে পায়না এমন কাউকে আকাশটা কেমন অপরূপ নীল আর অফিসের গায়ে পড়া সহকর্মীটির দাঁত কেমন বিশ্রী হলুদ তা হাজার চেষ্টা করলেও কি কেউ বোঝাতে পারবে? 
আমার প্রিয় রং নীল আর লাল।নীল মানেই কেমন যেন একটা ভাললাগা।গাঢ় নীল মানে প্রশান্তি,আসমানী নীল মানে প্রাণ খোলা হাসি।সবজে নীল মানে ভেজা ভেজা কেমন একটা গন্ধ।আর লাল রংএর অর্থ আমার কাছে গভীরতম আবেগ।তা সে আবেগটা রাগ হতে পারে, হতে পারে কষ্টের রক্তক্ষরণ।আবার সেই একই লাল মানেই ভালবাসার আবেগী অনুভব।শীতকালে গোসলের সময়ে প্রথম গরম পানির ছোঁয়ার মত উষ্ণ যার অনুভুতি।লাল মানে এত কিছু কিভাবে হয়!আমি কাল রং পছন্দ করিনা।কেমন যেন গুমোট লাগে।একটু কেমন যেন ভয় ভয়ও লাগে।আর ছাই রংটাও মন খারাপ করা।আমি পরতে ভালোবাসি উজ্জ্বল সব রং!কমলা,লাল,গোলাপী,হলুদ এইসব।রংচঙে কাপড়ে মাঝেমাঝে অনেক কিছু লুকিয়ে রাখা যায়।নার্ভাস অথবা মন খারাপ ভাব কাউকে না দেখাতে চাইলে এর কোন জুড়ি নেই।এমনিতেও শ্যামলা মেয়েদের রং চং পরলেই বেশি ভাললাগে বলে ফ্যাশন বোদ্ধরা মাথা দুলিয়ে অভিমত দেন দেখি।আর আমিও দ্বিগুণ উৎসাহে লাল গোলাপী কমলা হলুদ বাসন্তী চকরা বকরা বাটিক চুন্দ্রী তাঁতের কাপড়ে ভরিয়ে ফেলি আলমারী।আমি প্রাণপনে চাইছিলাম যেন বিয়ের শাড়িটা টুকটুকে লাল হয়।অনেক না পাওয়ার মধ্যে এ চাওয়া টা কিভাবে যেন পুরণ হয়ে গেল।
কাল ভাল লাগে না এটা আসলে পুরাপুরি ঠিক না।বিলাতী বালাদের পাটের শনের মত চুল দেখতে দেখতে চোখ পঁচে গেল।কাল চুল সবচেয়ে সুন্দর।আর আমি ভালবাসি খুব কুচকুচে কাজল পরতে লেপ্টে সাপ্টে।আর হোমো সেপিয়েনস প্রজাতির পুরুষ সংস্করণকে যে কাল রঙে বড়ই মনোহর লাগে একথা কেই বা অস্বীকার করতে পারে?
আবার একেকটা রঙ মানে মাঝে মাঝে একেকটা জলজ্যান্ত স্মৃতি।আমাদের ঢাকাইয়া সমাজে কোন এক অদ্ভুত কারনে ভয়ঙ্কর দামী দামী কিছু শাড়ি বা জামা বিদঘুটে এক হাওয়াই মিঠাই গোলাপী রঙের কিনে অনেকে।আমি হাওয়াই মিঠাই এর আজন্ম পাগল।আমার ঐ রং টা যেখানেই দেখি না কেন, দাদীর বাসার সামনের কাঁচা রাস্তা বেয়ে কাঁচের বাক্সে গোল গোল হাওয়াই মিঠাই নিয়ে হেঁটে যাওয়া লোকটার হাতের ঘন্টার টুনটুন শব্দটা কানে বাজে।সাদা রং মাঝেই মাঝেই মনে করিয়ে দেয় খুব ছোটবেলার ইউটার বরফে ঢাকা দিন গুলি।আর কলাপাতা সবুজ রং দেখলেই মাশীদ আপুর কথা মনে পড়ে।সারা জীবনে আমি ওকে কতগুলো এই রং এর কাপড় পড়তে দেখেছি তা গুণে শেষ করা যাবে না।বাসন্তী রং দেখলে মনে পড়ে বুয়েটে ঢোকার পর প্রথম পহেলা ফাল্গুণটা কি অদ্ভুত মজাতেই না কেটেছিলো।সাদা কালো মানেই একুশ আর ভেতর থেকে জাগা এক গভীর শ্রদ্ধা।বাবার হাত ধরে হাতে ডালিয়া ফুল নিয়ে প্রথম প্রভাত ফেরী।সাদা রংটা হঠাৎ হঠাৎ স্কুল জীবনের খুব প্রিয় এক বন্ধুর কাফনের কথা মনে করিয়ে দেয়।তখন কেন যেন সব কিছু খুব অর্থহীন মনে হয়।
আচ্ছা, একদিন যদি সব রং মুছে যায়? সব থাকবে।শুধু রং থাকবে না।আমার একটুও বাঁচতে ইচ্ছা করবে না এমন হলে।নাকি মৃত্যু আসলে সব রং আগে মুছে যায়, তারপর আলোটা নিভে?সবকিছু কেনযেন ছাই রঙা মনে হচ্ছে আজকে রাতে।সকালের কমলার জন্য অপেক্ষা করছি।এই ফাঁকে সাদা শাড়ি,কাল কাজল আর লাল একটা টিপ পড়লে কেমন হয়?আমি কি রং নিয়ে বেশি ভাবি?


আবার বিবাগিনীর অনুকাব্য (১)



..:: এক ::..
তারায় তারায় খুঁজতে থাকি
এই একটা এতটুকুন একরত্তি ছোট্ট ছেলে।
রাতের বেলা চুপিচুপি কেন গেলি কোথায় গেলি মাকে ফেলে?
..:: দুই ::..
দাওতো ওকে আরেকটিবার নিয়ে নেই বুকে
দাওতো ওকে আরেকটিবার দেই আদর।
ছোট্ট কপালে আরেকটিবার টিপ দিয়ে দেই 
সরাওতো ওই ভীষণ ঠাণ্ডা সাদা চাদর!
..:: তিন ::..
সারি সারি মাটির ঢিবি;
তারই একটা আজ থেকে তোর ঘর।
নিয়ে যা আমাকে ভয় পাবি একা!
হাত ছাড়িস না শক্ত করে ধর।


ফাঁকিবাজি পাকপ্রণালীর "ছড়াছড়ি"



:: ডিম সিদ্ধ ভর্তা ::
প্রথমেই দুইটা ডিম সিদ্ধ হতে দেন।
এই ফাঁকে কাঁচামরিচ-পিঁয়াজ কেটে নেন।
ডিম সিদ্ধ গরম গরম চটকে নেন মেখে।
পিঁয়াজ মরিচ লবন দিয়ে একটু দেখেন চেখে।
এক চামচ সরিষার তেল যদি দেন ঢেলে।
চেটে পুটে খতম হবে ভাতের সাথে খেলে।
:: টুনা মাছের টিকিয়া ::
এক কৌটা টুনা লাগবে, একটা সিদ্ধ আলু,
সাথে চটকান ব্রেড এক পিস রান্না হল চালু।
লবন, জিরা,গরম মশলা এক এক চামচ করে।
পিঁয়াজ মরিচ কুচি মেশান এক মুঠি ভরে।
সব শেষে এক চামচ টমেটো কেচাপ নিয়ে
মাখিয়ে ফেলুন ভাল করে একটা ডিম দিয়ে।
গোল গোল চেপটা চেপটা টিকিয়া গড়েন।
চুলার কড়াইয়ে তেল দিয়ে গরম করেন।
গরম তেলে টিকিয়া দিয়ে দুই পিঠ নেন ভেজে।
নিজেই মুগ্ধ হয়ে যাবেন নিজের গুণের তেজে।
:: রেড কিডনী বিনসের ভর্তা ::
রেড কিডনীর টিন খুলে তার পানি দেন ফেলে।
লবন হলুদ আর এক কাপ ফ্রেশ পানি নেন ঢেলে।
অল্প আঁচে মিনিট দশেক চুলায় রাখেন ঢেকে।
পানি ঝরিয়ে পিঁয়াজ মরিচ ভাল করে নেন মেখে।
সরিষার তেল এক চামচ দিলে দারুণ হয়।
ধনেপাতা পেলে মিশান যদি ভাগ্য ভাল হয়।
(ওয়েলসের এই গাঁও গেরামে এগুলাই খাই আমরা )


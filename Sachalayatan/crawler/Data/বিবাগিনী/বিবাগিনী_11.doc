বিজ্ঞাপন সংক্রমণ



নিজেকে পেছনে ঠেলতে ঠেলতে সবচেয়ে ছোটবেলায় দেখা টেলিভিশন বিজ্ঞাপনের কথা ভাবতে গিয়ে যেদুটো মনে পড়ল তার দুটোই কেশতেলের। ব্যাপারটা আজব ঠেকলেও আমি টের পেলাম আমার স্বভাবজাত তুমুল কেশবিলাসের শুরুটা আসলে ঐখানেই। নিজের আগাছার মত একগাদা অগোছালো চুল (ওয়েলসে এসে কেটে ফেলেছি  ) নিয়ে আমি সবসময়ই মহা গর্বিত। যাই হোক, প্রথম যেটার কথা মনে পড়েছে সেটা হল এপি পনেরো কেশ তেল। তখন আমার পাঁচ ছয় বছর হবে মনে হয় বয়স। আবছা আবছা মনে পড়ে, একটা ঢুলু ঢুলু চোখের কার্টুনিত রাজকন্যা। চুল তার এতই লম্বা যে তিন চারজন সখী তা বয়ে চলে পিছে পিছে তার। এই দৃশ্য দেখে তো চোখ আমার ছানাবড়া। আমার এখনো স্পষ্ট মনে পড়ে আম্মুর হাড্ডি জ্বালিয়েছি ঐ ঝিমঝিম করা কবিরাজী গন্ধযুক্ত রুহ আফজার মত লাল রঙের তরল পদার্থ কিনে না দেয়া পর্যন্ত। এরপর আর আমাকে পায় কে! চলতে থাকল যখন তখন নিজেই তেলের বোতল খুলে মাথায় ঢেলে আয়নার সামনে দাঁড়িয়ে "সাজাবে সখী তোরে কেশবতী করে দেবে এপি পনেরো কেশতেল" গান গাওয়া আর অধীর অপেক্ষা চুল বড় হবার। তারস্বরে এই গান শুনতে শুনতে সবার একেবারে কান ঝালাপালা প্রায়। চুল বড় হতে থাকল কিন্তু কাউকেই বয়ে টয়ে নিয়ে যেতে হয়না। আমি তো খুবই হতাশ। এরপর এলো আরাম তেলের বিজ্ঞাপন। গানটা খুবই মজার ছিল। আমার এখনো মনে আছে পুরাটাই। "টগবগ টগবগ ঘোড়ায় চড়ে রাজার কুমার এল। রাজকুমারী তোমার মাথায় এত চুল কে দিল? " রাজকুমারী তখন সুর করে চিৎকার জুড়ে " আরাআআআম! ষোল আনা খাঁটি আরাম!" সবশেষে রাজকুমারী কে ঘোড়ায় তুলে রাজকুমার দেয় চম্পট। খুবই ঘটনাবহুল বিজ্ঞাপন যাকে বলে। ব্যাস্! এপি কেশতেল আউট। আরাম তেল ইন। এই ধারাবাহিকতায় চলতে থাকে আমার বিজ্ঞাপন সংক্রমণ।
স্বীকার করতে বাধ্য হচ্ছি, দেশ ছাড়ার আগ পর্যন্ত যে সানসিল্ক শ্যাম্পু ব্যবহার করতাম সেটাও মনে হয় "জলে ভাসা পদ্ম আমি শুধুই পেলাম ছলনা" শীর্ষক জিঙ্গলের বিজ্ঞাপনের প্রভাব।
আমার এই বিজ্ঞাপন সংক্রমণ বংশগত হবার প্রচুর সম্ভাবনা আছে। কারণ আমি ভেবে দেখলাম, আমার আম্মু সংসারের বেশির ভাগ জিনিষই বিভিন্ন বিজ্ঞাপনের আসরে আক্রান্ত হয়ে কিনে থাকেন। তা সে কাপড় কাচা সাবানই হোক অথবা ময়দা, তেল আর বিস্কুট। সবসময় যে সবগুলো সফল হয় তাও নয়। কিন্তু তাতে আম্মু নিরুৎসাহিত হবার নন। ডিপ্লোমা, রেড কাউ, এলডার্স আর নিউট্রিসি এর সাথে মুফতে পাওয়া ঘটি বাটি আর গেলাস চামচও অবশ্য এই ক্ষেত্রে তীব্র অনুঘটকের কাজ করেছে। আমার আব্বুও খুব পিছিয়ে নন।তাঁর কল্যাণে আমাদের বাসায় চমকদার বিজ্ঞাপনের সংক্রমণে ডেনিশ কন্ডেনসড মিল্কের প্রবল প্রচলন হয়েছিল। চায়ে যত না দেয়া হত ফ্রীজ থেকে হাত সাফাই করে খাওয়া হত তার দ্বিগুণেরও বেশি। আর আব্বু হতেন মহা বিরক্ত । তাতে আমার ডেনিশ গলাধঃকরণে কোনই ভাটা পড়তনা! 
আমার এখনও মনে আছে, পেপসির একটা বিজ্ঞাপন দেখে আমি আর আমার ছোট আপি মিলে এক গ্লাস কোক পেপসি কিছু একটা নিয়ে ঢকঢক করে খেয়ে সশব্দে বলতাম "আহহ"। ঐখানে অবশ্য মডেলপ্রবর মাইকের সামনে ঐ ঢকঢক আর আহহ করেছিল। আমরা এমনি এমনিই করতাম। আরেকটা মজার কাহিনী মনে আছে। কুমার বিশ্বজিতের তুমি রোজ বিকেলে গানটা নিয়ে মনে হয় একটা বিজ্ঞাপন দেখাত আমার ছোটবেলায়। আমি এই গানটা একদিন সবার সামনে জোরে জোরে গাওয়ার পরে আম্মু বকা দিয়ে বলেছিল এইগুলা বড়দের গান। গাইতে হয় না।  এখন আমার ছোট ভাইকে এই টাইপ বকা প্রায়ই আবার আমারই দিতে হয়।
একটু যখন বড় হওয়া শুরু করলাম তখন আবার মডেলগনের পুরুষ প্রজাতির প্রতি বিশেষ মনোযোগ বেড়ে গেল। আজাদ বলপেনের বিজ্ঞাপনে নোবেলকে দেখে তো চোখ একদম গোলালু আমার। কোকেরটাতে ফয়সলকে দেখেও। এখন অবশ্য সে নিজেই গোলালু। অন্যদের ভাল লাগলেও নোবেল ছিল আমাদের সবার ফেভারিট। এই লোক বুড়াও হয়না।এখনও দারুণ লাগে!
মেয়েদের মধ্যে রোমানার করা এ্যারোমেটিকের "অনন্যা তুমি ভালবাসা তুমি " সত্যি সবার খুব মন ছুঁয়েছিল। ঐ সময়ে এ্যারোমেটিক ছাড়া অন্য সাবান মাকরূহ ছিল আমাদের বাসায়। আর আমার খুব ভাল লাগত মৌ এর আপন জুয়েলার্সের বিজ্ঞাপন।
এরপর এল ডিশের যুগ। কত চ্যানেল আর কত যে বিজ্ঞাপন! এখনো ওয়েলসে আসার আগেও আমি চ্যানেল পাল্টে পাল্টে বিজ্ঞাপন দেখতাম প্রায়ই। ফারুকী টাইপ নাটকের মার্কিন উচ্চারণের " কি কর্তসো? এইগুলা কি বল্ত্সি্শ" নয়ত বিদঘুটে টক অথবা নোনতা শো দেখার চেয়ে অনেক মজা লাগে।
আশে পাশে অনেকের দেখেছি মোবাইলের সিম বদলে যায় অসম্ভব সব সুন্দর আর মজার বিজ্ঞাপন দেখে। বাংলালিংক, গ্রামীন, সিটিসেল, ওয়ারিদ কারো চেয়ে কেউ কম না! বাংলালিংকের দিন বদলের সিরিজটা অথবা গ্রামীনের লাল সবুজ, মা বা স্বাধীনতা চোখে পানি এনে দেয়। কখনো বা খাড়া করে দেয় রোমকূপ। আবার সংক্রমক "দেশ দেশ দেশ" গানে গানে  আমিও "দেশ" ভরেছি আমার সিমেন্সে দেশ ছাড়ার কয়দিন আগে বিজ্ঞাপণ সংক্রমনেই। ডিশে দেখা খুব খুব দারুন একটা বিজ্ঞাপনের কথা মনে পড়ছে। সেটা হল আর সি কোলা। নোবেলের করা সেরা বিজ্ঞাপন গুলোর একটা মনে হয় এটা। আরেকটা খুব মজার আর আমার প্রিয় বিজ্ঞাপন হল নেসক্যাফে। আমার আপি এটাতে প্রবলভাবে সংক্রামিত হয়েছে। তার মুড অফ হলেই সে নেসক্যাফের প্যাকেট খুলে চল সবাই গুন গুন করতে করতে চুলায় গরম পানি দেয়। আমি নিজেও ট্রাই করে দেখেছি। ভালই কাজে দেয়! 
হিন্দি চ্যানেল আমার ভাল লাগে না দেখতে। তাই ভারতীয় বিজ্ঞাপন ভাইরাস আমাকে ধরেনি কখনো। কিন্তু আমার ছোট ভাইয়ের জন্ম নয় বছর আগে। কার্টুন নেটওয়ার্ক দেখে বড় হচ্ছে সে যেটা ভারত থেকেই সম্প্রচার হয়। তাকে নিয়ে পড়তে হয় আরেক ফ্যাসাদে। সেও যথারীতি বংশের ধারা অনুযায়ী বিজ্ঞাপন সংক্রমনে আক্রান্ত। কিন্তু ভারতীয় চকলেট আর খেলনার বিজ্ঞাপন গুলো বড়ই বেকায়দায় ফেলে আমাকে যখন আমার আদরের ভাইটা বায়না ধরে আর আমি প্লেনের টিকেট কেটে ঐগুলা কিনে দেয়া যাবে না বলে মুখ কাল করে তাকে বলতে বাধ্য হই যে সেটা পাওয়া যায় না বাংলাদেশে। মাঝে মাঝে চালাকি করে বিরতিগুলোতে চ্যানেল ঘুরিয়ে দেই কিন্তু সব কি এড়ানো যায়? মাঝে মাঝে বাংলাদেশের মুক্ত বাজারে পেয়ে যাই একটা দুটো আকাংখিত জিনিশ। আর আমার ভাইয়াতো মহা খুশী! 
মাস দুই আগে মনে হয় নেটে একটা বাংলা বিজ্ঞাপন দেখলাম সিডর নিয়ে এবি ব্যাংকের। খুব মন কেমন করা। অনেক কিছু করতে ইচ্ছা করছিল সব হারানো বাচ্চাগুলোর জন্য। অল্প সল্প করতে চেষ্টা করি কিন্তু দরকারের তুলনায় তাতো কিছুই না! আমার কবে যে অনেক টাকা হবে কে জানে! ঐ বিজ্ঞাপনটা সবাইকে ভীষণভাবে যদি সংক্রামিত করতে পারত!


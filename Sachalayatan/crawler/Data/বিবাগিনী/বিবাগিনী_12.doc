হৈমন্তীর বিয়ে



হৈমন্তীর বিয়েটা আমাকে ভাবিয়েছিল খুব।তখন আমি ক্লাস নাইনে পড়ি।এর আগে গল্পগুচ্ছ নাড়াচাড়া করলেও অত মন দিয়ে পড়িনি কখনো।কম বয়সে বেড়ে যাওয়ায় হৈমন্তীর মতই ঢ্যাঙা হাত পা গুলো নিয়ে আমি সবসময় একটু বেকায়দায় থাকতাম।যখন ক্লাস টুতে পড়ি সবাই ভাবত পড়ি ফাইভে।আর ফাইভে ওঠার পর থেকে কেউই ভাবতনা আমি ইশকুলে পড়ি।কিযে যন্ত্রণা! আমি জানতাম আর জানে হৈমন্তী।পনেরোতে যখন পাঁচ ফুটের পর সাত ঘর ছুঁলাম তখন আসলেই নিজেকে বেখাপ্পা মনে হত।হৈমন্তীর যখন বিয়ে হয় এমন বয়সে সবাই ভাবত সে আরও বড়।সমব্যাথী বলেই হয়ত খুব কষ্ট হত ওর জন্য।আর খুব আপন মনে হত।
আমি ছোট থেকেই মহা " ল্যাবেন্ডিস" যাকে বলে।অপুর চোখে দেখা হৈমন্তীর সাদাসিধা মুখটা, বাঁকা পাড়ের নীচে খালি পা, আর জবরজং জ্যাকেট বিহীন সাধারন শাড়ি আর সাজে তোলা ফটোটা অবিকল দেখতে পেয়েছিলাম চোখ বুঁজে।যখনই আমার সাজগোজ না করতে পারা আর ল্যাবেনডিস ভাব সাব নিয়ে কেউ কিছু বলত, খারাপ লাগলেও মনে মনে ভাবতাম, হৈমন্তীও তো সাজে না।আর অনেক সাদা সিধা। নিজেকে হৈমন্তীর অনেক আপন মনে হত।আর হৈমন্তীকেও আমার।এই তৃপ্তিতেই হয়ত চুলটাও আজও বাঁধতে শিখিনি ভালমত।সাজগোজ তো দূরের কথা! ঠোঁটে রং চড়াতে গিয়ে নার্ভাস হয়ে যেতে দেখে আমার কেমিকেলের "পিচ্চি পরী" সই বলেছিল, "শোন গাধী ঠোঁট আঁকার সময় ভাববি এটা ঠোঁট না।তুই ইঞ্জিনিয়ারিং ড্রইং ক্লাসে ড্রইং করতেছিস।" হেসে উড়ালেও মনে মনে ভেবেছি হৈমন্তীরা সাজতে পারেনা।
তাইতো অপুরা তাদের ভালবাসে! 
বুয়েটের সবুজে খেলে খেলে বড় হয়েছি।হৈমন্তীর পাহাড়ী সবুজের মত না হলেও ঢাকায় তো এমন আর নেই কোথাও! গাছ ফুল পাখি আর ঘাস আমার ভাললাগে খুব।খুব ভোরে ফজরের নামাজ পড়ে আমি প্রায়ই বের হতাম বাইরে।ছোট বেলায় লাল পাড়ায় থাকতে বাসার নীচের শেফালী ফুল গাছটার নীচে দাঁড়াতাম।ফুল কুড়িয়ে নিয়ে আসতাম।আর মনে পড়ে ভিসি বাংলোর সামনে বড় মাঠের ইউক্যালিপ্টাসের অদ্ভুত গন্ধ সন্ধ্যা বেলা।বকুল ফুলের গাছ গুলো পাঁচিল ঘেষে।কাঁচা আম, অড়বড়ই আর পেয়ারা গাছগুলো।উফ সেকি মজা!আর ভিসি বাংলোর কাঠগোলাপ গাছটাতো ছিলই।এখনো আছে।থাকে যেন চিরকাল।ছয়তলা অচেনা বাড়িটার জানালায় দাঁড়িয়ে এই সব কত যে ভেবেছি!।ইট কাঠ আর কংক্রীট ভাল লাগে না।জানালাটা দিয়ে আকাশটুকু তাও দেখা যায়।বুয়েটের বাইরে এর আগে থাকিনি কখনো ঢাকা যে এত পচা জানতাম না।দম বন্ধ লাগে।রাতে সবাই ঘুমালে ড্রইংরুমের জানালায় এসে দাঁড়াতাম প্রতি রাতে।হৈমন্তীর কি এরকমই লেগেছিল পাহাড়ী জায়গাটার কথা ভেবে?
ছোটবেলা থেকেই প্রচন্ড আদর আহ্লাদে বড় হয়েছি।মনেহয় আব্বুরই প্রশ্রয়ে।স্বাধীনতা পেয়েছি দেদারসে। অপব্যবহার করা হয়নি কখনো।সহজে সব পেলে মনেহয় জেদ হয়না যা খুশী করার।আম্মু আব্বু সবসময় বাবা মা কম বন্ধু বেশী আমার। হেনতেন নিয়ম কানুন আর প্রথায় জড়াতে হয়নি কখনো।করতে হয় বলে কোনোদিন কিছু করিনি।এক রাতের বিধি বিধানে সব কেমন পাল্টে যায় ভেবে অবাক লাগে।হৈমন্তীর কথা ভাবতে থাকি ক্লান্ত চুলগুলো আনমনে আংগুলে পেঁচিয়ে।এত কিছু কেন করতে হয়? না করলে কি হয়? কেন এত কিছু করতে নেই।হাসি পেলে কেন সব সময় হাসতে হয়না? কান্না পেলেও কেন কাঁদতে নেই? কেন এইখানে থাকতে হয়? কেন ওইখানে থাকা যায়না সারা জীবন? জীবনে প্রথম কেমন যেন বিদ্রোহী হয় ওঠে মনটা।
খুব মন কেমন করে।বাবার জন্য।মার জন্য।আমার আদরের পোঁটলা ছোটভাইয়া আর চিরকালের সাথী ছোট আপিটার জন্য।তখনো ভেতরের হৈমন্তীটা নতুন অপুটাকে আপন করতে পারেনি।শুধু খুব অভিমান হত তার উপরে তার জন্য সব ছেড়েছুড়ে আসতে হল বলে।এর নাম বড় হওয়া।কচু আর ছাই!আব্বুর কান্না দেখে বিয়ের রাতটাতে বারবার হৈমন্তীর বাবার কথা মনে হচ্ছিল।বাবা আর আমাকে আলাদা করতে সেদিন রাত দুটা বেজে গিয়েছিল।বোকা অপুটা পাগড়ি মাথায় মাথা নীচু করে দঁড়িয়েছিল চুপচাপ এতক্ষণ!সে তো ভেবেই সারা "পাইলাম, ইহাকে আমি পাইলাম"!পেলই তো।কিন্ত হৈমন্তীটা যে কত কিছু হারাল তা কি সে জানে?
এরপর আরও অনেকগুলো দিন ।অপুটাকে চিনতে মন শিরশির করত অদ্ভুত ভাললাগায়। কিন্ত দ্বিতীয় সীতা বিসর্জনের আড়ম্বরগুলো প্রকট ছিল এতই যে ফিকে হয়ে যেত সবটুকু ভাললাগা।হঠাৎ বুকের ভেতরে খালি খালি লাগত।ছাদে গিয়ে অনেক রাতে তারা দেখতাম আর ভাবতাম, হৈমন্তী কি এমন করেই তারা দেখত আঁচল বিছিয়ে? আচ্ছা, হৈমন্তীদের বিয়ে কেন হয়? 
পুনশ্চ: ঐ অপুটা পারেনি।এই অপু কি পারবে দ্বিতীয় সীতা বিসর্জনের আগেই হৈমন্তীকে নিয়ে পালাতে? আমার কেন যেন বিশ্বাস হয় পারবে।


ফাঁকিবাজি পাকপ্রণালীর "ছড়াছড়ি" : ২



:: চটপট শাকপাতারি (নামটা ফারুকের দেয়া) ::
পাঁচশ গ্রাম শাক নিয়ে লবন হলুদে সিদ্ধ দিন।
পাঁচ মিনিট পার হয়ে গেলে নামিয়ে পানিটা ঝরিয়ে দিন।
কুচি করে নিন পিঁয়াজ রসুন কাঁচামরিচ পাঁচটা।
তেল দিয়ে চুলার কড়াইয়ে বাড়িয়ে দিন আঁচটা।
পিঁয়াজ রসুন মরিচ ছাড়ুন ,ভেজে করুন লাল।
দিতে পারেন শুকনা মরিচ যদি চান আরো ঝাল।
এবার তাতে শাক ছেড়ে দিন ,ভাজুন  নেড়ে চেড়ে,
লবন দিয়ে নামিয়ে ফেলুন পাঁচ মিনিট পরে।
:: খাসীর রেজালা ::
এক কেজি খাসীর মাংস ধুয়ে নিতে হবে কেটে।
আধা কাপ দই মেশান হালকা হাতে ফেটে।
আদা রসুন বাটা মেশান দুই চামচ ভরে।
তাতে দিন এবার লবন ধনিয়া এক চামচ করে।
এলাচী চারটা তেজপাতা দুই দারচিনি চারখান
গরম মশলা দেড় চামচ জিরাও তার সমান ।
লাল মরিচ আর হলুদ মেশান আধা চামচ মত।
ঢেকে রাখুন ঘন্টা দুই চুপচাপ অন্তত।
দুই কাপ পিঁয়াজ মিশিয়ে এক কাপ দিন তেল।
সব মাখিয়ে দিন খুব কম আঁচে শুরু হল খেল।
ঢেকে দিয়ে মাঝেমাঝে করুন নাড়া চাড়া।
পোড়া লেগে গেলে সব কিছুই মাঠে যাবে মারা।
আট দশটা কাঁচামরিচ মাঝখানে নিন ফেড়ে।
ঢাকনা খুলে রেজালাটাতে দিন এবার ছেড়ে
একটু পরেই দেখুন কেমন মাংস পানি ছাড়ে।
নিজ পানিতেই সিদ্ধ হবে দেড় ঘন্টা পরে।
এবার বাড়ান চুলার আঁচটা মাঝারী করুন তাপ।
মাংস নরম হল কিনা দেখুন দিয়ে চাপ।
ঝোল শুকিয়ে তেল বের হলে দেখাবে মাখা মাখা।
রেজালা রান্না হল খতম বাকি শুধু চাখা।
::ফিরনী::
দুই লিটার দুধ নিয়ে চুলায় বসান জ্বালে
ঘন করে আঁচ কমান প্রায় অর্ধেক হলে।
ছয় মুঠ পোলাওয়ের চাল আর দুই কাপ পানি
আরেক চুলায় বসিয়ে রাখুন আধা ঘন্টা খানি।
নরম হলে ঘুটে ঘুটে জাউ বানিয়ে নিন
ঘুটা শেষ হলে এক চিমটি লবন ‍তাতে দিন।
দুধে ফেলুন দুইটা এলাচী দুইটা দারচিনি
গরম জাউটা ঢেলে তাতে এক কাপ দিন চিনি।
সব মিশিয়ে হালকা আঁচে করুন নাড়াচাড়া।
দশ মিনিটেই হয়ে যাবে ফিরনী রাঁধা সারা।


তোমার মাঝেই স্বপ্নের শুরু, তোমার মাঝেই শেষ



আমার আগের একটা লেখায় বলেছিলাম, আমি থাকি দশ তলায়। এখান থেকে আকাশ টা খুব কাছের মনে হয়। আবার রাতের বেলা এই ঢাকা শহরের যে আলাদা একটা রুপ আছে, সেটা খুব ভালো দেখা যায়। রাতের বেলা বারান্দায় এমনি চুপচাপ বসে থাকাটা আমার অনেক পুরোনো অভ্যাস। আজও বসেছিলাম। কিন্তু  চুপচাপ আর বসে থাকা গেল না। 
রাত ১২ টা বাজে। আমি জানি আজ বিজয় দিবস। কিন্তু আমার চারপাশের অবস্থা দেখে আমি একটু চিন্তায় পরে গেলাম। আজকে থার্টি ফার্স্ট নাকি? যেই হারে হিন্দি গানের ধুম-ধাড়াক্কা বাজনা বাজে, আমি তো অবাক। বারান্দা থেকে উঠে আমার রুমের জানলা দিয়ে রাস্তার অপর পাশে তাকালাম। শুনি ওইখানে বঙ্গবন্ধুর ভাষন মাইক দিয়ে প্রচার হচ্ছে। জানলার কাছে বসলাম। কিছুক্ষন পর আবার গেলাম বারান্দায়। নাহ। ওই উদ্দাম বাজনা এখন নাই। 
এই হচ্ছে ঘটনা। বিজয় দিবস কে কেউ কেউ থার্টি ফার্স্ট মনে করে। 
আমি বিজয় দেখিনি, দেখিনি মুক্তিযুদ্ধ। দেখার কথাও না। শুধু শুনেছি সেইসব শ্বাস রুদ্ধকর মুহূর্তের কথা দাদা, কাকা কিংবা বাবার কাছে। পড়েছি অনেক বই। জেনেছি দেশের জন্য অকাতরে প্রান বিলিয়ে দেওয়ার আকুতি সেই মহান মুক্তিযোদ্ধাদের। অন্তর্জালের কারনে আরো অনেক তথ্য সমৃদ্ধ  ইতিহাস জেনেছি। আমি অনুভব করতে পারি আমার দেশের ইতিহাস। আমার দেশকে। হয়ত সেই কারোনেই, যুদ্ধপরাধীদের নাচানাচি আর গলাবাজি দেখলে আপ্নাতেই হাতের মুষ্টি শক্ত হয়ে উঠে। একেবারে শেষ করে ফেলতে ইচ্ছে হয়। একদম সহ্য হয়না। ঠিক যেমন সহ্য করতে পারলাম না বিজয় দিবসের শুরুতেই ওই হিন্দি গানের বাজনা। তাদের থার্টি ফার্স্ট নাইট মনে করাটা। 
আজ আমাদের মহান বিজয় দিবস। কাল সকালেই বের হব। এইদিন গোটা ঢাকা শহরটা লাল সবুজে একেবারে মোড়া থাকে। দেখতে কি যে ভালো লাগে। লাল সবুজের সমুদ্রে নিজেকে ভাসিয়ে দেয়ায় অন্যরকম আনন্দ। 
সে যাইহক, বিভিন্ন সময়ে তোলা কিছু ছবি শেয়ার করলাম এবং সব গুলোই আমাদের পতাকা নিয়ে। 
১

২

৩

৪

৫

৬

(৬ নাম্বার ছবিটার জন্য ফয়সাল ভাই কে আলাদা ভাবে কৃতজ্ঞতা জানাই)
অনেক রাত হয়েছে, ঘুমুতে যাব। আমার খুব প্রিয় একটা গান শুনছি এখন....গান টার মত করেই বলি...
তোমার মাঝেই স্বপ্নের শুরু
তোমার মাঝেই শেষ
জানি ভালো লাগা ভালোবাসার তুমি
আমার বাংলাদেশ


বিজয় দিবসের খেরোখাতা ও সচলাড্ডা



বিজয় দিবসের সকালে রাস্তায় নেমে দৌড়ে রিকশা ধরতে ধরতে নিজের উপর বিরক্ত হলাম। এইবার দেরী করে ফেললাম। আরো আগে কেন যে মরার ঘুম ভাংলো না। কুয়াশায় ঢাকা পথে রিকশায় যেতে যেতে অবশ্য বিরক্তিভাব কমছিলো রাস্তার চারপাশের লাল সবুজের ছোট্ট ছোট্ট মিছিল দেখে। দলে দলে সবাই যাচ্ছে ঢাকা ইউনিভার্সিটির দিকে। পরনে লাল-সবুজের কম্বিনেশন। আর হাতে পতাকা। দেখতে বেশ লাগে। 
সুহাস ভাই আর রোয়েনারও আসার কথা। বিরক্তিভাব একদমই চলে গেলো, যখন ফোন দিয়ে জানলাম ওরা মাত্র ঘুম থেকে উঠে রওনা দিবে। হেহে, আমি একলাই শীতের সকালে আলসেমি করিনা। যাইহোক, আমি টিএসসি তে পৌছে ক্যামেরা বের করে রাজু ভাস্কর্যের সামনে যেতেই চেনা পরিচিত অনেক মানুষের দেখা পেয়ে গেলাম। ওরা চলে আসলো। শুরু হল আমাদের বিজয় দিবস উদযাপন দেখা। 
অনেক ঘুরাঘুরির পর একটু অবাক হলাম। এবার মানুষ এতো কম কম লাগে কেন? গতবার অনেক মানুষ ছিল। টুকটাক কিছু ছবি তুলে আমরা কিছুদুর যেতেই একজনের উপর চোখ গেলো। হাতে একটা মোবাইল ক্যামেরা নিয়ে অনেক্ষন ধরে কি যেন তুলছেন। মাথায় বিশেষ ধরনের টুপি, মুখে দাড়ি। একটু এগিয়ে যেতেই বুঝলাম ঐ মোবাইল ক্যামেরাটা দুই মেগাপিক্সেল আর ইনি হচ্ছেন আমাদের রণদা। পেছন থেকে ক্যামেরা তাক করে ছবি তুলে ফেললাম। উনি ঘুরে তাকাতেই মুখে বিরাট হাসি দিয়ে বললাম রণদা, আপনাকে বন্দি করলাম ক্যামেরায়। আমি নির্জন স্বাক্ষর।

বেশ কিছুক্ষন কথা বললাম রণদার সাথে। এক সময় আমরাও বন্দি হলাম তার দুই মেগাপিক্সেলে। এরপর আরো হাঁটতে থাকি। আজ-কাল একটা জিনিস খুব চোখে পড়ার মতো - কোন বিশেষ একটা দিবস পেলেই, সে দিবসের আসল মাজেজা না বুঝেই, আমরা “ইটস দ্যা টাইম টু ডিস্কো” এমন একটা ভাব  নিয়ে আনন্দ উল্লাসে ঝাপিয়ে পড়ি। দেখলাম র‌্যালীতে বিশাল স্পিকারে “দিলি বড় জ্বালা রে পাঞ্জাবীওয়ালা না কাবুলীওয়ালা কি যেন” বাজিয়ে বিজয়  বরণ। চাঙ্খারপুলে গিয়েও পেলাম সেই ঢিস্টিং ঢিস্টিং হিন্দী সুরে “বিজয় পার্টি”। আরো কিছুদুর এদিক-সেদিক ঘুরতেই বিকেল হয়ে এলো।
হঠাৎ নজরুল ভাইএর কথা মনে এলো। তার সাথে দেখা করবো, করি, করতেসি করে করে আর দেখা করা হচ্ছিলনা। ভাব্লাম আজই দেখা করব। ফোন দিয়ে সোজা চলে গেলাম তার বাসায় আমি,সুহাস ভাই(অনুপম ত্রিবেদী),রোয়েনা আর সাগর। এর মধ্যেই জেনে গেলাম আরো অনেকেই আসছেন আড্ডায়। বাসায় ঢুকেই ভাইয়ার হাসিমুখটা দেখে দারুন লাগ্লো। অবশ্য আমি মনে মনে ভাবছিলাম..ভাইজান, বুজবেন ঠ্যালা। সারাদিন রাস্তায় হেঁটে ধুলায় মাখামাখি হয়ে আমাদের পায়ের কালার একদম বদলে সাদা হয়ে গেছে। আপনার বাসা ময়লায় আজকে শেষ। এই পা নিয়ে ভিতরে ঢুকে একদম ময়লা না করে পা ধুয়ে কিভাবে থাকা যায় সে চিন্তা গভীরভাবে করতে গিয়েই দেখি আমাদের আগেই একজন এসে গেছেন। জুয়েরিযাহ মৌ। পরিচিত হলাম। তারপর সোজা একে একে বাথ্রুমে দৌড়। 
পা ধুয়ে এক্কেবারে ফ্রেশ হয়ে বসতেই সিমন ভাই এর প্রবেশ। ইনি আবার আমার আরেক রিস্তায় বন্ধু লাগেন। বন্ধু সিমন ভাই কে দেখে মনে হল তার সিগ্ন্যাচারের কথা।  ধুরো, ঝাউবনে কেম্নে লুকায়? পরে তার মুখ থেকেই শুনলাম, সুন্দরবনেও লুকোনো যায়না। আসলেই তাই।


এরপর এলেন ছড়াকার আক্তার ভাই আর নিবিড়। অনেকদিন পর নাকি আড্ডায় এলেন আক্তার ভাই। দুজনের সাথেই কথা হল।
আক্তার ভাই

নিবিড়ের ছবিটা ফোকাস হয়নাই কিন্তু ওর হাসিটা এতো জোশ লাগলো যে ছবিটা না দিয়ে পারলাম না

কিছুক্ষন পর নূপুর ভাবী, নিধি আর দুষ্ট বালিকার প্রবেশ। আমার চোখ প্রথমেই গেলো নিধির দিকে। এবার ক্যামেরা বের করতেই হবে। নিধির এই মুখ আর হাসির ছবি তুলতে না পারলে হুদাই ক্যামেরা লইয়া ঘুরি। অনেক কষ্টে কিছু ছবি তুলতে পারলাম। নিধির এক জায়গায় স্থির না থাকা, ক্যামেরা তাক করা আছে - সেটা বুঝে ফেলে নিজেকে আড়াল করা, ওকে ফোকাস করা- তাও লো লাইট এ – ইত্যকার সমস্যা থাকা সত্বেও শেষমেষ ওর মুখের হাসি তুলতে পারলাম। কিছু কিছু ছবি থাকে যেগুলো তোলার পর মনে হয়, নাহ..কিছু একটা করলাম..এই ছবিগুলো এরকম আমার কাছে...




আমাদের নজু ভাই

দুষ্ট বালিকা

মধ্যরাতের কী-বোর্ড চালক সুহান আর এনকিদুর দেখা মিললো একটু পর। এনকিদু আবার আমার ব্যাচমেট, মেহদীর সূত্র ধরে রিস্তায় বন্ধু। ওর দেয়া পাইপ খেতে খেতে আর নানান বিষয়ে কথা বলতেই আলাপ জমে গেলো। মাঝে এক রাউন্ড চা হয়েছে আর সাথে সিগারেট তো আছেই।
সুহান

এনকিদু


মাঝখানে একজনের কথা না বললে এই আড্ডার অনেক কিছুই বলা হবেনা। পান্ডব দা। এতো সুন্দর করে গুছিয়ে কত কিছু বল্লেন। পুরো আড্ডা একাই জমিয়ে রাখলেন অনেক্ষন। কত কিছু জানলাম। যেমন, কিঊটিকল না কি একটা কল বা মিসড কল এই টাইপ বিদঘুটে নামের মোমের মত এক আবরন থাকে লেবুর গায়ে, যেটা আমরা দেখিনা। ওইটা দেখতে হলে যেতে হবে সিলেটের লেম্বুবাগানে। এইরকম আরো অনেক মজার ব্যপার নিয়ে আড্ডাটা বেশ জমে গিয়ে একেবারে বাংলায় যাকে বলে “হাই ক্লাস” হলো।
পান্ডব দা

আড্ডা

হঠাৎ নজু ভাই বললেন, চলেন সবাই বাইরে যাই...খাওয়া-দাওয়া করব। এনকিদু বলে উঠলো, ঠিক। খাওয়া-দাওয়ার ব্যপার, কি দরকার দেরী করার। সবাই দল বেধে গেলাম এক রেস্তরায়। ওখানে আরেক দফা আড্ডা জমে উঠলো। এ কথা, সে কথা..কথা কি আর ফুরোয়? আমার পাশে নজু ভাই বসেছিলেন। একটু পর পর এমন সব হাসির কথা বলেন যে খাওয়া থামিয়ে দিতে হয়। পেটপুরে নান আর কাবাব, চাপ খেতে খেতে দেখি সবজান্তা এসে হাজির। সাথে একজন অতিথি। আড্ডা আরো জমলো।
সু ভাই


খাবার আসতে দেরী করায় মনে হচ্ছিল নিজের নাইকন ক্যামেরাটাই সাইজ করি...

এক সময় আড্ডা ভাংলো। বাইরে দাঁড়িয়ে আরেক রাউন্ড বিড়ি ফুকে আস্তে আস্তে সবাই বিদায় নিলো।
সেখান থেকে আমার বাসা বেশি দূরে না। একটা সিগারেট ধরিয়ে আপন মনে নানান কথা ভাবতে ভাবতে হাঁটছিলাম। রাতের বেলা রাস্তার নিয়ন আলোর নিচে হাঁটতে আমার এম্নিতেই ভালো লাগে। সেদিন আরো ভালো লাগছিল। সারাদিন ঘুরোঘুরি আর বিকেল থেকে রাত পর্যন্ত “ডি লা গ্র্যান্ডি” টাইপ আড্ডা দিয়ে মন টা বেশ ফুরফুরে হয়ে উঠলো।
ধন্যবাদ সবাইকে, এতো সুন্দর একটা দিনের জন্য।                        


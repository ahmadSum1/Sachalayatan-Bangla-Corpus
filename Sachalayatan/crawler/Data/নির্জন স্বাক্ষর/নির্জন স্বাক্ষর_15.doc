এই হাওয়ায় ওড়াও তুমি, তোমার যত ইচ্ছে ঘুড়ি... 



ঢাকায় কদিন ধরে ভালোই শীত পরেছে। গায়ে চাদর জড়িয়ে কোনো টং দোকানের চা বা রাস্তার পাশের গরম গরম ভাপা পিঠার সাথে আড্ডাগুলোও জমে বেশ। আর মাশ্রুমাড্ডার বিখ্যাত মাশ্রুম তো আছেই। ইদানিং সন্ধ্যা গুলো কাটছে ভালোই এখানে-সেখানে আড্ডায়।
সেদিন গেলাম ছবির হাটে। আড্ডায় অনেকদিন পর ইশতির সাথে দেখা। ইশতি অনেকটা আমার ছোট ভাইয়ের মতই। পড়ে বুয়েটে, আর্কিটেকচারে। দারুণ ফটোগ্রাফি করে আর খুব ঘুরে বেড়ানোর নেশা। এখন পর্যন্ত ৩৮ টা জেলা ঘুরা শেষ করেছে। ইচ্ছে একদিন পুরো বাংলাদেশ এভাবে ঘুরবে।
বুয়েটের আর্কিটেকচারে থার্ড ইয়ার শেষে পুরো ব্যাচ মিলে ইন্ডিয়া ট্যুরে যাওয়া অনেক পুরান রীতি। আর্কিটেকচারের প্রতিটা ছাত্র-ছাত্রী নাকি অপেক্ষায় থাকে এই ট্যুরের জন্য। প্রায় দেড় মাসের এই ট্যুর ওরা নিজেরাই সব ব্যাবস্থা করে। স্পন্সর ও পেয়ে যায়। ইশতি কিছুদিন আগে এই ট্যুর থেকে ফিরেছে। ওর কাছেই গল্প শুন ছিলাম। 
দেশের বাইরে নিজেরাই একসাথে যাওয়া, কোনো বাধা নেই, স্কুল-কলেজের সেই শিক্ষাসফর গুলোর মত টিচারদের খবরদারি নেই। আর্কিটেকচারের পড়া হিসেবে কিছু স্থাপত্য তো দেখা হচ্ছেই, পাশাপাশি ইচ্ছেমত ঘোরাঘুরি। দল বেধে হইচই, লং জার্নিতে সুরে-বেসুরে হেড়ে গলায় একসাথে ধরা গান। আনলিমিটেড আড্ডা। একি সাথে থাকা-খাওয়া। কত রকম মানুষ, তাদের কালচার, জীবনযাপন কাছ থেকে দেখতে পাওয়া। এরকম ট্যুরের প্রতি অন্যরকম একটা আগ্রহ থাকেই সবার মধ্যেই। 
ইশতিরা হচ্ছে ০৫ ব্যাচ। ওদের ব্যাচের নাম “ঋক”। ওরা যাত্রা শুরু করে কলকাতা থেকেই। সেখান থেকে একে একে দিল্লি, চন্ডীগড়, শিমলা, মানালি, আগ্রা, জয়পুর, জয়সলমির, আহমেদাবাদ, মুম্বাই,  গোয়া, পুনে, হায়দ্রাবাদ হয়ে একেবারে ভুবনেস্বর। পুরো দেড় মাসের ট্যুর। পুরো ট্যুরেই ইন্ডিয়ার নানান কালচারকে ওরা ফটোগ্রাফির মাধ্যমে তুলে ধরার চেষ্টা করেছে। 
সেইসব ফটোগ্রাফি এক করে আগে বিভিন্ন সময়ে বুয়েটের ভেতর প্রদর্শনী হয়েছে। ইশতি জানালো এবার বেশ বড় করে প্রদর্শনীর আয়োজন করেছে এবং এটা হবে ধানমন্ডির দৃক গ্যালারীতে। জানুয়ারীর ১ তারিখ থেকে শুরু হয়ে চলবে ৫ তারিখ পর্যন্ত বেলা ৩টা থেকে রাত ৮টা। ১ তারিখ উদ্বোধন হবে বিকেল ৫টায়। 

যেহেতু ইন্ডিয়ার বিভিন্ন জাতি, তাদের কালচার কে তারা তুলে ধরেছে, তাই এই প্রদর্শনীর নাম “India plural”। আশা করছি বেশ জমজমাট এক প্রদর্শনী হবে। ইন্ডিয়ার কিছু অংশের ছবি, ছবির মাধ্যমে একবারে দেখতে পাওয়াটা ভালোই হবে। 



খোমাখাতায় এটা নিয়ে একটা ইভেন্ট পেজ আছে। দেখতে পারেন...
http://www.facebook.com/event.php?eid=214204289681&ref=mf
সময়ে পেলে সবাই একবার ঘুরে আসবেন। ওদের ইচ্ছেঘুড়ি ওড়ানোর ট্যুরের কিছু ফ্লেবার নিশ্চয়ই থাকবে ছবিতে। যদি সেখানে ছবি দেখে নিজের মনের ইচ্ছেঘুড়িও কিছুটা ঊড়ে, মন্দ কি...  


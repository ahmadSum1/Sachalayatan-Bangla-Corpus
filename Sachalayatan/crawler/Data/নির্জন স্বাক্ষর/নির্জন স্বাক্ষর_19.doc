এইসব দিন রাত্রি



আমাকে কেউ যদি জিজ্ঞেস করে,আপনি থাকেন কোথায়? আমি মুখে একটু ভাব-টাব এনে বলি " আকাশের কাছাকাছি "। বেশিরভাগ সময়ে কথা-বার্তা চলে অনেকটা এভাবে...
-তার মানে?
-মানে কিছু না, আমি যেখানে থাকি, সেখান থেকে আকাশটা অনেক কাছের মনে হয়।
-ছাদে থাকেন নাকি?
-না,থাকি বাসাতেই।
-তবে?
-থাকি ১০ তলায়। এখানে জানলা খুললে আকাশ, বারান্দায় গেলে আকাশ, আর ছাদে গেলে তো কথাই নেই। মাথার উপর শুধুই আকাশ। 
ঠিক এই জায়গাটায় আমি প্রশ্নকর্তার হিংসা টের পাই। ঢাকা শহরে জানলা আর বারান্দা দিয়ে একেবারে খোলা আকাশ দেখা যে দুর্লভ। চারপাশে এত ইট-পাথরের খাঁচা, আকাশ দেখার সু্যোগ কই? আমাকে হিংসা না করে উপায় আছে? এই হিংসা আমি খুব তাড়িয়ে তাড়িয়ে উপভোগ করি। আর মাঝে মাঝে কিছু মানুষ কে যদি বলি, আমি আকাশের কাছাকাছি থাকি, তারা দেখি আমার দিকে কেমন করে তাকায়, বোধহয় ভাবে ব্যাটার মাথার সার্ভার গেছে। আমিও তার সন্দেহ আরো বাড়িয়ে তুলি। এমন একটা ভাব করি যেন, এক্ষুনি কামড়ে-টামড়ে দিব। কথা আর এগোয় না। আমার মজা লাগে। 
সে যাই হোক, গত দশ বছর ধরে ১০ তলায় থেকে আমার এই আকাশ দেখার রোগ দিনের পর দিন বেড়েই চলেছে। সুযোগের সদ্বব্যবহার আর কি। এই দিক দিয়ে আমি অনেক ভাগ্যবান।
আমার রুমের জানলা থেকে ছবিটা তোলা...বিছানা টা এমন ভাবে রেখেছি যাতে মেঘ দেখা যায় শুয়ে শুয়ে...
#১

একি আকাশের কত যে রুপ। প্রতিদিন বদলায়...আমি দেখি অবাক বিশ্ময়ে। মেঘেরা খেলা করে, রোদের লুকোচুরি।
#২

#৩

#৪

বৃস্টি হলে তো কথাই নেই, দেখি আকাশের মেঘের ঘন ঘটা। চারপাশ একেবারে অন্ধকারে ঢেকে হুমড়ি খেয়ে পরে বৃস্টি...
#৫

জোছনার রাতের কথা কি বলব, আমার পিসিতে গান বাজে..”আজ জোছনা রাতে সবাই গেছে বনে “ আর আমি যাই ছাদে। দেখি, শুধু দেখেই যাই। ঢাকা শহরটাকে আর যান্ত্রিক মনে হয়না...
#৬

আমি প্রায়ই রাতে ঘুম ভেঙ্গে দেখেছি, আমার অন্ধকার রুম চাঁদের নরম আলোয় একেবারে ভাসিয়ে নিয়ে যাচ্ছে। আমি অবাক হয়ে দেখছি। এটা বর্ননা করা আমার পক্ষে সম্ভব না।
নানান সময়ে আকাশের দিকে তাকিয়ে কত হাবিজাবি ভেবেছি। আমার খুব ইচ্ছে মেঘ ছুঁয়ে দেখার। অনেকের কাছে শুনেছি, কোথায় কোথায় গেলে নাকি মেঘ মাথার উপর দিয়ে যায়, পাশ দিয়ে যায়। কেমন কুয়াশার মত নাকি লাগে। বন্ধুদের কাছে এইসব গল্প শুনে আপন মনেই চিৎকার করে বলতে ইচ্ছে করে...” ইচ্ছে হয় গগনে উঠিয়া,মেঘ-টেঘ খাই ধরিয়া “...নাহ। আমার মাথায় মনে হয় আসলেই সার্ভার ডাউন। পুরাই গেসে।
না গিয়ে উপায় কি? এইযে আকাশ নিয়ে আমার এত হাবিজাবি চিন্তা, এখন যে আকাশটাও ভালো করে দেখা হয়না। সকালে ঘুমঘুম চোখে অফিসে যাই। সেখানে একেবারে রোবোটিক মানুষ হয়ে ডেস্ক এ কাজ করি। আকাশ দেখার রোমান্টিজম আমার ডেস্ক এর ফাইল এর নিচেই চাপা পরে থাকে। কখনো যদি চিরেচ্যাপ্টা অবস্থায় বের হয়ে পরে..অফিসের চিপা জানলার দিকে তাকিয়ে দীর্ঘশ্বাস ফেলি। বৃস্টির খবর যদি টের পাই..সেই চিপা জানলা দিয়ে ঘাড় ত্যাড়া-বেকা, নানান মোচড়-মাচোড় দিয়ে দেখার চেস্টা করি। ধুর ছাই, কিছুই যে দেখা যায় না। একটা সময়ে বন্ধুরা মিলে এই বৃস্টিতে ঢাকার রাস্তায় কত হেঁটে বেড়িয়েছি। হুদাই ঘোরা। কোনো এক টং দোকানের নিচে গুটিসুটি মেরে দাঁড়িয়ে অনেক কস্টে একটা সিগারেট ধরিয়ে সবাই মিলে অতি সাবধানী টান, এই বুঝি ভিজে গেলো। সাথে প্রায় বিশ্বাদ অথচ কি আগ্রহ নিয়েই না চায়ে চুমুক দিয়েছি। এরপর আবার হন্টন। ঢাকায় বৃস্টিতে রাস্তার হাঁটুপানি মাড়িয়ে কই কই চলে গিয়েছি। মাঝে মাঝে এখনো হাঁটি, তবে একা। সবাই যে আজ জীবন খেলায় ব্যাস্ত। 
অফিস শেষে বাসায় ফিরি রাতে, ক্লান্ত দেহে। এক সময় ঘুমে চোখ জড়িয়ে আসে। বিছানায় ডুব দেই। এখনো জোছনা হয়, আমার রুম আলোয় মাখামাখি হয়, এখনো আকাশে মেঘের আর রোদের খেলা হয়। আমার খেয়াল করে দেখা হয়না। রাতের বেলা চায়ের কাপ হাতে বারান্দায় চুপচাপ বসে থাকা হয়না। দেখা হয়না রাস্তার নিয়ন আলোর উপর বৃস্টির ঝাঁট। 
এখন বৃস্টি দেখি জানলায়...এক চিলতে শরতের আকাশ, কিংবা কালো মেঘ অথবা সূর্যাস্ত, কিপ্টের মত একটুখানি। পুরোটা দেখার সুযোগ যে আর পাইনা এখন।
#৭

#৮

সময় বড্ড বাজে জিনিস। জীবন থেকে অনেক কিছু কেড়ে নেয়। কি এমন হত যদি বড় না হতাম...জীবন যুদ্ধে নামতে না হত। অভিমান করে এইসব বিচ্ছিন্ন আবেগরা চলে যেত না। নিজের ছায়ার মতই মিশে থাকতো।
ইদানিং দিন গুলো চলে যাচ্ছে...যেতে হবে, তাই।
মাথায় ঘোরে কবিতার লাইন...
" সূর্য নিভে গেলে, উত্তীর্ন হয়েছে অন্ধ আবেগের
দু' মূহুর্ত আনন্দের পরীক্ষার বুঝি
নিভে গেছে ; আমি কেনো তবু সূর্য খুঁজি "...
#৯

এভাবেই কেটে যাচ্ছে এইসব দিন রাত্রি…



এবার ম্যাক্রো ! 




ছোটবেলা থেকেই আমি ছিলাম বিরাট বেকুব কিসিমের আর আমার বেকুবি দিনদিন বেড়েই যাচ্ছে এখনো। আমার চারপাশের বন্ধুরা সব তখন চ্যাটাং চ্যাটাং কথা বলে, কথা মাটিতে পড়তে দেয়না। বড় হয়ে কি হবা এই জাতীয় প্রশ্ন দারুণ কনফিডেন্ট নিয়ে ঠাশ ঠাশ বলে দেয়, আমাকে জিগ্যেস করলে আমি একটা হাসি দেয়ার চেষ্টা করি কিন্তু মুখের একটা অবস্থা হত যেটা আমার ধারণা অনেকক্ষণ কেউ বাথরুম আটকে রাখলে যেরকম হয় অনেকটা সেরকম হত। কাজেই যে যা বলত মনে প্রাণে তাই বিশ্বাস করতাম কারণ তারা আমার চেয়ে বেশি জানে সে ব্যাপারে কোনো সন্দেহ নাই। 
ক্লাস টু অথবা থ্রিতে পড়ি। বাসার সামনে কিছু পাতাবাহারের টাইপের গাছ ছিলো। একবার কোনো কারণে গাছের কান্ড কেটে যাওয়ায় দেখলাম সাদা সাদা কষের মতন। এক মহা জ্ঞানী বন্ধু গম্ভীর হয়ে বলল, এইটা হচ্ছে গাছের রক্ত। আমি মাথা চুলকে বললাম, রক্ত তো লাল হয়। সে বলল, এইরকম আসলে হতে পারে। যেহেতু গাছেরও প্রাণ আছে আমাদের মতই কাজেই গাছের রক্ত লাল হওয়ার কথা এবং সব গাছের রক্ত নাকি দেখা যায় না। এটা যেহেতু দেখা যাচ্ছে এবং সেটার রঙ সাদা তাই এটা একদম আলাদা, সে নিশ্চিত এই গাছের আলাদা কোনো পাওয়ার আছে। তখন সে বলল, কোনো মানুষের রক্ত যদি সাদা হয় তাহলে লজিক অনুযায়ী সেই মানুষের অনেক পাওয়ারফুল হওয়ার কথা। আমি আমার বন্ধুর বুদ্ধি দেখে একেবারে মুগ্ধ হয়ে গেলাম। আব্বার শেভিং কিট থেকে ব্লেড এনে বাম হাতের বুড়া আঙ্গুলের মাঝামাঝিতে চামড়ার উপর হাল্কা করে কেটে দেখলাম আমার রক্ত লাল। তার মানে আমার কোনো এক্সট্রা পাওয়ার নাই। মন খারাপ করে বসে থাকলাম। একটু পর আম্মা এসে দেখে তার পুত্র ব্লেড হাতে বুড়া আঙ্গুল কেটে রক্তের দিকে তাকিয়ে আছে। আআআআ...মানে আম্মার এক বিশাল চিৎকার। সেটা দেখে আমিও চিৎকারে যোগ দিলাম। সেই চ্যাঁচামেচিতে কয়েকটা কাক উড়ে গেলো আর আমি বুঝতে পারলাম আমার হাত কেটে গেছে এবং সেটা মোটেই মজার কোনো ব্যাপার না। সেই কাটা আঙ্গুলের দাগ বুড়া আঙ্গুলে এখনো আছে। এইরকম বেকুবির ঘটনা আমার জীবনে অনেক। তবে মাঝে মাঝে বেকুবির মধ্যেও অনেক কিছু আবিষ্কার করে ফেলতাম।  
বাসা ভর্তি ছিলো বই আর ম্যাগাজিনে। আমি শুধু ছবিওয়ালা ম্যাগাজিন বা বই দেখতাম। পোকামাকড়ের ছবি দেখতাম আর ভাবতাম এত ছোট পোকার ছবি তুলছে কেমনে? একটা পিপড়ার ছবি পুরা পাতা জুড়ে। ততদিনে অবশ্য একটু বড় হয়েছি মানে ফাইভ অথবা সিক্সে পড়ি। এইটুকু একটা পিপড়া যেটা চোখেই ভালো করে দেখা যায় না সেইটার একেবারে শুঁড় সহ এতো বড় করে ছবি। কিভাবে সম্ভব? আমার বেকুব কৌতূহলী মন চিন্তায় পড়ে গেলো। সেই জ্ঞানী বন্ধু নানান থিউরি দেয়া শুরু করলো তবে সেইবার আমি বিরাট চিন্তা ভাবনা করে বের করলাম যে পিপড়ার উপর নির্ঘাত ম্যাগ্নিফাইং গ্লাস ধরে সেটার উপর ছবি তোলা হয়েছে এবং আমার এই থিউরি শুনে বন্ধু একমত হল। এত বড় আবিষ্কার করে মনে মনে নিজের বুদ্ধি দেখে খুশির চোটে দাঁত বের করে কয়েকদিন ঘোরাঘুরি করলাম। অনেকদিন পর্যন্ত আমি এই ধারণা নিয়েই ছিলাম। একেবারে ক্ষুদ্র বা ছোট জিনিসের ছবি এভাবেই তুলতে হয়। অবশ্য আমার এই বেকুবি ধারণা পুরোপুরি মিথ্যে না, একটু হলেও সত্য। 
ফটোগ্রাফি যখন শুরু করি তখন থেকেই কৌতূহলী মনের বশে আর ভিন্ন কিছু করার ইচ্ছে থেকেই সব কিছু নিয়েই এক্সপেরিমেন্ট করি। মাথায় একটা কিছু ঢুকলেই হল, সেইটা নিয়ে এক্সপেরিমেন্ট করবোই। ল্যান্ডস্কেপ, পোর্ট্রেইট বা লাইফ স্টাইলের বাইরেও ফটোগ্রাফির অনেক ইন্টারেস্টিং ব্যাপার আছে। সেগুলো নিয়ে ঘাটতে শুরু করলাম। টেক্সচার্ড ছবি, লং শাটার, ম্যাক্রো এসব মাথায় ঢুকলো। টেক্সচার্ড ছবি আর লং শাটার নিয়ে অল্প কিছু কাজ করেছি আগে আর এখন মাথায় আছে ম্যাক্রো। 
মাছির চোখ, ফড়িঙের মুখ, শিশির বিন্দু, মৌমাছির পোর্ট্রেইট কিংবা পিপড়ার এন্টেনা এইসব অতি ক্ষুদ্র সাবজেক্টের ছবি তুলতে হয় একটা আলাদা ধরনে আর সেইটার নাম হল ম্যাক্রো। আমার সেই ধারণা অনুযায়ী ম্যাগ্নিফাইং গ্লাসটাই আসলে ম্যাক্রো লেন্স। মানে সাবজেক্টের উপর ম্যাগ্নিফাইং গ্লাস ধরতে হয় না, লেন্সটাই একটা ম্যাগ্নিফাইং গ্লাস হিসেবে কাজ করে আর সেইসব লেন্সই হচ্ছে ম্যাক্রো লেন্স। 
সব ক্যামেরা দিয়েই কম বেশি ম্যাক্রো করা যায়, তবে ম্যাক্রো লেন্স দিয়ে ম্যাক্রো তো ভালো আসবেই। আমি এসব বিষয়ে তেমন কিছু জানিনা, গত বছর শীতে সুহাস ভাই মানে অনুপম ত্রিবেদীর কাছ থেকে জীবনে প্রথমবারের মতন ম্যাক্রো লেন্স দেখলাম তারপর সেইটা ধার করে কয়েকটা ছবি তুললাম। আগে ইন্টারনেটে কিছু ঘাটার ফলে অল্প আইডিয়া ছিলো, এরপর সুহাস ভাইয়ের কাছে বাকি সব জানলাম। যদিও বেশিরভাগ ব্যাপার বুঝিনাই বেকুব মাথা বলে তবে এইটা বুঝতে পারছি যে কাজটা মোটেও সহজ না। 
সুহাস ভাইয়ের লেন্সটায় ম্যানুয়াল ফোকাস করতে হবে। অটোর অপশন নাই। লেন্সটা ক্যামেরায় লাগিয়ে ছবি তুলতে গিয়ে দেখি সব ঘোলা ঘোলা লাগে। একবার মনে হলো হ্যাংওভার চলতেছে কিন্তু সুহাস ভাই চিল্লায় বলল, লেন্স ঘুরা ব্যাটা।  লেন্স ঘুরিয়ে ফোকাস করতে যাই কিন্তু হয়না। আর হলেও যেই শাটার চাপতে যাব তখনই সাবজেক্ট নড়ে যায়। ফলাফল ছবি ঘোলা। তখন একটা জেদ চেপে গেলো, যেভাবেই হোক ম্যানুয়ালি ফোকাস করে শার্প করবোই।   
অনেক সময়ে ক্যামেরায় প্রিভিউতে দেখা যায় যে ছবি ফোকাস বা শার্প এসেছে কিন্তু পিসিতে নিলে বোঝা যায় আসলে শার্প হয়নাই। আমি নিজে যেই সমস্যা দেখেছি যে, ফোকাস করার পর শাটার বাটনে চাপ লাগার সময়েই ক্যামেরা হয়ত একটু নড়ে গেলো বা কোনো কারণে হাত কেঁপে গেলো। এজন্য ট্রাইপড খুব কাজে দেয়। তবে সবচেয়ে বড় যে বিষয়টা দরকার তা হচ্ছে অনেক অনেক ধৈর্য। একদম নড়া যাবেনা। আমি তো শাটার বাটনে চাপ দেয়ার সময়ে একেবারে শ্বাস বন্ধ করে তুলেছি। ম্যানুয়ালি ম্যাক্রো লেন্সে ছবি সহজে ফোকাস হয়না। ১০ টা তুললে ২টা খুব ভালো শার্প আসে। তবে এটা করতে করতে একটা সময় আসে যখন ১০টা তুললে ১০টাই শার্প আসে সুহাস ভাইয়ের মতন। 
জীবনে প্রথম ম্যাক্রো লেন্স পেয়ে যা তুলেছি তাই শেয়ার করছি। আমার প্রায় ১০ টা ছবি তুললে ১টা শার্প হয় এমন অবস্থা। প্রথমদিকে ৩/৪টা তোলার পর মনে হয়েছে এটা আমার কাজ না। কিন্তু যখন হুট করে একটা শার্প চলে আসে, তখন যেই আনন্দ হয় ঐটা বলার মতন না। তারপর নেশা ধরে যায়, শার্প করতেই হবে। এভাবেই ছবিগুলো তোলা...
১

২

৩

৪

৫

৬

৭

৮

৯

১০

১১

১২

১৩

১৪

১৫

১৬

১৭

১৮

প্রায় এক বছর পর পোষ্ট দিচ্ছি। একগাদা ছবি দিয়ে দিলাম এইজন্য। ম্যাক্রোর পোষ্ট দেয়ার কথা অনেকদিন আগেই। আলসেমির জন্য দেয়া হয়নাই। তার উপর নানান ঝামেলায় নেটে বসা হয়না তেমন।  
নিজের অলসতা নিয়ে ভাবতে গেলে নিজেই অবাক হয়ে যাই। আমি হচ্ছি পুরা বাংলায় যাকে বলে ঐ হাইক্লাস আইলসা আর কি...


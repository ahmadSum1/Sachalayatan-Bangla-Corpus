মুক্তি



ঘরের দেয়াল চারটাকে মাঝে মাঝেই বড় অদ্ভুত লাগে। মনে হয় নিরেট শক্ত দেয়াল চেপে বসেছে চারপাশ ঘিরে। কোনও দরজা নেই, জানালা নেই। অথচ, কী অদ্ভুত, বাইরের সব শব্দ আমি ঠিকই শুনতে পাই। শুধু আমিই বের হতে পারিনা।
ঘরময় অগোছালো জিনিশপত্রের ভিড়ে হঠাৎ চোখ আটকে যায় এক খোলা ডায়রির মলাটে। হাতে নিয়ে পাতা উল্টোতে শুরু করি। কয়েক পাতা পড়ার পর দেখি আমার জানালা সেই পাতা গুলোয়। এই জানালার বাইরে নীল আকাশ, নাহয় মেঘের লুকোচুরি। কিংবা রাতের হাজার তারার শোরগোল। দমকা হাওয়ার সাথে বৃষ্টির ছাঁটও আছড়ে পরে।
ঠিক পাশেই দেখি ধুলোমাখা মাঝারি এক মাউথ-অর্গান আমার দিকে করুণ চোখে তাকিয়ে। তুলে নেই, ধুলো মুছে বাজাতে চেষ্টা করি। প্রথমে একটু বেসুরো কর্কশ আওয়াজ হয়। তারপর একসময় সুর আসে হাতের নাগালে। এক অপার্থিব সুরের মধ্য দিয়ে আমি দরজা খুলে বেড়িয়ে যাই।
দেয়ালগুলোর অস্তিত্ব আর টের পাইনা।

আমার সকাল আসে, এমনই মুক্তি নিয়ে...


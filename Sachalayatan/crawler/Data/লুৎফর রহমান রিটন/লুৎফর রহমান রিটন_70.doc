অলস এক ব্লগতুতো ভাইয়ের প্যাঁচাল



ডালাস প্রবাসী কথাশিল্পী মুহম্মদ জুবায়েরের সঙ্গে আমার ফোনালাপ হয় নিয়মিত। ব্লগে আসেন ব্লগে আসেন বলে বাগে আনতে চাইছিলেন তিনি আমাকে, অনেকদিন ধরেই । ''ব্লগ কি দুনিয়া মে পাহেলা কাদাম'' শিরোনামে আমাকে কিছু নমুনাও পাঠিয়েছিলেন। কিন্তু আমি হলাম অলস দি গ্রেট। এমন কি জুবায়েরের চাইতেও। প্রমাণ দিচ্ছি। একপুত্র ও এককন্যার জনক তিনি। আর আমি জনক একটি মাত্র কন্যার। সুতরাং আলসেমিতে জুবায়ের আমার থেকে এক কাদাম পিছিয়ে! ঠিক কিনা?
অলস আমাকে সচলায়তনে টেনে এনেছেন জুবায়ের আর  সচলায়তনে আমাকে সিলগালা করে পার্মানেন্ট রেসিডেন্সি দিয়েছেন মাহবুব মোর্শেদ। দূর্ধর্ষ বিনয়ী আর ভয়ানক সহিষ্ণু এই মোর্শেদ। মোর্শেদের অপর নাম মিস্টার নো প্রবলেম। কম্পিউটার বিষয়ে আমি একজন বিশেষজ্ঞ (বিশেষ ভাবে অজ্ঞ) বলে প্রায়ই মোর্শেদের ফোনস্থ হই। মোর্শেদের কাছ থেকেই জানতে পেরেছি সচলায়তনের প্রথম চিন্তক এবং অন্যতম উন্নয়নকারীর নাম অরূপ। অরূপ-মোর্শেদ জুটির সচলায়তনে বিপুল প্রতিভার সমাবেশ দেখে আমিতো রীতিমতো অভিভূত।
জুবায়েরের পাল্লায় পড়ে সচলায়তনে এসে আমার দারূণ একটা অভিজ্ঞতা হলো। একটি লেখা প্রকাশিত হবার পর, ক্ষীপ্র গতিতে, প্রায় সঙ্গে সঙ্গেই পাঠকের প্রতিক্রিয়া আসতে শুরু করে এখানে। অনেকটা মঞ্চ নাটকের মতো। মঞ্চে অভিনয় করে  শিল্পীরা তাৎক্ষণিক রিএ্যাকশন পান দর্শকদের কাছ থেকে। এখানেও অভিজ্ঞতাটি সেরকম। দারূণ!
জনকণ্ঠকেও ধন্যবাদ দিতে হয়। আমার একটি ছড়া জনকণ্ঠ ছাপেনি ভাগ্যিস! ছাপলে কি আর আমি সচলায়তনের মজাটি পেতাম? এখানে না এলে আমার তো জানাই হতোনা কতো ইন্টারেস্টিং লেখক এবং লেখার সমাহার এই সচলায়তন।
সচলায়তনে আমাকে স্বাগত জানিয়েছেন অনেক বন্ধু। এদের মধ্যে একটি দুটি ''প্রায় ভাতিজা'' টাইপের (যেমন সুজন চৌধুরী) বন্ধুও আছে। ছেলেবেলার বন্ধুও আছেন কেউ কেউ। তবে ওরা ছদ্মবেশী (ছদ্মনামধারী) বলে একটু ঝামেলায় আছি। সচলায়তনতো দেখছি রীতিমতো ছদ্মবেশীদের ফ্যাক্টরি!আমাকে শুভেচ্ছা জানানো ছদ্মবেশীদের মধ্যে ঝরাপাতা,ফাহা,যায,কনফুসিয়াস,সাধক শঙ্কু,অতিথি১,অতিথি (ছড়ায় ছড়ায় স্বাগত জানানো বন্ধু),আড্ডাবাজ, জ্বিনের বাদশা, থার্ড আই, অচেনা, সৌরভ, কেমিকেল আলী, ভাস্কর, হিমু (চমৎকার লেখেন), ধুসর গোধূলি, দ্রোহীসবাইকে আমার কৃতজ্ঞতা। শুভেচ্ছা জ্ঞাপনকারীদের মধ্যে স্বনামে আবির্ভূত আরিফ জেবতিক (ভ্যালেরিকে নিয়ে ওর অসাধারণ একটি লেখার লিঙ্ক টরন্টোর একটি মেয়ে আমাকে পাঠিয়েছিলো। দূর্ধর্ষ লেখক।), আনোয়ার সাদাত শিমূল,অমিত আহমেদ (আমার ছোটদের কাগজের লেখক বন্ধু), আপন (বাংলাবাজার পত্রিকার ম্যাকগাইভার বন্ধু), সুমন চৌধুরী, ইশতিয়াক রউফ, শামীম, হাসান মোরশেদ (দারূণ লেখেন), নজমুল আলবাব, বিপ্লব রহমান (ও আমার খুবই প্রিয়), হাসান, আরশাদ রহমানÎসবাইকে আমার কুর্নিশ। একজনের কথা বিশেষভাবে বলতে হচ্ছে কারণ সচলায়তনে দেখছি একটি বিশেষ আসনে অধিষ্ঠিত প্রতিষ্ঠিত পরিবেষ্ঠিত এবং বিপুলভাবে জনপ্রিয় এই বান্দা। শোহেইল মতাহির চৌধুরী তার নাম। কুড়ি/পনেরো বছর আগে আমার অগ্রজবন্ধু আলী ইমামের মাধ্যমে শোহেইলের সঙ্গে আমার পরিচয়। আলী ইমাম ভাই আমাকে আড়ালে বলেছিলেনÎতুমি দেখো, একদিন এই ছেলে অনেকদূর যাবে। শোহেইল তখন একটি মন্ত্রণালয়ের তরুণ আমলা। সরকারী চাকরি-বাকরির ক্ষেত্রে আলী ইমামের প্রেডিকশন সত্যি হতে দেখেছি বহুবার। একানব্বুই সালে বিটিভির স্টুডিওতে একটি অনুষ্ঠানের রেকর্ডিং-এ আসা ঢাবি শিক্ষক মিঃ ফায়েজকে দেখিয়ে আলী ইমাম আমাকে বলেছিলেন দেখো এই লোক একদিন ঢাকা বিশ্ববিদ্যালয়ের ভিসি হবেন। দেরিতে হলেও তার প্রেডিকশন সঠিক হয়েছে। একদিন আমার সামনেই বিটিভির জিএম মোস্তাফিজুর রহমান তার কক্ষে অহেতুক বকাঝকা করেছিলেন আলী ইমামকে। আলী ইমাম আমাকে বিটিভির জেনারেল ম্যানেজারের চেয়ারটি দেখিয়ে বলেছিলেন তুমি দেখো একদিন এই চেয়ারটিতে আলী ইমাম বসবে। এবং পরবর্তীকালে তিনি বসেছিলেন সেই চেয়ারে!জানিনা শোহেইল এখন সরকারী কর্মকর্তা হিশেবে কতোদূর গেছেন। তার জন্যে শুভ কামনা। 
আরে!আমি যে অলস সেটা তো প্রায় ভুলতে বসেছি!আমার ভেতরকার অলস মানুষটা আমাকে বলছে অনেক হয়েছে। এইবার ক্ষ্যান্ত দ্যানতো!
জয়তু সচলায়তন। 


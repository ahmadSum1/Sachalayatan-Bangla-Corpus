অরূপের কাছে



মুহম্মদ জুবায়েরের প্রবল প্ররোচনায় প্রথম সচলায়তনে আসার পর প্রথমেই আমার চোখ কেড়ে নিয়েছিলো এর অপরূপ ব্যানারটি। চোখকাড়া অসাধারণ দৃষ্টিনন্দন ব্যানারটি করে দিয়েছেন কোন সে কারিগর? ছবি রঙ লোগো লেটারিং কম্পোজিশন সব মিলিয়ে এক কথায় অপরূপ সেই ব্যানারটির নির্মাতার খোঁজ নিতে গিয়ে জানলাম নাম তাঁর অরূপ। অরূপ নামের অপরূপ ব্যানারের শিল্পীটি আমার ব্যক্তিগত পছন্দের তালিকায় চলে এলেন। প্রায়ই বদলে যায় সচলায়তনের ব্যানার আর একেকটা ব্যানার বদলের সঙ্গে সঙ্গে আমার মুগ্ধতাও বৃদ্ধি পেতে থাকে। অরূপের করা ব্যানারগুলোয় স্নিগ্ধতার পাশাপাশি প্রয়োজনে যুক্ত হতো কখনো দ্রোহ কখনো মমতা আবার কখনো কখনো তারুণ্যের প্রবল উচ্ছ্বাস। 
আচ্ছা, লেখাটায় অরূপের করা ব্যানারগুলোর কথা বলতে গিয়ে আমি পাস্ট টেন্স ব্যবহার করছি কেনো আগাগোড়া? অরূপ কি সহসা আমার মতো নগণ্য একজনের মুগ্ধতা বাড়াতে এগিয়ে আসবে না?


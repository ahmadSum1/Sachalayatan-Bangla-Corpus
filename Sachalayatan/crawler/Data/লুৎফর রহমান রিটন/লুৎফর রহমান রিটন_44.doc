মুহম্মদ জুবায়ের স্মারকগ্রন্থঃ তাঁর বন্ধুরা এবং যুগান্তর




একটু আগে ফরিদুর রেজা সাগর জানালেন মুহম্মদ জুবায়েরকে নিয়ে চ্যানেল আইতে বসেছিলেন তাঁর বন্ধুরা। মুহম্মদ জুবায়ের স্মরণে একটি স্মারকগ্রন্থ প্রকাশের পরিকল্পনায় সাগর ভাইয়ের সঙ্গে আফজাল হোসেন ইমদাদুল হক মিলনসহ আরো কেউ কেউ আছেন।সাগর ভাইকে আমি সচলায়তনের কথা বললাম।সন্ন্যাসীর লেখার লিংকটা তিনি চাইলেন।আমি পাঠাচ্ছি এক্ষুণি।
জুবায়ের ভাই যখন গুরুতর অসুস্থ হয়ে হাসপাতালে মৃত্যুর সঙ্গে লড়ছেন তখন সাগর ভাইই আমাকে বলেছিলেন একটা নিউজ পাঠাতে আমাদের সময়ে।সাগর ভাইকে বলেছিলাম--জুবায়ের ভাই এইসব পছন্দ করেন না। আর নিউজ করে কীইবা হবে? সাগর ভাই বলেছিলেন আর কিছু না হোক কিছু মানুষ জুবায়েরের জন্যে দোয়া তো করতে পারবে।সাগর ভাইয়ের কথায় প্রাণিত হয়েই রিপোটর্টি করেছিলাম আমি। জুবায়ের ভাই একটু সুস্থ হয়ে আইসিইউ থেকে কেবিনে ফিরে এলে আমার সঙ্গে টেলিফোনে কথা বলিয়ে দিয়েছিলেন শাহীন ভাবী।জুবায়ের ভাই আমাকে বলেছিলেন রিপোর্টটির কথা তিনি শুনেছেন এবং আমি কাজটা ঠিক করিনি।
‘আমার কাজে খবরদারি করার আপনি কে, আমি কি আপনার চাকরি করি
নাকি?’
আমার আচমকা আক্রমনে একটুও ঘাবড়ে না গিয়ে জুবায়ের ভাইয়ের সহাস্য প্রশ্ন ছিলো—‘করেন না কেনো?’
জুবায়ের ভাইয়ের প্রস্থানের সংবাদটি পাওয়ার পর যন্ত্রচালিতের মতো প্রথমে মুর্শেদকে এবং তারপর সাগর ভাইকে ফোন করি। ঢাকায় তখন মাত্র সকাল হয়েছে। সাগর ভাই সঙ্গে সঙ্গে চ্যানেল আইয়ের সকালের খবরে এবং একটু পর পর শীর্ষসংবাদে জুবায়ের ভাইয়ের মৃত্যুসংবাদটি প্রচারের উদ্যোগ নিলেন। প্রথমে জুবায়ের ভাইয়ের ছবি ছিলোনা নিউজে। সাগর ভাই আমাকে ফোন করে বললেন দ্রুত ছবি পাঠাতে।আর জুবায়ের ভাইকে নিয়ে আমাদের সময়ের রিপোর্টটি প্রকাশের তারিখ জানাতে বললেন। আমি তারিখটি বলি। অশ্রুসজল নয়নে আমি ছবিও পাঠাই।কয়েক মিনিটের মধ্যেই সাগর ভাইয়ের ফোন—নিউজটা এখনই ছবিসহ যাবে, দেখো।আমি আমার প্রিয় জুবায়ের ভাইকে দেখি। আমার চোখ ঝাপসা হয়ে আসে।এই মানুষটি আর আমার সঙ্গে টেলিফোনে গল্প করতে করতে রাত পার করে দেবেন না!
মুহম্মদ জুবায়ের কলাম লিখতেন যুগান্তরে। ৬ সেপ্টেম্বর আমাদের সময়ের ব্যাক পেজ-এ গুরুত্বের সঙ্গে তাঁর অসুস্থতার খবরটি তিন কলামব্যাপী ছবিসহ প্রকাশিত হবার পরেও যুগান্তর এ বিষয়ে নিষ্পৃহ থেকেছে। এমনকি মুহম্মদ জুবায়েরের মৃত্যুসংবাদটি চ্যানেল আইতে বারবার প্রচারিত হবার পরেও যুগান্তর এ বিষয়টিকে কোনো “খবর” বিবেচনা করেনি।এখন সেই পত্রিকাটিতে চাকরিরত জুবায়েরের বন্ধুরা শোকস্তম্ভ লিখে ভরিয়ে ফেললেও আমি বিস্মিত হবোনা।


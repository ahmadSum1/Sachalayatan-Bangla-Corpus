প্লিজ ওয়েক আপ মুহম্মদ জুবায়ের.......



মুহম্মদ জুবায়ের
ওভাই কবি প্লিজ ওয়েক আপ। এভাবে আর কতো? আমার দিনটা না হয় কাজের যান্ত্রিকতার খপ্পড়ে পড়ে কেটে যাচ্ছে ঠিকই, কিন্তু রাত যে কাটে না! প্রায় প্রতি রাতে মিনিমাম ঘন্টাখানেক কথা না বলে কি আমরা ঘুমুতে গেছি কখনো? 
ডালাসে হাসপাতালের বেডে লাইফ সাপোর্ট নিয়ে দিনের পর দিন এভাবে শুয়ে থাকাটা আপনাকে মানাচ্ছে না জুবায়ের ভ্রাতা। 
প্রতিদিন ইমেইল চেক করি, ওখানে আপনার কোনো মেইল নেই। মধ্যরাতে টেলিফোন বেজে উঠলে ক্ষিপ্র গতিতে রিসিভ করি। না। ও প্রান্ত থেকে কেউ বলে না-ও ভাই কবি কহেন, কি করেন?
আমরা দুজন দুজনকে ‘ওভাই কবি’ সম্বোধন করি। এই সম্বোধনটা আমাদের কাছে এক ধরণের ভদ্র গালি বিশেষ। দুজনেই মৃদু প্রতিবাদ করি আবার দুজনেই মেনে নিই সম্বোধনটা। এটাও আমাদের প্রাত্যহিক আনন্দের একটি অনুষঙ্গ।
আমাদের আলোচ্যসূচিতে পৃথিবীর তাবৎ বিষয়ের সঙ্গে থাকা বাধ্যতামূলক বিষয়টির নাম সচলায়তন। কারো কোনো লেখা ভালো লাগলে সেই লেখাটি নিয়ে দীর্ঘ আলোচনার পর আপনি বলেন- এই কথাগুলো লিখে ফেলেন। আমি বলি কম্পোজ করে দেবে কে? শুধুমাত্র কম্পোজ আলস্যের কারণে জীবনে কতো লেখা যে বাকি থেকে গেলো!
আমার টুকটাক কিছু গদ্য সচলায়তনে সিরিজ আকারে লেখার পরিকল্পনার সঙ্গে আপনিও জড়িত। আপনার নিজের জন্যে রেখে দেয়া ‘সিকি আধুলি গদ্যগুলি’ শিরোনামটি আমার খুবই পছন্দ। কিন্তু আপনি কিছুতেই শিরোনামটি আমাকে ধার দেবেন না। নতুন একটা শিরোনাম আপনি না দেয়া পর্যন্ত আমি যে লেখাটা শুরুই করতে পারছি না। ওভাই কবি শিরোনামটা বলার জন্যে একটা কল দিন প্লিজ!
বাংলাদেশের শিল্প-সাহিত্যের অঙ্গণে আপনার ঘনিষ্ঠ এবং বন্ধুবান্ধবদের অধিকাংশই আমারও পরিচিত এবং কেউ কেউ খুবই ঘনিষ্ঠজন। আমাদের আলাপচারিতায় তাদের প্রসঙ্গও উঠে আসে হুটহাট। কতো নাম! আফজাল-ফরিদী-পীযূষ-সুবর্ণা-আবদুল্লাহ আল মামুন-আবদুল্লাহ আবু সায়ীদ-আল মনসুর-সেলিনা হোসেন-আখতারুজ্জামান ইলিয়াস-শওকত আলী-মিলন-কাজি হাসান হাবিব-ফিরোজ সারোয়ার-আবিদ আজাদ-রোকনুজ্জামান খান দাদাভাই-রফিকুল হক দাদুভাই-আবদুর রহমান-মাহবুব হাসান-নাসিরউদ্দিন ইউসুফ বাচ্চু-রাবেয়া খাতুন-ফরিদুর রেজা সাগর-দিনু বিল্লাহ-বদিউজ্জামান নাসিম-আবেদ খান-মতিউর রহমান-মুর্শেদ-অরূপ-হিমু-কতো নাম!কতো প্রসঙ্গ!
কথার মাঝখানে শুরু হয় আপনার কাশি-একটানা। অত্যন্ত কষ্টকর সেই কাশির সমাপ্তিতে আমি প্রতিবারই বলি-যাক, আপনি যে সুস্থ আছেন সেটার প্রমাণ দিলেন। আপনি না কাশলেই বরং আমি চিন্তিত হয়ে পড়ি। আপনি বলেন-হ। ঠিকই কইছেন।
আপনার দীর্ঘ গদ্য রচনার একটি পিডিএফ পাঠিয়ে দিয়ে বলেন-কহেন কবি পইড়া কহেন হইলো কিছু? আমাকে পড়তে হয় রাত জেগে। পরীক্ষার পড়ার তৈরির মতো করে। তারপর সেই লেখা নিয়ে পুঙ্খানুপুঙ্খ আলোচনা। ভালোলাগা মন্দলাগা দ্বিমত সহমত পরামর্শ। 
আপনার আত্মজৈবনিক একটি লেখা পড়ে জানতে পারি আপনার অভিমানী এক ছোটভাইয়ের কথা। প্রায় কৈশোর থেকেই যে ঘর পালানো। তার বিষয়েও কথা হয়। অনুজের প্রতি মমতায় আর্দ্র হয়ে ওঠে আপনার কণ্ঠ-বড় ভাইয়ের কাছ থেকে প্রাপ্য স্নেহ আর আদর থেকে বঞ্চিত ছেলেটার জন্যে আপনি হাহাকার করে ওঠেন। এই প্রথম আমি আমার নীতি বিরুদ্ধ একটা কাজ করতে বাধ্য হই। আপনাকে বলি-আপনার আদরের সেই ছোটভাইটির সঙ্গে আপনার যোগাযোগ কিন্তু এখনো বহাল। আপনি জানতে চান-কি ভাবে? আপনি চেনেন ওকে?
আমি বলি-এই সচলায়তনে আপনি তার লেখায় এবং সে আপনার লেখায় মন্তব্য তো ঠিকই করে যাচ্ছেন। সে ছদ্মনামধারী বলে আপনি তাকে চিনতে পারছেন না।
আপনার ছোটভাইটি নিজ থেকে পরিচয়টি প্রকাশ করছে না। আমার উচিৎ ছিলো ওর পরিচয়টি গোপন রাখা। কিন্তু অগ্রজের হাহাকারের কাছে আমি পরাজিত হলাম। (আমাকে ক্ষমা করবেন মেধাবী ছোটভাইটি!)
জুবায়ের ভাই, সাপ্তাহিক-এর ঈদ সংখ্যার জন্যে ছোটদের উপন্যাসটি লিখে একটা পিডিএফ আপনাকে পাঠিয়েছিলাম। কথা ছিলো এবার আপনি পরীক্ষার্থীর মতো ওটা পাঠ শেষে আমার সঙ্গে আলোচনায় বসবেন। এবার আপনার পরীক্ষা নেবো আমি। লেখাটি নিয়ে পুঙ্খানুপুঙ্খ আলোচনা হবে। ওভাই কবি, আপনার ভালোলাগা মন্দলাগা দ্বিমত সহমত পরামর্শের অপেক্ষায় আছি। কিন্তু আপনি দেখছি বড্ড ফাঁকিবাজ! এখনো শুয়ে আছেন হাসপাতালের বেডে! 
আপনার স্ত্রী-কন্যা-পুত্রের পাশাপাশি আপনার বন্ধুরা,সচলায়তনের প্রিয়মুখগুলো আপনার জেগে ওঠার অপেক্ষায় অসহ্য প্রহর গুনছি। প্লিজ ওয়েক আপ মুহম্মদ জুবায়ের..........  
০৩ সেপ্টেম্বর ২০০৮
অটোয়া, কানাডা
 

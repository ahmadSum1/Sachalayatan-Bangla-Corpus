মুকুল ভাই



 শহীদ জননী জাহানারা ইমামের চতুর্দশ মৃত্যুবার্ষিকী আজ, ২৬ জুন। আজ ২৬ জুন চতুর্থ মৃত্যুবার্ষিকী এম,আর আখতার মুকুলের। গভীর শ্রদ্ধাঞ্জলি দ’ুজনকেই। 
নিজের কাছে নিজেই আমি প্রতিশ্রুত ছিলাম-মুকুল ভাইকে নিয়ে কিছু একটা লিখবো, কিন্তু প্রবাস জীবনের ক্ষমাহীন যান্ত্রিকতা সে সুযোগ থেকে আমাকে বঞ্চিত করেছে।
গত বছর এই দিনে জনকণ্ঠে মুকুল ভাইকে স্মরণ করেছিলাম। সচলায়তনের বন্ধুদের জন্যে সেই লেখাটি আজ এখানে-[/img]
মুকুল ভাই
পৃথিবীতে কিছু মানুষ নিজের জন্যে জন্মায়। কিছু মানুষ জন্মায় শুধুই তার পরিবারের জন্যে। কিছু মানুষ জন্মায় একটি নির্দিষ্ট অঞ্চল বা এলাকার জন্যে। এবং কিছু মানুষ-তাঁর পরিবার,তাঁর এলাকার সীমানা ছাড়িয়ে গোটা একটা দেশের জন্যে জন্মগ্রহণ করেন। মুকুল ভাই এই শেষোক্ত গোত্রের।
আমি এম আর আখতার মুকুলের কথা বলছি। স্বাধীন বাংলা বেতার কেন্দ্রের চরমপত্রের মুকুল ভাই। আমি বিজয় দেখেছিসহ বহু ঐতিহাসিক গ্রন্থের লেখক মুকুল ভাই। কয়টার নাম বলবো? মুজিবের রক্ত লাল, একুশের দলিল,ভাসানী-মুজিবের রাজনীতি, কোলকাতাকেন্দ্রিক বুদ্ধিজীবী, একাত্তরের মুক্তিযুদ্ধে বুদ্ধিজীবীদের ভূমিকা-এরকম অনেক মুল্যবান গ্রন্থ তিনি আমাদের জন্যে লিখে রেখে গেছেন। মৃত্যুর আগ পর্যন্ত বিভিন্ন দৈনিক আর সাপ্তাহিকে প্রতি সপ্তাহে নিয়মিত লিখেছেন কলামের পর কলাম-অবিরাম। এ্যাতো লেখেন কি করে? জিজ্ঞেস করেছিলাম একবার। জবাবে মুকুল ভাই তাঁর নিজস্ব স্টাইলে ঢাকাইয়া ডায়ালেক্টে বলেছিলেন- ‘‘আরে হোনো মিয়া, বাংলাদ্যাশে ফুলটাইম লেখক তো একজনই আছে, হেইডা এই মুকুল। বাকী সবতে পার্টটাইম রাইটার....আমি লেখি রোজ। প্রত্যেকদিন। ঘড়িতে টাইম ধইরা। প্রত্যেকদিন। ল্যাখনের সময় ক্রেন দিয়া টাইন্যাও কেউ আমারে তুলবার পারেনা। রোজ কয় পৃষ্ঠা লিখুম সেইটাও হিসাব করা থাকে। টাইম টু টাইম, পৃষ্ঠা টু পৃষ্ঠা। এইটা মনে করো য্যান আমার চাকরি। এই চাকরিটা আমি নিজেই নিজেরে দিছি।.....ক্যালা দিছি? আরে মিয়া আমি মইরা গ্যালে বুঝবা।.....হালারা সবতে খালি টাউটারি করে। ভবিষ্যতের লাইগা আমি মুকুল তোমাগো কিছু জিনিষ দিয়া যাইতাছি। কামে লাগবো। ইতিহাস লেখনের সময় কামে লাগবো।.....আমারে বাদ রাইখা তোমরা ইতিহাস ল্যাখবারও পারবা না আবার ইতিহাস খুঁইজ্যা ভি পাইবা না।.....বাংলাদ্যাশের মুক্তিযুদ্ধের ইতিহাস-হ্যারপরের ইতিহাস ব্যাবাক কিছু পাইতে হইলে মুকুলের কাছে আহোন লাগবো....।’’
মুকুল ভাইয়ের অপরূপ সান্নিধ্য আমার জীবনকে দীপান্নিত করেছে। তাঁর সান্নিধ্যের স্মৃতিগুলোর অধিকাংশই বিপুল আনন্দের উচ্ছ্বল হাস্যরসে টইটম্বুর। ‘‘নেপথ্য কাহিনী’’ নামে আমার একটি সম্পাদিত গ্রন্থ আছে। বিভিন্ন ঐতিহাসিক বিষয় ও ঘটনার জন্মকথা নিয়ে আগামী প্রকাশনী থেকে বইটি বেরিয়েছিলো ২০০১-এ, একুশের বইমেলায়। খবরের পেছনে যে খবর, ঘটনার পেছনে যে ঘটনা, কাহিনীর পেছনে যে কাহিনী-তারই মুদ্রিত রূপ ‘‘নেপথ্য কাহিনী’’তে মুকুল ভাইয়ের চরমপত্রের জন্মকথার সঙ্গে একাত্তরের ষোলই ডিসেম্বর প্রচারিত ‘‘কী পোলারে বাঘে খাইলো’’ শিরোনামের সর্বশেষ চরমপত্রটিও রয়েছে। উজ্জ্বল এক সন্ধ্যায় বেইলি রোডের সাগর পাবলিশার্সে গিয়ে এই বইটির পরিকল্পনার বিষয়টি জানিয়ে বইটিতে চরমপত্র ছাপার অনুমতি চাইতেই মুকুল ভাই বলেছিলেন-‘‘ছাইপা দ্যাও ছাইপা দ্যাও, মগর নিজের নামে ছাইপো না....।’’
২.
শুরুতে বলেছিলাম-  কিছু মানুষ-তাঁর পরিবার,তাঁর এলাকার সীমানা ছাড়িয়ে গোটা একটা দেশের জন্যে জন্ম গ্রহণ করেন। তাঁরা তাঁদের মেধা মনন আর চেতনার সমন্নয়ে জাতিকে আলোকিত করেন,আলোকিত করেন দেশকে। এরকম গুণী মানুষদের কদর করতে হয় ব্যক্তিগত এবং রাষ্ট্রীয়,সকল পর্যায় থেকে। একক এবং সম্মিলিত ভাবে। নইলে কি হয় তা তো জ্ঞাণতাপস ডক্টর মুহম্মদ শহীদুল্লাহ বলেই গেছেন-যে দেশে গুণীর কদর হয় না সে দেশে গুণীরা জন্মায় না। আমরা কি আমাদের জাতির শ্রেষ্ঠ সন্তানদের কদর করি? সম্মান করি? অধিকাংশ ক্ষেত্রেই উত্তরটি ‘‘না’’ সূচক। জাতির শ্রেষ্ঠ সন্তানদের জন্ম কিংবা মৃত্যুবার্ষিকীতে তাঁদের পরিবারের সদস্যরাই কেবল স্মরণ করেন তাঁদের। দায়টা যেনো কেবল তাঁদেরই। আর কারো কোনোই দায় নেই। বঙ্গবন্ধুর অনুপস্থিতিতে যে মানুষটির মেধা প্রজ্ঞা আর দূরদর্শী নেতৃত্ব একাত্তরে আমাদের মহান মুক্তিযুদ্ধকে কাঙ্খিত সাফল্যের পরিণতিতে পৌঁছে দিয়েছিলো সেই তাজউদ্দীন আহমদের কথা বিস্মরণপ্রিয় আমরা তো ভুলেই যেতাম, যদি না তাঁর সুযোগ্য কন্যা সিমিন হসেন রিমি বছরের পর বছর ধরে তাঁর বাবাকে নিয়ে আবিরাম লেখালেখি এবং অন্যান্য কর্মকান্ড চালিয়ে না যেতেন। আপাদমস্তক অসাম্প্রদায়িক প্রথিতযশা সাংবাদিক-লেখক সন্েতাষ গুপ্তকে নিয়ে লিখছেন তাঁর পুত্র-কন্যারা। শহীদ সাংবাদিক সিরাজুদ্দিন হোসেনকে নিয়ে লেখেন তাঁর পুত্রদের কেউ কেউ-যেমন জাহিদ রেজা নূর। শহীদ বুদ্ধিজীবী সেলিনা পারভীনকে নিয়ে তাঁর পুত্র সুমন জাহিদের লেখালেখির সুবাদে আমরা তাঁকে ভুলে যেতে পারিনি। মুক্তচিন্তার মুক্তবুদ্ধির অপরূপ রূপকার হুমায়ূন আজাদের স্ত্রী-পুত্র-কন্যারা প্রতিবছর হুমায়ূন আজাদের জন্ম এবং মৃত্যুবার্ষিকীতে তাঁকে নিয়ে লিখছেন, যেনো তাঁকে আমরা ভুলে না যাই। একই রকম ভাবে দেখি- প্রতিবছর এম আর আখতার মুকুলের জন্ম এবং মৃত্যুবার্ষিকীতে তাঁকে নিয়ে লিখছেন তাঁর ছোটবোন শামীম মমতাজ (সাবেক বিমান বাহিনী প্রধান এয়ার ভাইস মার্শাল মমতাজ উদ্দিন আহমেদের স্ত্রী) কিংবা অস্ট্রেলিয়া প্রবাসী মুকুলকন্যা কবিতা অথবা কবিতার স্বামী কাইয়ূম পারভেজ। অত্যন্ত পরিতাপের বিষয়-এমনি ভাবে জাতির আরো অনেক অনেক কৃতি সন্তানকে স্মরণ করছেন শুধুই তাঁদের পরিবারের সদস্যরা! যাঁদের পরিবারের সদস্যরা লেখালেখি করতে সক্ষম নন কিংবা লিখতে স্বাচ্ছন্দবোধ করেন না, তাঁদের ক্ষেত্রে কি ঘটছে তাতো সহজেই অনুমেয়।
কথাগুলো বলছি বিপন্ন ও বিষন্ন এক বেদনাবোধ থেকে। অতি সম্প্রতি আমার উদ্দেশে লেখা মুকুল ভাইয়ের ছোটবোন শামীম মমতাজের একটি ই-চিঠি আমাকে আরো বেদনার্ত করে তুলেছে ‘‘....তাঁর (মুকুল ভাইয়ের)জীবনের সব কর্মকান্ড, রচনাবলী আজ ধীরে ধীরে লোকচক্ষুর আড়ালে চলে যাচ্ছে। এখনকার নতুন প্রজন্ম চরমপত্র কি তা জানে না, বুঝতেও চেষ্টা করে না, পারে না চিনতে বিখ্যাত সাংবাদিক-কলামিস্ট-লেখক ও মুক্তিযোদ্ধা এম আর আখতার মুকুলকে।’’-কী ভয়াবহ কথা! এই ২৬ জুন তাঁর তৃতীয় মৃত্যুবার্ষিকী। মাত্র তিন বছরেই আমরা মুকুল ভাইকে ভুলতে বসেছি? মুকুল ভাইকে ভুলে যাওয়া অপরাধ। মুকুল ভাইকে ভুলে যাওয়া পাপ।
প্রিয় ও শ্রদ্ধেয় মুকুল ভাই, আমাদের আনন্দ-বেদনায় অনিবার্য আশ্রয় রবীন্দ্রনাথ থেকে ধার করে বলি-‘‘নয়ন সমুখে তুমি নাই, নয়নের মাঝখানে নিয়েছো যে ঠাঁই....।’’
অটোয়া,কানাডা^ ২৫ জুন,২০০৭


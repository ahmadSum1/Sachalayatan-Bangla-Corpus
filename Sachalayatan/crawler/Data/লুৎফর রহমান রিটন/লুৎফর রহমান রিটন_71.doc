ঢাকা বিশ্ববিদ্যালয়ে সাধু সাবধান!



লুৎফর রহমান রিটন
লেখাটি ২৩শে আগস্ট দৈনিক জনকণ্ঠে প্রকাশ হবার কথা ছিলো। কিন্তু হয়নি। বিশ্বস্তু সূত্রে জানতে পেরেছি - ২২শে আগস্ট পেস্টিং শেষে রাত সাড়ে আটটার পর “চতুরঙ্গ” পাতা থেকে শেষ মুহূর্তে লেখাটি তুলে নেয়া হয় বোধগম্য জুজুর কারণে। পাঠক সমীপে সেই অপ্রকাশিত লেখাটি -
ক্যান্টনমেন্ট ঢুকতে গেলে পরে -
সিভিলিয়ান জনগণের আইডি জিগেশ করে।
লোকালয়ে প্রবেশ করার আগে -
সেনাদের কি অনুমতি-অনুমোদন লাগে?
ভার্সিটিতে কি চাও তুমি বাবা?
ছাত্রদেরকে মেরে তুমি ভেবেছো পার পাবা?
দূর অতীতের ইতিহাস কি বলে?
ঢাকা বিশ্ববিদ্যালয়ে আর্মি শাসন চলে?
নিকট অতীত কী করে যাই ভুলে?
কতো না বীর স্বৈরশাসক পালালো লেজ তুলে!
নব্বুই সাল, আচমকা এক ভোরে
এরশাদেরও পতন হলো টিএসসির এই মোড়ে!
আন্দোলনের ইতিহাস তো ছাত্রদেরই গড়া
প্রতিবাদের প্রতিরোধের এ এক পরম্পরা।
ছাত্রসমাজ উঠলে ফুঁসে শুকনো গাঙেও বান -
ঢাকা বিশ্ববিদ্যালয়ে তাই সাধু সাবধান!
২১শে আগস্ট, ২০০৭


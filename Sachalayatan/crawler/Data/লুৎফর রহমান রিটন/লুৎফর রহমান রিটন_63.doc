নিজামী গ্রেফতার : একটি অপ্রকাশিত ছড়ার অপমৃত্যু কাহিনী



জামায়াতের আমির মতিউর রহমান নিজামীকে গ্রেফতার করা হয়েছে-এই সংবাদে উৎফুল্ল দেখছি অনেকেই। কেউ কেউ আশঙ্কা প্রকাশ করছেন-শিগগিরই ছাড়া পেয়ে যাবে নিজামী। একাত্তরের যুদ্ধাপরাধীদের বিচারের দাবিতে সোচ্চার বাংলাদেশের অধিকাংশ মানুষ। কিন্তু নিজামীকে একজন যুদ্ধাপরাধী হিশেবে গ্রেফতার করা হয়নি। গ্যাটকো দুর্নীতি মামলায় তাকে গ্রেফতার করা হয়েছে। সুতরাং খুব বেশি উৎফুল্ল হবার কিছু নেই।
৭৫ পরবর্তী বাংলাদেশের রাজনীতিতে জামায়াতের উত্থান এবং ধীরে ধীরে রাষ্ট্রক্ষমতায় তাদের শক্তিশালী অবস্থান প্রতিষ্ঠায় আমাদের স্বৈরসামরিকশাসক-ক্ষমতা লোভী রাজনীতিবিদ-রাজনৈতিক দলগুলোর ভূমিকা বিষয়ে লিখতে গেলে সাতখন্ড রামায়ন লিখতে হবে। আমি শুধু প্রাসঙ্গিক বিবেচনায় আমার একটি অপ্রকাশিত ছড়ার ঘটনা বয়ান করি।
নব্বই-এর দশকের প্রারম্ভিককাল। এক সন্ধ্যায় আমি গেছি আজকের কাগজের ধানমন্ডি অফিসে। আমাকে পেয়ে বার্তা সম্পাদক আবু বকর চৌধুরী এবং  চিফ রিপোর্টার সৈয়দ বোরহান কবীরকে বেশ উৎফুল্ল মনে হলো। এক কাপের জায়গায় পরপর দুকাপ চা এলো। এ কথা সে কথা বলে আমাকে আটকে রাখা হচ্ছে , বুঝতে পারলাম। কিন্তু ঝেড়ে কাশছে না দুজনের কেউই। সৈয়দ বোরহান কবীর টেলিফোনে বারবার কারো সঙ্গে কথা বলে নিশ্চিত হয়ে অবশেষে বললো- ‘একটা ছবির ক্যাপশন লেইখা দিয়া যান রিটন ভাই। ক্যাপশনটা হইতে হইবো ছড়ায়।’
বোরহানকে বললাম-‘ঘটনা কি মিয়া খুইলা বলো!’
বোরহান যা বললো তাতে তো আমার মেজাজটা গেলো বিগড়ে। কিছুক্ষণ আগে সংসদ ভবনে আওয়ামী লীগের সিনিয়র নেতা আবদুস সামাদ আজাদ জামায়াতের নেতা মতিউর রহমান নিজামীর সঙ্গে কোলাকুলি করেছেন। আর সেই ছবি ক্যামেরাবন্দি করেছে ফটোসাংবাদিক। ছবিটা ছাপা হবে আগামীকাল দৈনিক আজকের কাগজের ফ্রন্টপেজে।
কিছুক্ষণ চুপচাপ ঝিম মেরে বসে থেকে  চরম হতাশা আর অপমানে বিপন্ন ও বিষন্ন আমি নিউজপ্রিন্টের প্যাডে খসখস করে লিখলাম-
কোলাকুলি হয়ে গেলে নিজামী ও সামাদের
তাতে কিছু এসে যায় তোমাদের? আমাদের??
-এসে যায় এসে যায় এসে যায়,
তিরিশ লক্ষ প্রাণ, স্বাধীনতা, সম্মান / গ্লানি আর অপমানে
ভেসে যায় ভেসে যায় ভেসে যায়^^^^
বকর আর বোরহান ক্যাপশনটি পাঠ করে উচ্ছ্বসিত। তৃতীয় কাপ চা শেষে বাড়ি ফিরে এলাম।
পরদিন সকালে আজকের কাগজের ফ্রন্টপেজে নিজামী-সামাদ আজাদের কোলাকুলির ছবিটা খুঁজি। পাইনা। ব্যাকপেজে খুঁজি। পাইনা। পুরো পত্রিকা তন্নতন্ন করে খুঁজি। নেই। দৈনিক পত্রিকায় নিউজ যেমন ‘কিল’ করা হয়, তেমনি কিল করা হয়েছে নিজামী ও সামাদ আজাদের কোলাকুলির এই ছবিটাও।  


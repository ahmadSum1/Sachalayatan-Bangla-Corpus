যুদ্ধাপরাধী তুই হবে তোর ফাঁসি




যুদ্ধাপরাধী তুই নেই তোর ক্ষমা
ইতিহাসে আছে তোর অপরাধ জমা।
হাতে তোর লেগে আছে রক্তের দাগ
এখনো গেলো না তোর পাকি অনুরাগ!
তোর চোখে আজো দেখি শকুনের ছায়া
তোর মুখে থুতু দেয় জননী ও জায়া।
কন্যার কাছে তুই ধর্ষক পিতা
নিজ হাতে জ্বেলেছিলি বাঙালির চিতা।
সে চিতায় তুলেছিলি তুই নিজ মাকে
মনুষ্য পরিচয় তোর কিছু থাকে!
তোর প্রতি বাঙালির ঘৃণা শুধু ঘৃণা
পশুরও অধম তুই রক্ষা পাবি না।
মানবিকতার তুই জল্লাদ, যম—
মাটিও নেবে না তোকে ওরে নরাধম!
যুদ্ধাপরাধী তুই হবে তোর ফাঁসি।
আমার সোনার বাংলা আমি তোমায় ভালোবাসি……
অটোয়া,৭ ডিসেম্বর ২০১০


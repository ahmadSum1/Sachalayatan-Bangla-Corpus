আমাদের বিস্ময়বালক 



বছর তিনেক আগে বইয়ের জগৎ নামের পত্রিকাটার সম্পাদক আহমাদ মাযহার খুব বেকায়দায় পড়ে গেলো। ডাকযোগে একটা লেখা এসেছে। শামসুজ্জামান খানের ফোকলোর বিষয়ক একটা বইয়ের রিভিউ। রিভিউটা চমৎকার। কিন্তু লেখক পরিচিতিতে জানা যাচ্ছে লেখক ক্লাশ এইটের ছাত্র। মাযহারের মাথায় আকাশ ভেঙে পড়ার উপক্রম। এইটুকুন একটা ছেলে ফোকলোরের কী বোঝে! আর এইরকম একটা সিরিয়াস বইয়ের এইরকম যুৎসই একটা রিভিউ ক্লাশ এইটে পড়া একটা বাচ্চার পক্ষে লেখা তো সম্ভব নয়!
বইয়ের জগতের ‘বিনে পয়সার গাঁয় মানে না আপনি উপদেষ্টা’ আমি খুব মনোযোগ দিয়ে লেখাটা পড়লাম। মাযহারের সন্দেহটা অমূলক নয়। ব্যাটা ফাজিলের ফাজিল। থাপড়ায়ে সোজা করে দেবো। কারনা কার লেখাটা নিজের নামে পাঠায়া দিছে। লেখার নিচে ওর ঠিকানার সঙ্গে একটা ফোন নাম্বার ছিলো। আমি প্রস্তাব দিলাম—চলো মাযহার এক্ষুণি ফাজিলটাকে ফোন করি। তারপর ফোকলোর বিষয়ে ওরে কেঁচকি দিয়া ধরি। পলানির সুযোগ পাইবো না। মাযহার বললো দেও।
আমরা কল দিলাম। কলটা কনফারেন্সে রাখলাম যাতে দুজনেই শুনতে পাই। খুদে ফাজিলটাই রিসিভ করলো কলটা। মাযহার কিছুক্ষণ প্রাথমিক কথাবার্তা ‘তোমার একটা লেখা পেয়েছি’ টাইপের কনভার্সেসান চালিয়ে গেলো। তারপর আমি আর মাযহার যৌথ ভাবে ওরে কেঁচকি দিয়া ধরলাম। ফোকলোর বিষয়টা  আসলে কি, এইটা খায় না মাথায় দেয়, বাংলাদেশের কোন কোন উজবুক ফোকলোর নিয়া মাইতা আছে, কে কোন ঘরানার মালিক-সমর্থক এইসব প্রশ্নের তোড়ে ভাবছিলাম পিচ্চিটা চিৎ হয়া পইড়া গিয়া দিবো একটা লৌড়। কিন্তু ঘটলো তার উলটো। ব্যাটা এমন চমৎকার ভাবে আমাদের প্রশ্নের উত্তর দিলো যে আমরা মানে আমি আর মাযহার দুজনেই চিৎপটাং! 
যৌবনের উত্তাল সময়টায় বিশ্বসাহিত্য কেন্দ্রের সঙ্গে জড়িত থাকার সুবাদে বহু পড়ুয়া কিশোর-কিশোরীর সঙ্গে আমাদের দেখা হয়েছে। কিন্তু এই পিচ্চিটার মতো বিস্ময়কর বালক একটাও দেখিনি। ওর নাম দিগন্ত। মুহিত হাসান দিগন্ত। অসাধারণ পড়ুয়া এই ছেলেটার জন্মদিন আজ। 
হ্যাপি বার্থ ডে দিগন্ত। অনেক বড় হও। 
অটোয়া, ০৭ মে ২০১৩

ছবি: 


 




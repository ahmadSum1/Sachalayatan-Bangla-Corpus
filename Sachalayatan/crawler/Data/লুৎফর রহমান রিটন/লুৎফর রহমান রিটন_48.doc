ধর্ষক শিক্ষক



জাহাঙ্গীরনগর বিশ্ববিদ্যালয়ের ধর্ষক শিক্ষক সানির বিরুদ্ধে ছাত্র-ছাত্রীদের আন্দোলনের খবর পড়ছি ইন্টারনেটে। ভেবে পাইনা সব আমলেই সরকার বা প্রশাসন কেনো ধর্ষককে রক্ষা করার জন্যে উঠেপড়ে লাগে। আওয়ামী লীগ রক্ষা করেছিলো মানিককে। ঢাকা বিশ্ববিদ্যালয়সহ দেশের বিভিন্ন উচ্চতর বিদ্যাপীঠে শিক্ষক কর্তৃক ছাত্রী ধর্ষণ বা যৌন নিপীড়নের ঘটনা প্রায়ই ঘটে।  কিন্তু কখনোই দৃষ্টান্তমূলক শাস্তি হয় না ধর্ষকের। প্রতিবারই ধর্ষককে রক্ষায় উন্মাদ জন্তুতে পরিণত হয় কর্তৃপক্ষ বা প্রশাসন বা সরকার। সানির ক্ষেত্রেও সেটাই দেখছি।
নব্বুইয়ের শেষান্েত সম্ভবত, ঢাকা বিশ্ববিদ্যালয়ের একজন শিক্ষক ছাত্রীদের ‘টিউটোরিয়াল’ এর ফাঁদে ফেলে ধর্ষণ করতো। ধর্ষণের শিকার এক ছাত্রী ঘটনা ফাঁস করে দিয়েছিলো চিঠি লিখে।
সেই তখন লেখা আমার একটি ছড়া আজও প্রাসঙ্গিক দেখে অত্যন্ত দুঃখভারাক্রান্ত মনে সচলায়তনে ছড়াটি প্রকাশ করছি-
ধর্ষক শিক্ষক
জানা গেলো ছাত্রীর অশ্রু ও চিঠিতে
কী ঘটনা ঘটিতেছে ঢাকা ভার্সিটিতে!
ভার্সিটি শিক্ষক ও তাহাদের যৌনতা
এ বিষয়ে এতোকাল ছিলো শুধু মৌনতা।
ইদানিং প্রতিদিন ছাপা হয় দৈনিকে
কোনো কোনো শিক্ষক নরপশু সৈনিকে-
পরিণত হয়ে গেছে। মরে যাই লজ্জায়
ছাত্রীকে শিক্ষক নিতে চায় শয্যায়......!
‘টিউটোরিয়াল ফাঁদ’ হতে উত্তীর্ণ
ছাত্রীর দেহ-মন হচ্ছে বিদীর্ণ।
পাশ-ফেল, বেশি মার্ক, মোক্ষম অস্ত্র
খুলে নেয় অসহায় বালিকার বস্ত্র!
ছাত্রীরা ধর্ষিতা! শিক্ষক ধর্ষক!
আমরা বুদ্ধিজীবী নিশ্চুপ দর্শক!
প্রশ্নপত্র আর গুটিকয় নম্বর
হাতে পেয়ে শিক্ষক হাঁটছে দিগম্বর....!


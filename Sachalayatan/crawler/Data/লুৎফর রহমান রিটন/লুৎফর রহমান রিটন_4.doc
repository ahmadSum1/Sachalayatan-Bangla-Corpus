ক্ষমা করবেন বেলাল মোহাম্মদ



স্বাধীন বাংলা বেতার কেন্দ্রের প্রতিষ্ঠাতাসংগঠক বেলাল মোহাম্মদ চলে গেলেন!  একাত্তরে আমাদের মহান স্বাধীনতাযুদ্ধের নয়টি মাস এই বেতার কেন্দ্রটি বাঙালির স্বপ্নের বাতিঘর হিশেবে উদ্দীপনার দীপ্ত মশালটি প্রজ্জ্বলিত রেখেছিলো। আক্রান্ত ও অবরুদ্ধ বাঙালি কী বিপুল আগ্রহ নিয়ে এই বেতার কেন্দ্রের অনুষ্ঠান শুনেছে! চরমপত্রসহ বিভিন্ন আনুষ্ঠান, সংবাদ ও দেশাত্মবোধক গানে সাড়ে সাত কোটি বাঙালিকে নিরন্তর জাগ্রত ও প্রাণিত রেখেছিলো স্বাধীন বাংলা বেতার  কেন্দ্র। এখান থেকেই ২৭ মার্চ সন্ধ্যা ৭টায় প্রচারিত বঙ্গবন্ধুর পক্ষে মেজর জিয়ার ঐতিহাসিক স্বাধীনতার ঘোষণা পাঠের আয়োজনটি করেছিলেন এই বেলাল মোহাম্মদ।
শাদা লুঙ্গি আর শাদা জামা পরিধান করে একটি খুব মামুলি আর আড়ম্বরহীন জীবন কাটিয়ে গেলেন বেলাল মোহাম্মদ। মুক্তিযুদ্ধে অসামান্য অপরিমেয় ও অমোচনীয় বিশাল অবদান সত্বেও রাষ্ট্রীয় স্বীকৃতি পেতে তাঁকে অপেক্ষা করতে হয়েছে দীর্ঘ ঊনচল্লিশটি বছর! ২০১০ সালে স্বাধীনতা পদক  দেয়া হয়েছিলো বেলাল মোহাম্মদকে। যদিও সেই পদকের জন্যে লালায়িত ছিলেন না তিনি। কখনো আক্ষেপও করেননি। বিভিন্ন সময়ে রাজনৈতিক প্রভাব খাঁটিয়ে মুক্তিযুদ্ধের ধারে কাছে না থেকেও বহু নির্লজ্জ ব্যক্তি ও রাজনৈতিক নেতা নামধারী কিছু অর্ধশিক্ষিত বাটপার স্বাধীনতা পদকটি বাগিয়ে নিয়েছেন। এমনকি স্বাধীনতাযুদ্ধের সময় বাঙালি নারীদের ‘গনিমতের মাল’ আখ্যা দেয়া শর্ষিনার পীর কুখ্যাত রাজাকার মাওলানা আবু জাফর মোহাম্মদ সালেহকেও স্বাধীনতা পদকে ভূষিত করেছিলেন জিয়াউর রহমান, ১৯৮০ সালে। (স্মরণে আনতে পারি, স্বাধীনতার পর দালাল আইনে আটক হওয়া ওই কথিত পীর প্রায় দু’বছর কারাভোগও করেছিলো!) 
বেলাল মোহাম্মদের লেখা ‘স্বাধীনবাংলা বেতার কেন্দ্র’ নামের অসাধারণ বইটি আমাদের মহান মুক্তিযুদ্ধের এক অনন্য দলিল। বইটির প্রথম প্রকাশক ছিলেন খেলাঘরের আবদুল আজিজ। আজিজের ফুলদল প্রকাশনী থেকে বেরিয়েছিলো বইটা। এরপর অনুপম প্রকাশনী বের করেছিলো কয়েকটি সংস্করণ। নির্মোহ এই মানুষটি কবিতাও লিখতেন। মুক্তিযুদ্ধ বিষয়ক সাহিত্য রচনার স্বীকৃতি হিশেবে ২০১১ সালে বেলাল মোহাম্মদকে বাংলা একাডেমী পুরস্কারে ভূষিত করা হয়। সে বছর, ২২ ফেব্রুয়ারি বিকেলে তিনি এসেছিলেন বাংলা একাডেমীতে, পুরস্কার গ্রহণ করতে। কতো আনন্দই না করেছি সেদিন তাঁকে ঘিরে!   
আমার পরম সৌভাগ্য এই মহান যোদ্ধার বিপুল স্নেহ আর আশীর্বাদ আমি লাভ করেছিলাম। কতো স্মৃতি এসে ভিড় করছে চোখের সামনে। আমার আমন্ত্রণে বাংলা  একাডেমীর একুশের বইমেলা প্রাঙ্গণে চ্যানেল আইয়ের লাইভ অনুষ্ঠান ‘বইমেলা সরাসরি’তে একাধিকবার এসেছেন তিনি। আমাকে সাক্ষাৎকার দিয়েছেন। মুঠোফোনে কতো কথাই না বলেছি আমরা! আমাকে কী যে ভালোবাসতেন!  ছোটদের জন্যে মুক্তিযুদ্ধ ও স্বাধীনতার কথা লিখি বলে, রাজাকার ও যুদ্ধাপরাধীদের বিরুদ্ধে লিখি বলে, এবং বঙ্গবন্ধু শেখ মুজিবের কথা লিখি বলে আমার প্রতি তাঁর স্নেহের ধারাটি প্রবহমান ছিলো। বলতেন আরো বেশি করে লেখো। বড়রা নষ্ট হয়ে গেছে। ওদের কাছ থেকে কিছুই আশা করি না। কিন্তু নতুন প্রজন্মের কাছে আশা করি অনেক কিছু। তুমি নতুন প্রজন্মের জন্যে লেখো বলেই তোমাকে আমি ভালোবাসি। 
বেলাল ভাইকে নিয়ে লিখতে গিয়ে বারবার ঝাপসা হয়ে আসছে চোখ। শাদা চুলের শাদা পোশাকের শাদাসিধে সরল এই মানুষটা বাংলাদেশের মুক্তিযুদ্ধের একটি জরুরি ইস্যুকে বিকৃতি থেকে রক্ষার জন্যে উৎসর্গ করেছেন নিজের পুরো একটা জীবন। বিএনপি নামের রাজনৈতিক দলটি মেজর জিয়াকে স্বাধীনতার বানোয়াট ঘোষক হিশেবে অহেতুক প্রতিষ্ঠা দিতে যতোবারই কোমর বেঁধে নেমেছে, একজন বেলাল মোহাম্মদ ততবারই তাঁর নির্মোহ ও নৈর্ব্যাক্তিক ব্যক্তিত্ব নিয়ে ‘ইতিহাসের সত্য’কে অনুচ্চ কণ্ঠে উচ্চারণ করেছেন। ‘একজন বেলাল মোহাম্মদের সত্যে’র কাছে ‘এক কোটি বিএনপি’র মিথ্যা মাথা উঁচু করে দাঁড়াতেই পারেনি। অথচ বেলাল মোহাম্মদ আওয়ামী লীগের বক্তৃতাবাগীশ নেতা-নেত্রীদের ‘পোষা লেখক- সাংবাদিক’ ছিলেন না বলে তাঁর প্রাপ্য সম্মান ও মর্যাদা দিতে দলটি এতো দীর্ঘ সময় অতিবাহিত করেছে। তাঁর হাঁটুসমান যোগ্য অনেক দলীয় লেখক-সাংবাদিককে তাঁরা ‘স্বাধীনতা পদক’টি বিতরণ করেছেন। বেলাল মোহাম্মদের নামটিকে তালিকায় আনতে তাঁদের সময় লেগেছে চার চারটি দশক!   
২০০১ সালে জামাত-বিএনপি রাষ্ট্রক্ষমতায় অধিষ্ঠিত হলে অনেকের মতো তাঁর জীবনও বিপন্ন হয়েছিলো। দেশের সীমানা ছেড়ে দীর্ঘদিন কাটাতে হয়েছিলো তাঁকে প্রবাসে, পরবাসে। নেতারা সহিসালামতে দেশে থাকতে পারলেও নিরাপত্তাহীনতার কারণে মুক্তিযুদ্ধের পক্ষশক্তির অরক্ষিত লেখক-শিল্পী-সাংবাদিকদের পালিয়ে বাঁচতে হয়। হায় সেলুকাস!       
১৯৭১ সালে ‘স্বাধীন বাংলা বেতার কেন্দ্র’ নামের অত্যন্ত জরুরি এবং শক্তিশালী ও মহাকার্যকর একটি ইভেন্টের অন্যতম প্রধান প্রতিষ্ঠাতা হওয়া সত্বেও সেই কৃতিত্বের কথা তিনি জোর গলায় প্রচার করতেন না। সেই কৃতিত্বের জন্যে বাড়তি কোনো গৌরব, প্রশংসা বা সম্মানও প্রত্যাশা করতেন না। চুপচাপ নিজের কাজ করে গেছেন। কোনো চোখ রাঙানি কিংবা প্রলোভন  নিজের আদর্শ ও লক্ষ্য থেকে একচুল বিচ্যুত করতে পারেনি বেলাল মোহাম্মদকে।  বাংলাদেশ নামের শত্রুকবলিত অবরুদ্ধ একটি দেশকে স্বাধীনতার দিকে এগিয়ে নিতে নিজের মেধা মননসহ পুরো জীবনটাকেই নিয়োজিত রেখেছিলেন বেলাল মোহাম্মদ। আবার, স্বাধীনতা অর্জনের পর দেশের স্বাধীনতার ইতিহাসকে বিকৃতির হাত থেকে রক্ষা করতেও নিজের সবটুকু মেধা আর মননসহ পুনরায় ঝাঁপিয়ে পড়েছিলেন তিনি। কিন্তু দেশ তাঁকে সঠিক সময়ে মূল্যায়ন করতে ব্যর্থ হয়েছিলো। 
বাংলাদেশ নামের দুর্ভাগা দেশের এই অক্ষমতাকে আপনি ক্ষমা করবেন বেলাল ভাই। আপনার মতো  কয়েকজন মানুষ ছিলেন বলেই আমাদের মুক্তিযুদ্ধ ও স্বাধীনতার ইতিহাস কেউ পাল্টাতে পারেনি। স্যালুট আপনাকে বেলাল মোহাম্মদ।
অটোয়া ০৩ আগস্ট ২০১৩
(ক্যাপশন/২২ ফেব্রুয়ারি ২০১১, আর কিছুক্ষণ পরেই বাংলা একাডেমী মঞ্চের পর্দা উঠবে, বেলাল মোহাম্মদ গ্রহণ করবেন বাংলা একাডেমী পুরস্কার। তাঁকে ঘিরে আমাদের আনন্দ সমাবেশ। )

ছবি: 


 




ছড়া কোম্পানি প্রাইভেট লিমিটেড@রিটন ডটকম



শানে-নযুল
আমার বালক বয়েসে ১৯৭২ সালে রোকনুজ্জামান খান দাদাভাই দৈনিক ইত্তেফাকে তাঁর সম্পাদিত ছোটদের পাতা কচি-কাঁচার আসরে একটি অতিশয় দূর্বল ছড়া ছেপে দিয়ে আমাকে ‘‘ছড়া কি দুনিয়া মে পহেলা কদম’’ রাখার সুযোগটি করে দিয়েছিলেন। ওটাই আমার প্রথম প্রকাশিত ছড়া। বাংলাদেশের শিশুসাহিত্যের এই মহীরুহ সম্পাদকের আশ্রয়-প্রশ্রয়-প্রণোদনায় কচি-কাঁচার আসরে কতো ছড়া যে লিখেছি!আজকে আমার সামান্য ছড়াকার পরিচিতির পেছনে দাদাভাইয়ের অসামান্য অবদানের কথা স্মরণ করে একটা ঘটনার কথা বলি। কচি-কাঁচার আসরের যে কোনো বিশেষ সংখ্যায় আমার কিছু না কিছু থাকতোই। ১৯৯৬ সালের ঈদ সংখ্যায় আমি কোনো লেখা দিইনি। কদিন বাদেই ঈদ। এক সকালে আমার ঘুম ভাঙলো (ঘড়িতে সকাল এগারোটা) দাদাভাইয়ের ফোনে। ইত্তেফাক থেকেই ফোন করেছেন। চিরাচরিত তোতলানো উচ্চারণে এ্যাতো বেলা হলো তবুও আমি ঘুমুচ্ছি, আমার কোনো কান্ডজ্ঞাণ নেই ইত্যাদি বকাঝকার পর বললেন
-ঈদ সংখ্যার মেকাপ করছি। একঘন্টার মধ্যে ঈদের ওপর একটা ছড়া লিখতে হবে। তোমার ছড়াটি পাবার পর কচি-কাঁচার আসরের মেকাপ হবে।
-কিন্তু দাদাভাই, মাত্র একঘন্টা, আমি কি পারবো? পারবো না
-পারবে বলেই ফোন করেছি। আমি খুবই ব্যস্ত। রাখছি।
আমাকে অকুল সাগরে নিক্ষেপ করে লাইন কেটে দিলেন দাদাভাই।
নাস্তা ব্রেকফাস্ট লাটে উঠলো। দাদাভাইয়ের নিষ্ঠুরতায় কোঁকাতে কোঁকাতে আধ ঘন্টায় ছড়া রেডি। ভয়ে ভয়ে ফোন করলাম ইত্তেফাকে
-দাদাভাই, হয়ে গেছে।
-দাঁড়াও, সিঙ্গেল কলাম না ডাবল কলাম? (মানে প্রস্থ)
-সিঙ্গেল কলাম দাদাভাই।
-ঠিক আছে তুমি বলো আমি লিখে নিচ্ছি।
-কী বললেন দাদাভাই!আপনি লিখে নিচ্ছেন মানে?
-লিখে নিচ্ছি মানে লিখে নিচ্ছি। হ্যাঁ, বলতে থাকো
-না মানে দাদাভাই এটা কি করে হয়? আমি আসছি লেখাটা নিয়ে।
-তোমার কোনো কান্ডজ্ঞাণ  নেই। আমি মেকাপ করছি বললাম না? তুমি লাট সাহেবের মতো গোসল করে নাস্তা সেরে হেলে দুলে আসতে আসতে আমার মেকাপের টাইম শেষ হয়ে যাবে।
-আপনার কোনো এসিস্ট্যান্টকে দ্যান তাহলে
-কাজের সময় ঝামেলা না করে যা বলছি করো।
ধমকে কাজ হয়। দ্বিধা থরোথরো কণ্ঠে আমি বলি-ছড়ার নাম ঈদের দিনে। এরপর আমি বলে যাই একটি একটি লাইন। আর ও প্রান্তে আমার পরম শ্রদ্ধেয় দাদাভাই লিখতে থাকেন লাইনগুলো। দাড়ি কমা ড্যাস হাইফেন প্রশ্নবোধক সব সবকিছু দাদাভাই লিখে নেন। আমার গলা শুকিয়ে আসে। গলা ধরে আসে।  অপর প্রান্তে দাদাভাই সেটাও টের পান। আমাকে শান্তনা দেন-সম্পাদক হতে গেলে অনেক কিছুই করতে হয়। তুমি লজ্জা পেওনা। হাতে সময় থাকলে তো আর আমাকে তোমার ডিকটেশন নিতে হতো না।
লেখা শেষ করে দাদাভাই পুরো ছড়াটা আমাকে পড়ে শোনান। জানতে চান ঠিক আছে কিনা।
আমি ঠিক আছে বলি। দাদাভাই লাইন কেটে দেন।
আমি টের পেতে শুরু করি বটবৃক্ষ দাদাভাই অভাবনীয় এই ঘটনার মাধ্যমে বিরল এক সম্মানে ভূষিত করলেন আমাকে। আমার চোখ ভিজে আসে। চব্বিশ বছর আগের কথা মনে পড়ে আমার। ১৯৭২। বালক রিটনের লেখা জীবনের প্রথম ছড়াটি পরম মমতায় ছেপে দিয়েছিলেন এই দাদাভাই। সচলায়তনের ব্লগতুতো ভাইবোনদের জন্যে সেই ছড়াটি এখানে তুলে দিচ্ছি। সঙ্গে একই ঘরানার দ্বিতীয় ছড়াটিও, যেটি ঈদ সংখ্যা ছোটদের কাগজে (জানুয়ারি-ফেব্রুয়ারি ১৯৯৭) সম্পাদকীয় হিশেবে ছাপা হয়েছিলো।
সেই গল্প আরেকদিন হবে।
------------------------
ঈদের দিনে (১)
তোমাদের বাড়িতেই যে মেয়েটা কাজ করে
তোমার বিছানা-জামা যে মেয়েটা ভাঁজ করে
রাত দিন যার থেকে সাহায্য নিচ্ছো-
এইবার ঈদে তুমি তাকে কিছু দিচ্ছো?
তুমি যাও ইশকুলে তুমি সেরা ছাত্রী
সে মেয়েটা খেঁটে মরে সারা দিনরাত্রি।
তুমি যাও মা’র সাথে পার্লারে সাজতে
মেয়েটার জান শেষ, থালা-বাটি মাজতে।
কতো যে পরিশ্রম করে উদয়াস্ত!
ছুটি নাই একদিনও-‘‘ মাসোহারা পাস্‌ তো’’ ?
এরকম বলে তুমি মোটে পার পাবে না
টাকা দিয়ে সব ঋণ শোধ করা যাবে না।
মাসোহারা দয়া নয়, নয় দাক্ষিণ্য
এরকম ভাবাটাও অতিশয় ঘৃণ্য।
তোমাদের সব্বার আরামের জন্যেই
মেয়েটার নিজস্ব একটা ভুবন নেই!
ঈদে কিছু দিও তাকে বোনাস বা বাড়তি
মেয়েটা তো তোমাদেরই ভালোবাসা প্রার্থী! 
ঈদের দিনে (২)
তোমাদের বাড়িতেই যে ছেলেটা বাস করে
যে ছেলেটা অবিরাম জঞ্জাল নাশ করে
জমতে দেয় না ধুলো তোমাদের জুতোতে
যার দিন শুরু হয় লাথি আর গুঁতোতে
বকুনি ও পিটুনিটা রোজ যার সঙ্গী
তটস্ত সারাক্ষণ, অপরাধী ভঙ্গি,
রাত দিন যার থেকে সাহায্য নিচ্ছো-
এইবার ঈদে তুমি তাকে কিছু দিচ্ছো?
তুমি যাও ইশকুলে তুমি সেরা ছাত্র
সে ছেলেটা টিপসই দিতে পারে মাত্র।
বইগুলো খাতাগুলো তার কাঁধে চাপিয়ে
বাড়ি ফিরে আসো তুমি রাজপথ কাঁপিয়ে।
আদেশ মান্য করা শুধু তার কার্য
তোমাদের নির্দেশ তার শিরোধার্য।
তোমাদের ইঙ্গিতে বসে আর ওঠে সে
প্রতিদিন ভোরে-‘‘দুখী-ফুল’’ হয়ে ফোটে সে।
সব থেকে আগে উঠে ঘুমায় সে দেরিতে
ছেলেটা আটকে গেছে জীবনের ফেরিতে।
তুমি খাও চায়নিজ মজাদার খাদ্য
এঁটোগুলো বাসিগুলো খেতে সে যে বাধ্য।
রাতদিন ছোট-বড় সব কাজই করে সে
তোমার পুরনো জামা খুশি হয়ে পরে সে।
মশার কামড় খেয়ে ঘুমায় সে মেঝেতে
বহু দূরে যাবে তুমি, পারবে না সে যেতে।
সে কেবলই জন্মেছে তোমাদের জন্যেই
ছেলেটার নিজস্ব একটা ভুবন নেই!
তোমাদের বাড়িটাই তার কাছে স্বর্গ
নিজেকে করেছে তাই সে যে উৎসর্গ।
ঈদে কিছু দিও তাকে বোনাস বা বাড়তি
ছেলেটা তো তোমাদেরই ভালোবাসা প্রার্থী!


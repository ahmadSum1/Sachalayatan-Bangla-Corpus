পাক সার জমিন সাদ বাদ



অন্য জেলার প্রতি আমাদের সিলেটের লোকজনের একধরনের উদাসীনতা আছে। সেই উদাসীনতার আছে আবার বিভিন্ন রুপ। কখনো  তাচ্ছিল্য কখনো ভয়।
আমার এক বন্ধুর দেশের বাড়ি ছিলো কুমিল্লা। আমার সেই সময়কার যাবতীয় দোষ সঙ্গদোষ হিসেবে কুমিল্লার ঘাড়ে চলে যেত।
আমাদের বাসা ছিল যদিও এইসব গোড়ামি থেকে অনেকখানি মুক্ত। তবু আমার বোন যখন বিয়ে করলো ব্রাম্মণবাড়িয়ার (এখন কি বি বাড়িয়া বলা নিয়ম?) একটা ছেলে কে তখন মামা চাচা রা সব এলেন হা হা করে ছুটে এবং একটা 'বেঙ্গলি' ছেলে কে বিয়ে করার তীব্র নিন্দা জানালেন
ভাষাগত কারণে আমার অবস্থান না ঘরকা না ঘাট কা হওয়ায় অথবা অন্য কোন কারণে এই ব্যাপার গুলো সবসময়ই আমার মহা বিরক্তিকর। ঠিক একই ভাবে বিরক্তিকর জাতিগত ভাবে কারো ওপর কোন বিশেষণ চাপিয়ে দেয়া।
আমার বন্ধুরা যখন বলে অস্ট্রেলিয়ার লোক বর্ণবাদি। আমি তীব্র প্রতিবাদ জানাই। যখন শুনি আফ্রিকা বিশেষ করে নাইজেরিয়ার লোকেরা অলস ফাঁকিবাজ তখন মনে হয় বাংলা ভাই টাইপ কারো জন্য কেউ যদি আমাদের সবাইকেই মৌলবাদী ভাবে, তবে? সবসময়ই মনে করি নয়জন লোক দায়ী হলেও সেই দলের দশম কে শুধুমাত্র সেই দলের সদস্য হবার অপরাধে অভিযুক্ত করা অন্যায়।
শুধু পাকিস্তানের ব্যাপারে আমার কোন বোধ কোন যুক্তি কাজ করেনা।এই একটা দেশ এই একটা দেশের সব কিছু আমাকে অসুস্থ্য করে দেয়। মানুষ আমাকে রেসি ভাবুক। মানবাধিকারের ওপর আমার যাবতীয় পড়াশোনা গোল্লায় যাক। ইকুয়াল অপরচুনিটির সমস্ত ধারা কে অস্বীকার করে জানাই পাকিস্তান কে আমি ঘৃনা করি। তীব্র ঘৃনা করি 
বাংলাদেশ বললে একটা সাধারণ পাকিস্তানি খুব খুশী মনে যখন বলে, ইস্ট পাকিস্তান? আমার হাত নিশপিশ করে। যেই গলা দিয়ে বের হয়েছে এই শব্দ দুটো, সেই গলা টাকে  চেপে ধরে নিঃশ্বাস বন্ধ করে দিতে ইচ্ছে করে।
বোনের বন্ধু যখন আমার শীতলতা কমানোর চেষ্টায় খুব আপন ভাবে বলে ঢাকা তো খুব সুন্দর। ৬৭ - ৬৯ আমি ঢাকায় ছিলাম। আব্বিজান ছিলেন পাকিস্তানি সেনাবাহিনী তে। তার চেহারার দিকে তাকিয়ে আমার বমি চলে আসে। এর বাবারই কোন উদ্ধ অধ বা সহকর্মী আমার বোনের মতো কাউকে রেপ করেছে বিনা দ্বিধায়। একঝটকায় তার চোখে আমি অপারেশন সার্চলাইট  দেখতে পাই।  মাথায় খুন চেপে যায়। গোপনে বোন কে বলি তার খাবারে বিষ মিশিয়ে দাও। দেশের প্রতি ঋণ শোধ হোক কিছু।  সে  আমার সেন্স অফ হিউমারের নিন্দা করে।
মাঝে মাঝে পাকিস্তানিরা খুব আপন ভঙ্গীতে কথা বলে আমার সাথে তাদের ভাষায়। এবং দুঃখ পায় আমার ভাষা না জানা নাদানিতে। কত অবাক বিস্ময় তাদের। বাংগাল বেরাদর আর উর্দু জানেনা?? প্রথাম প্রথম আহত হতাম। এখন হইনা। নারাজ হই। অনেক অনেক নারাজ হই। কোথায় যেন শুনেছিলাম মোহাম্মদ আলী জিন্নাহর এপিটাফ লেখা উর্দুর পাশে বাংলায়। দিল চায়  তাদের কে একই কবরে পাঠিয়ে বাংলা শেখাই। 
আজ পর্যন্ত আমি এমন কোন পাকিস্তানি দেখিনি একাত্তর নিয়ে যার বিন্দু মাত্র কোন অনুশোচনা আছে। বরং আছে কিছু অনুতাপ। কেন ইস্ট পাকিস্তানকে ধরে রাখা গেলনা!!!
কত কত অযুহাত তাদের। একাত্তরে পুরো দেশকে অন্ধকারে রাখা হয়েছিল। কিছুই জানতে দেয়া হয়নি। তারপর?
তাদের ছেলে মেয়েরা কি পাক সার জামিন সাদ বাদের পর আর শোনেনি কোন গান? ইকবালের পর আর শোনেনি কোন কবিতা? তবে কেন তারা দেখতে পায়না আমাদের মার্চ আমাদের ডিসেম্বর ?বাংলাদেশে যদি এক প্রত্যন্ত অন্চলে বেড়ে উঠতে পারে একজন আরজ আলি -  যদি দোলনা থেকে কবর পর্যন্ত আন্চলিক ভাষায় কাটিয়ে দেয়া কোন বৃদ্ধা গভীর আবেগে একাত্তরকে বলতে পারেন সংগ্রাম, তবে তারা কেন পারবেনা? পারবেনা। কারণ পারার স্পৃহা থাকতে হয়।
অনেক বিদগ্ধ আমাকে বোঝান আজকের প্রজন্ম তো আর যুদ্ধ করেনি। দোষ কোথায় তাদের?
কেন?দোষ থাকবেনা কেন? সেই প্রজন্ম ভালো কিছু করলে যদি তার অহংকার করা যায় তবে খারাপ কিছুর জন্য নেয়া যায় দায়ও।
আর দেশ কোন একক ব্যাপার নয়। যেই দেশের নাম আমার নামের সঙ্গে যুক্ত সেই দেশের গৌরব - লজ্ঝা সব কিছুর সাথে নিজেকে জড়াতে হয়।
তাও সহ্য করতাম যদি খারাপ কে খারাপ হিসেবে মেনে নিতো।
পূর্বপুরুষের অন্যায় স্বীকার না করে তাদের চেয়েও বড় অন্যায় করে চলেছে তারা।
কেউ আমাকে রুঢ় ভাবুক,পরোয়া করিনা। কোন যুক্তিতেই পাকিস্তানের প্রতি ঘৃনা কমবেনা। বরং নিজেকেই নিজে বলে যাবো। লেটস হেইট পাকিস্তান। লেটস হেইট পাকিস্তান ইভেন মোর 
[এই লেখটা মার্চের খুব মেজাজ করা একটা সময়ে লেখা। প্রকাশ করিনি উগ্রতা প্রকাশ পায় বলে। মুছে দেইনি সচলে দ্বিতীয় লেখা বলে একধরনের মমতায়। আজ প্রকাশ করলাম। লেখার ভাষা কাউকে আহত করে থাকলে দুঃখীত]
প্রিয় টিকটিকির ল্যাজ
আপনার লেখার শেষে 'ভেবে দেখতে' বলা অংশ টুকু বোধহয় আমাকে উদ্দেশ্য করে। ভেবে দেখলাম।
'হোয়াই ডিড ইউ ফাইট উইথ আস'? এই প্রশ্নটা তারা বাঙালি রুমমেট কে করতে পারে, কিন্তু কি আশ্চর্য একটু নেট ঘাটতে একটু বই পড়তে পারেনা।
বৃটিশদের নির্মমতার কোন তুলনা নেই। কিন্তু ২০০ বছরে তারা কি ৫৫, ৫৯৮ বর্গমাইলের ৩০ লক্ষ মানুষকে মারতে পেরেছিল, যেটা পেরেছে মহান পাকিস্তান মাত্র নয় মাসে?
আমি বৃটেনে থাকি। বৃটিশ বন্ধুদের যখনি তাদের পূর্বপুরুষের করা অন্যায়ের কথা জানাই, বেশীরভাগই জানে, দুঃখ প্রকাশ করে, বৃটিশ রাজত্বের প্রতি এফ ওয়ার্ড ছুড়ে দেয়। যারা জানেনা তারা হা হয়। সেই কাজের স্বপ্ক্ষে যুক্তি দেয়না।
না বৃটিশদের আমি ঘৃনা করিনা। কেউ তাদের কাজের জন্য ক্ষমা চাইলে ঘৃনা করার প্রশ্নই আসেনা। 
আমেরিকাকে আমি চরম অপছন্দ করি। তাদের ইরাক নীতির জন্য যতটা  ঠিক ততটাই তাদের সরকারের একাত্তরে বাংলাদেশ বিরোধীতার জন্য। না । তাদেরো ঘৃনা করিনা। তাদের জর্জ হ্যারিসন আমাদের জন্য একটা অবিস্মরনীয় গান রেখে গেছেন। তারা নিজেরাও ইরাক নীতির প্রতিবাদ করে।
আর আরেকটা কথার জন্য আপনি এবং অন্য সবাই হয়তো আমাকে চরম অপছন্দ করবেন। তবুও বলছি।
ইরাক বা আফগান নীতির জন্য আমেরিকাকে বাস্টার্ড ছাড়া আর কিছুই বলা যায়না। আফগানিস্তাবের জন্য কোনদিন যদি কিছু করতে পারি, নিশ্চয়ই করবো। তবু তাদের বাংলাদেশ নীতি আমাকে যতটা আক্রান্ত করবে, আফগান নীতি ততটা করবেনা। কারণ বাংলাদেশ আমার দেশ। আপনি আমাকে স্বার্থপর বলতে পারেন। বলুন। কি করবো বলুন। আমি বিশ্বনাগরিক হবার আগে বাংলাদেশের নাগরিক।
ভারতের বিরুদ্ধে এতো কথা বলার সময় কিন্তু আপনি একবারের জন্যও একাত্তরে ভারতের ভুমিকা সম্পর্কে কিছু বলেননি। এই একটা দেশ নয় মাস আমাদের শরনার্থীদের আশ্রয় দিয়েছে, 'মেলাঘর' দিয়েছে। কী করে ঘৃনা করবো তাদের বলুন?
ফারাক্কা বাধ নিয়ে যতটা দায়ী ভারত তারচেয়েও বেশী দায়ী আমাদের নতজানু পররাষ্ট্র নীতি।
বাবরী মসজিদ ভাঙা আপনার চোখে পড়ে, এদেশের সংখ্যালঘুদের ওপর করা অতাচার চোখে কি পড়েনা? আমরা এত হিন্দু ভেঙেছি, সেই ভাঙা টুকরো দিয়ে পুরো পৃথিবীকে বাবরী মসজিদ বানিয়ে দেয়া যাবে।
আমার লেজটা সোজা করতে পারলামনা টিকটিকির ল্যাজ, কি আর করবো বলুন স্যরি বলা ছাড়া?
ধুসর গোধুলী, সেই এয়ারফোর্স পাইলটকে স্যালুট। কিন্তু বাকি পাইলটেরা? আপনাকে ব্লগের মাধ্যমে বন্ধু বলে জানি। আমার বন্ধুকে যে সাহায্য করেছে তাকে কৃতগ্গতা জানাই। এই অসাধারন পরিবারকে ঘৃনা করার প্রশ্নই আসেনা। কোনরকম বিদ্বেষ থেকে নয়, জেনারেলি জানতে চাইছি একাত্তর সম্পর্কে তাদের ভাবনা কী?
পার্বত্য চট্টগ্রামে পাহাড়িদের ওপর করা অত্যাচার আমার করা। যেহেতু আমি বাঙালি। এজন্য কোন পাহাড়ি যদি আমাকে ঘৃনা করে, আমি কিন্তু তাকে বিন্দুমাত্র দোষ দেবোনা। বরং নতজানু হয়ে ক্ষমা চাইবো। মাস্টার্সের ডিসারটেশন ছিল বাংলাদেশের আদিবাসিদের ওপরে। অনেক কথা প্রফেসর গ্রহন করেননি রেফারেন্স দিতে পারিনি বলে। সেখানে একবার জানিয়ে ছিলাম, আবার বাংলাদেশের সমস্ত আদিবাসীর কাছে ক্ষমা চাই।
এই অন্যায়ের প্রতিকার আমরা করতে পারিনি। সেজন্য ল্জ্জার শেষ নেই। কিন্তু সেজন্য অন্যকোন অন্যায়ের প্রতিবাদ বা প্রতিকার কি করতে পারবোনা? সে কথা আমি মানতে রাজী নই।
পাকিস্তানী পন্য ব্যাবহারের প্রশ্নই ওঠেনা। যেহেতু আমার তাদের পন্য বর্জনের সুযোগ আছে। যাদের সুযোগ নেই তাদের অনুভুতির প্রতি আমার কোনরকম অশ্রদ্ধা নেই। দয়া করে তারা আমার লেখাকে ভুল বুঝবেননা।
একাত্তর নিয়ে তর্কে আমার এক পাকিস্তানী কলিগ বলেছিল, তারা তো আর যুদ্ধ করেনি, করেছিল তাদের বাবা দাদারা, তারা কেন ক্ষমা চাইবে?
আমি বলেছিলাম, ৯২এর বিশ্বকাপেওতো তুমি খেলোনি, সেটা নিয়ে উচ্ছাস কেন? ব্যাপারটা ব্যাক্তির নয়, দেশের। দেশ এমন একটা ব্যাপার, যার সবকিছুর জন্য দায়-গর্ব নিতে হয়।
প্রিয় শিক্ষানবীশ। আপনি আপনার বাবা মার আদর্শে উজ্জিবীত হলে আপনাকে ঘৃনা করতাম। আপনি তা করেননি। আপনাকে ভালোবেসে শ্রদ্ধা করে আমি নিজেই বরং নিজের কাছে কৃতগ্গ হবো। আপনাকে অভিবাদন।
পাকিস্তানের বেশীরভাগ ছেলেমেয়েই কিন্তু এই কাজটা করেনি। না আপনার বয়সী না আমার বয়সী। তারা তাদের অবস্থান ঠিক রাখলে আজ এই লেখার প্রয়োজনই হতোনা।।
পকিস্তানিদের সাথে বাংলাদেশ বিষয়ে আরো যেসব তিক্ত অভিগ্গতা আছে, সেসব বললামনা। এমনিতেই লেখা বড় হয়ে গেছে। তাছাড়া বারবার ঘৃনার চর্চা করতে ভালো লাগেনা।
ছোটবেলায় ভাব সম্প্রসারন পড়তাম। পাপী কে নয়, পাপ কে ঘৃনা কর। তাই হয়তো করা উচিত। কিন্তু পাপ জিনিসটা পাকিস্তান এবং পাকিস্তানী এমন ভাবে ধারন করে আছে, আমার ক্ষুদ্র মানসিকতায় পাকিস্তানের সবকিছুকে ঘৃনা করা ছাড়া আরকোন উপায় নেই।
কোন একদিন যদি পাকিস্তান বাংলাদেশের কাছে আনুষ্ঠানিকভাবে ক্ষমা চায়। কোনএকদিন যদি আমাদের শহীদদের তারা কফের বেইমান না ডাকে। সেদিন আমিও একটা লেখা লিখে আজকের লেখার জন্য পাকিস্তানিদের কাছে ক্ষমা চাইবো। তার আগে নয়। কথা দিলাম


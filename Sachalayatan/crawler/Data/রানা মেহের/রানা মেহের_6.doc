কাঠঠোকরা



দেশ ছাড়ার আগে জমানো সব চিঠি পড়েছিলাম একবার দুবার বারবার। নাহিদের বাবা একটা চিঠি লিখেছিলেন। কী অসাধারণ একটা চিঠি। শুরুটাই ভীষন মজার।
 "উড়ো চিঠি উড়ো লিখছে এক বুড়ো
                              চেনাজানা কম হলেও দেশাচারে খুড়ো"
একটা ছোট্ট নোটবুক।লিমি কিংবা রোজীর লেখা
 "ছাদ তারা সূর্য নও তুমি
                             তুমি এক গাধা রানা"
তখন মোবাইলে একমিনিট কথা বলতে সাতটাকা লাগতো। তারও আগে যখন আমাদের মোবাইল ছিলনা। যখন জানতাম প্রান্তিকে কিংবা পঙ্খীভাইয়ের দোকানে গেলে বন্ধুদের পাওয়া যাবে অথবা তাদের কাছে খবর পৌছে যাবে ঠিক তখন আমরা দশটাকা রিকশা ভাড়ার দুরত্বে চিঠি লিখতাম। কদিন মাত্র অপুর সাথে যোগাযোগ হয়নি। অপু বর্ষায় ঝুপ করে নামা সন্ধ্যার মতো একটা চিঠি লিখলো
 "এভাবেই সৃষ্টি হয় দুরত্ব
                         এরপর স্মৃতি। স্মৃতির মৃত্যু"
রিপন দার সাথে হঠাত রাস্তায় দেখা হয়ে যাওয়া।হাতে দুটো হলুদ খাম ধরিয়ে দিয়ে বলা তোকে কিছু দিতে ইচ্ছে করছে। টাকা পয়সা নেই। এটা দিলাম। 
আর আছে ছবি। প্রতি ঈদে দশ বিশ টাকা চাদা দিয়ে ফিল্ম কেনা হতো। সেই নেগেটিভ পড়ে থাকতো স্টুডিওতে ওয়াশ করার টাকা নেই বলে। তারপর আবার টিফিনের টাকা জমতো সবার। ছবি ছাড়িয়ে নিয়ে আসতাম।অনেক অনেক ছবি তোলা হয়েছে এই করে।
স্কুলের শেষদিনের রংমাখা ইউনিফর্ম। ক্লাস সেভেনের প্রোগ্রেস রিপোর্ট। ছোটবেলার পাড়াতো প্রেমার্থীর রক্ত দিয়ে লেখা চিঠি।
আর ডায়েরী। যার একপাতায় লেখা চেরী দুনিয়ার সবচেয়ে ভালো মেয়ে। আর পরের পাতায় চেরী কীকরে এই কাজ করতে পারলো? এরকম বন্ধু কেন থাকে মানুষের?
সবকিছু পড়ার টেবিলের সেইফে তালাবন্ধ করে রেখে আসলাম আলাদা আলাদা খামে ভরে ।
২০০৭ এ দেশে গেলাম যখন আড়াই জীবন পর, বাথরুমে ঢুকে মজা পেলাম অনেক। আড়াই বছর আগের টুথপেইস্ট ফেইসওয়াশ  ক্রিম তুলার বল সব সাজিয়ে রাখা। শুধু টুথব্রাশ নতুন। আম্মা জানে আমি কোথাও গেলে টুথব্রাশ নেবার কথা ভুলে যাই। পুরনো সেইসব জিনিস দেখে হেসেছিলাম খুব। ততদিনে আমার ছাত্র থাকার ভয়ঙ্কর সময়গুলো শেষ হয়েছে। সস্তা এইসব প্রসাধনী ব্যাবহার করা ছেড়েছি কবে। তবু আম্মা রেখে দিয়েছিল। যদি আমি চাই আবার।
ক্লান্ত ছিলাম।ছিলাম  বিরক্ত । লন্ডন থেকে ঢাকা এসেছিলাম ১৪ ঘন্টায়। আর জিএমজির মহানুভবতায় ঢাকা থেকে সিলেট আসতে সময় লেগেছিল ২৪ ঘন্টা।
রুমের পরিবর্তন চোখে পড়লো যখন, অবাক হয়ে দেখলাম আমার টেবিলটা নেই।
ক্লাস এইটে কিংবা নাইনে  যখন প্রথম একটা প্রায় কালোর কাছাকাছি টেবিল এলো আমার কাছে বিশ্বাস হয়নি এই মসৃন কাঠের টেবিল তার ওপরে জোড়া দেয়া তিনটা শেলফ নীচে একটা ড্রয়ার আর তালাচাবি দেয়া একটা সেইফ শুধুমাত্র আমার। বোনেরা কোনদিন আর গোপন চিঠি পড়তে পারবেনা।আমার বই শোভাবর্ধন করবেনা ড্রইংরুমের। একটা তালা একটা চাবি দিয়ে আমার একটা পৃথিবী হয়ে গেল। সেই থেকে এই টেবিল এই চেয়ার আমার কাছে জায়নামাজের মতো। আনন্দে কষ্টে অনুরোধে যন্ত্রনায় এই টেবিল অক্লান্ত পাশে থেকে গেছে। 
বাবু বললো আম্মাকে জিগ্গেস কর। আম্মা খুব স্বাভাবিক ভাবে জানালো টেবিলে পোকা ধরেছিল। ফেলে দিয়েছি। আমার বিশ্বাস হলোনা। এটা সম্ভব না। কিছুক্ষন চুপ থাকলাম। এই টেবিলে বসে একটা লেখা লেখার কথা। সেটা কোনদিন লেখা হবেনা। তারপর জানতে চাইলাম  আমার জিনিসগুলো কোথায়? নেই। কিছু নেই। আম্মা ড্রয়ার খুলে দেখেনি। ভেতর থেকে পোকা কাটার শব্দ আসছিল। শুধুমাত্র বাইরে থাকা বইগুলো রেখে ভেতরের সমস্ত জিনিস সহ টেবিল ফেলে দেয়া হয়েছে।
আমার সেইসময়ের অস্থিরতা -  আম্মার প্রতি ভয়াবহ ক্ষোভ কাউকে বোঝাতে পারিনি।বোনেরা ভতসনা করেছে। কেন এরকম অস্থির করে দিচ্ছি আম্মাকে।কত খুশী ছিল এতদিন পর আসছি বলে। সবকিছু একপাশে সরিয়ে রেখে যে বন্ধু পাশে দাঁড়ায় সে পর্যন্ত বলে উঠলো তুই আমার সাথে এরকম করছিস কেন? তোর টেবিল ফেলে দেয়ার জন্য আমি দায়ী নই।
বুঝতে পেরেছিলাম। কেউ পাশে না থাকা আসলে নিঃসঙ্গতা নয়। সবচেয়ে বড় নিঃসঙ্গতা আসলে স্মৃতি না থাকা। সেই থেকে আমি স্মৃতিহীন। সঙ্গহীন। যার নিজের করে রাখার মতো কিছু নেই।
আমি এমনিতেই খুব ক্ষমাশীল মানুষ নই। আম্মাকে ক্ষমা করার প্রশ্নই আসেনা। একথা চেপেও রাখিনি কখনো। তর্কে ঝগড়ায় যখনই আম্মা দোষ দিয়েছে কিছু  আমি দাঁতে দাঁত চেপে কখনো চেচিয়ে কখনো ফিসফিস করে বলেছি সবইতো নিয়েছো আম্মা। আর কত নেবে?
আম্মা ঢাকায় গেছে পুরোটা রাস্তা গাড়ীতে শুয়ে। পাখিআপু বলেছে রাতের পর রাত আম্মা ঘুমাতে পারতোনা ব্যাথায়। সমস্ত শরীর পানিশুন্য। দুমিনিট দাঁড়িয়ে থাকতে পারেনা। পড়ে যায় মাথা ঘুরে। এতদিন যায়নি ডাক্তারের কাছে। ঢাকায় দেখাবে। ঢাকায় কেন আসেনি? আম্মা কিছু বলেনা। ফুলআপু বলে নিশ্চয়ই তোমার অপেক্ষা করছিল। তুমি গেলে তোমার সাথে যাবে।
আমার দেশে যাবার কথা ৩১ তারিখ। আম্মাকে বলি দাঁড়াও দেখি টিকেট এগিয়ে আনা যায় কিনা। আম্মা হা হা করে ওঠে। ছুটি টুটি নষ্ট করবে। টাকা খরচ হবে। পাখিআপুর সাথে কথা  বলছি। পাশ থেকে বিরক্ত হয়ে যায়। আমার টাকা লাগবেনা।দেশে আসছে। কত খরচ ওর।
তারপর ঢাকায় দুদিন থেকে নাকি আম্মা ভালো হয়ে গেল অর্ধেক। এমনকি খেয়েও নিল ডায়াবেটিকদের জন্য নিষিদ্ধ কিছু খাবার। অপারেশনে যাবার আগে খুব খুশী। তার সব ভাইয়েরা দুবার তিনবার করে ফোন করছে। তার মামা শ্রীমঙ্গল থেকে ঢাকা আসছে দেখতে।নার্স বকা দিয়েছে এত ফোন আসছে বলে।আমি বলি ভয় পেওনা। আম্মা তখন ইতস্তত করে বলে একটুতো ভয় লাগবেই।তারপর বলে, সবার অনেক কষ্ট হয়ে গেল আমার জন্য।
আ্যনেসথেশিয়া কাটলো যখন আজ। কী কর আম্মা? ব্যাথা করছে বেশী? আ্ম্মা ওসবের ধারে কাছ দিয়েও যায়না।দুর্বল গলায় বলে, নাস্তা করেছো সকালে? আজও কাজে যেতে হবে? রাতে খাবার আছে কিছু?
চোখের সামনে আমার পড়ার টেবিল চার পা ছুঁড়ে মুখ ভেঙচে আসে। আমি দৌড়ে পালাতে চাই। টেবিল পিছু ছাড়েনা।তার চকচকে কাঠের দেহ বেঁকেচুরে ভয় দেখায়। মারতে চায়।সেই টেবিল সেই চিঠি ছবি স্কুলের পোষাক কেউ আমার খাবার কথা জানতে চায়না। আম্মা জানতে চায়। আমার অসূস্থ্য আম্মা জানতে চায়। 


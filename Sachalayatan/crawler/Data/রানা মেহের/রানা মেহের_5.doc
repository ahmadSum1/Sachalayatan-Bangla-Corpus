উঁইপোকা



জয়তুন বেওয়া দুই হাতের ওপর ভর করে হেঁচড়ে হেঁচড়ে মাটির ডিবির সামনে দাঁড়ায়। মাটির গায়ে হাত বুলাতে বুলাতে বলে, তুমার দুক্কু লাগতাসে গো চাষার ব্যাডা? হেয় নাকি মাফ চাইব। রাজার সোয়ামীরে বলে হে মারছিলো? রাজায় মাফ কইরবার কেডা?
জয়তুন বাড়ির পথ ধরে। আলী হোসেন ডেকে বলে ও হেসরি বেডি, বিচার শুইন্না খুশী হইছুনি?? হেঁচড়ে হেঁচড়ে চলে তাই গ্রামে তার নাম হেসড়ি বেটি। জয়তুন জবাব দেয় না। বুঝতে পারে না তার কেমন লাগে। ঐ লোক বেঁচে থাকলো এতটা বছর। শেরপুরে এসেছিল সেই বড় বর্ষার সময় একবার। গ্রামের সব বিধবারা বাঁশঝোপের ধারে খুনখুন করে কাঁদছিল আর বিলাপ করছিল যখন, জয়তুন একটা দা শাড়ির মধ্যে লুকিয়ে গিয়েছিল নদী পর্যন্ত গিয়েছিল হাতে হেঁটে। এক কোপে নারকেল কাটতে পারে বলে সুনাম আছে জয়তুন বেওয়ার। সেই নারকেল কাটার দা নিয়ে যাচ্ছিল কামারুজ্জামানকে দেখতে। দেখা হয়নি। হেসরি বেটি যেতে পারেনি অতদুর।
বাড়ির পাকঘরে উনুনের পাশে রাখা দা টায় হাত বুলিয়ে দেয় জয়তুন। তারপর দায়ের সাথ কথা বলে। তার ভাল লাগেনা মানুষের সাথে কথা বলতে। পশু পাখির সাথেও না। রান্নাঘরের ছড়িয়ে ছিটিয়ে থাকা জিনিসের সাথে কথা বলে সে। পুরানো একটা জ্বলে যাওয়া স্টিলের বাটি। গরম ডেগচি ধরার বেড়ি। তেলের বোতল। এরা তার কথা যত বোঝে আর কেউ তত বোঝেনা।
উনুনের পাশে গরম লাগে অনেক। এসে বসে উঠানে। তার অস্থির লাগে। বুক ধড়ফড় করে। আবার উঠে যায় উনুনের কাছে। দা এর দিকে তাকিয়ে থাকে মসজিদের মিনারের মতো। হঠাত ঝিংই ই ই শব্দে চমকে উঠে দেখে বেড়াল পোড়া স্টিলের বাটি ফেলে দিয়ে গেছে। জয়তুন বাটির সাথে কথা শুরু করে।
হেইদিনের লাহান রইদ য্যান আর উঠছিলনারে বইন। আসমান ফাইট্টা দুযোকের লাহান সুরুজ  য্যান নাইমা আইছিল গ্রামত। চাষার ব্যাডা কইলো দক্ষিনা গ্রামে মেলিটারি  আইছে। আমগো গেরামত আইলে গাই দুইডা লইয়া যাইবোগা। আমার হুদি আর বুদিরে কই  লুহাই?
স্টিলের বাটি জানতে পারে তখন জয়তুন বেওয়ার একটু মন খারাপ হয়। মিলিটারি নাকি মেয়েদের ধরে নিয়ে যায়। চাষার ব্যাডা সেই কথা ভাবে না। গাইদের কথা ভাবে।
হ্যারপর মিলিটারি আইলো শান্তি কমিটির লোকগোরে নিয়া। খালি গুলির শব্দ হুনোন যায় আর  চিক্কুর। গুলি চলতাসে  পাহির লাহান।  হের লগে খালি হুনি পাকিস্তান জিন্দাবাদ পাকিস্তান জিন্দাবাদ। 
চাষার ব্যাডার তাও হুশ নাই। উধি বুধির ঘরে দাও লইয়া খাড়াইয়া আছে। আমি গিয়া পায়োত পড়লাম। আপনে চলুইন যে, আমরারে মাইরা ফালাইবো। হ্যায় যাইবো না।
তারপর গরম হাড়ি ধরার বেড়ি জানতে পারে তার ঘরে মিলিটারি আসেনা। আসে শান্তি কমিটির লোক। পাঁচ জন না দশ জন। জয়তুন ইয়াদ করতে পারেনা। তারা ফিরেও তাকায়না উদি বুদির দিকে। গোয়ালঘরের ভেতর থেকে লাথি দিতে দিতে বাইরে নিয়ে আসে চাষার ব্যাডাকে। দুইজন মাথার কাছে আর দুইজন পায়ের কাছে ধরে বলে আল্লাহু আকবর। 
আমি তহন চাইয়া দেহি আরে এই মাথার কাছোত গরু কাডার চাহু লইয়া কে খারায়া রইছে? সজবরখিলার কামারু না? এইডা ইনসান চাচার পোলা না? আমি দৌড় পাইড়া গেলাম  হের কাছে। তারে জানের জুরে ধাক্কা মাইরা সরাইয়া দিলাম। মাটিত পইড়া গেল হ্যায়। 
তার পাও ধইরা ঝাক্কি দিতে দিতে কই ও কামারু তুমি চিনছোনি আমারে? আমি সজবরের মাইয়া। তুমি আমার ভাইয়ের লগে মক্তবে যাইতা। আমি বদিমিয়ার বইনগো। আমারে চিনছোনি সোনা ভাই, আমারে চিনছোনি?
সে উঠে চুলের মুঠি ধরে জয়তুনকে ঘরের দাওয়ায় এনে ফেলে। জ্বলন্ত উনুন জানতে পারে,জয়তুনের চোখের সামনে ছোটভাইয়ের সাথে মক্তবে পড়তে যাওয়া কামারুজ্জামান জয়তুনের স্বামীকে জবাই করে।
তারপর পাশে খাড়াইয়া থাহা একজনরে কয় কামরাইন্যা এই মাগী তরে দিলাম। কামরাইন্যা জয়তুনকে নিয়ে ঘরে ঢুকে যায়।
কামরাইন্যা দরজা খুলতেই জয়তুন আবার বের হয় দৌড়ে। তার কেন যেন মনে হয় চাষার ব্যাডা বেঁচে আছে। না সে বেঁচে নেই। মরে পড়ে আছে মরা মাছের মতো। মাথা প্রায় আলাদা হয়ে গেছে গলা থেকে। কামারুজ্জামান পাশে দাঁড়ানো। কে যেন চাষার ব্যাডার লাগানো গাছ থেকে পেঁপে কেটে দিয়েছে তার হাতে। জয়তুনের কী যেন হয় তারপর। গোয়ালঘরের পাশে থাকা দা নিয়ে জানের জোরে ঝাঁপিয়ে পড়ে কামারুর ওপর। জয়তুন সজবরখিলার মেয়ে। সে এক কোপে নারকেল কাটতে পারে। 
দুইজন শান্তি আটকে ফেলে তাকে। সজবরখিলার কামারুজ্জামান দা বসিয়ে দেয় জয়তুনের পায়ের ওপর। 
আমি চিক্কুর পাইরা গড়াগড়ি খাই মাটিত।  পাওর দুক্কুত না চাষার ব্যাডার লাই, বুইজ্জা পাই না। তারপর মাটিতই গুমায় যাই। আমার কোনখান থেইকা যে এত গুম  আইছিল মন করবার পারি না। 
জেগে দেখতে পায় শেয়াল উঁকি দিচ্ছে পেঁপে গাছের কোণা দিয়ে। কোনভাবে ঘরে ঢুকে একটা শাড়ি ছিড়ে পেঁচায় পায়ে।
হেঁচড়ে হেঁচড়ে জয়তুন মসজিদে যায়। ইমাম সাহেব আর তার চার বছরের ছেলে মরে মসজিদের বাইরে পড়ে আছে। 
জব্বার মুনশির ঘরের দিকে যায়। তাইন ও বহুত আল্লাওয়ালা মানুষ। দেখে তার লাশের পাশে গাছের মত বসে আছে বউ। তারপর যায় টুনু মিয়ার বাড়ি, টুনু মিয়া তারে বুন বানাইছিল যে। টুনু মিয়ার দেহ কোলে নিয়ে আকাশ বাতাস বিদীর্ন করে চিৎকার করছে মা। 
আবার বের হয় সে। পথে যোগ হয় হাসিনা বেওয়া, করিমন বেওয়া, নুরজাহান আর আরো কজন। তারা আব্দুল লস্করের ঘরে যায়, কুতুবের বাপের স্কুলে যায়, ছোট হুজুরের দোকানে যায়। যেতে যেতে জয়তুনের পায়ের থেকে রক্ত পড়ে শাড়ি ভিজে যেতে থাকে। করিমন হঠাত গ্রামের কুয়ায় ঝাপ দিতে চায়। নুরজাহান বিবাহের গীত গাওয়া শুরু করে আর হাসে। 
হাঁটতে হাঁটতে নদীর তীরে পৌঁছে গেলে তারা জমে যায় জমাট বাঁধা রক্তের মতো। লাকড়ির মতো জমা করে রাখা লাশের দিকে তাকিয়ে তারা বুঝতে পারে সোহাগপুর গ্রামে তাদের বাপ স্বামী শ্বশুড় ভাই কেউ জীবিত নেই। 
আমি হাসিনা বুর  দিহে চাইয়্যা দেহি উনি দোয়াদরুদ পড়তাসেন। উনার দেখাদেখি আমিও পড়ি। কে যেন লা ইলাহা পড়ে। নুরজাহান কয় মুখ বাইন্ধা রাখ তরা। মোরা নাপাক।
করিমন কিচ্ছু কয়না। হ্যায় আবার নদীতে ফাল পাড়তে যায়। আমরা  বুইজ্জ্যা পাইনা এই লোকগুলার কবর দিব কুনখানে? চাষার ব্যাডার কবর দিব ক্যাডা?
চাষার ব্যাডার কবর হয় কিনা জয়তুন জানেনা। এতগুলো লাশ কবর দেয়ার মতো পর্যাপ্ত মানুষ ছিলনা বলে কতগুলো লাশ নাকি পানিতে ভাসান দিয়েছিল। জয়তুন পরে চাষার ব্যাডার একটা পাঞ্জাবি কবর দেয় বাড়ির পাশে বরই গাছের নীচে। লোকে বলে মাটির ঢিবি। হুজুর বলে শেরক। জয়তুন কিছু বলেনা। তার পায়ের কাটা অংশের সাথে সাথে জিহবাটাও যেন কাটা পড়ে গেছে। 
দা টা নিয়ে আস্তে আস্তে ওঠে জয়তুন। হেঁচড়ে হেঁচড়ে যায় কবরের কাছে। বিড়বিড় করে কথা বলে। সবটুকু শোনা যায়না। যতটা শোনা যায় তাতে বোঝা যায় জয়তুন বলছে তুমি হুনতাছো? হ্যার নাকি ফাঁসি হইবো। আমার কইলজাটা জইলা যায়গো। হেসরি বেটির কইলজার আগুন নিবেনা। 
হঠাত কী যেন হয় সোহাগপুর গ্রামে। মাটির ঢিবি থেকে সার বেঁধে উঠে আসে অন্ধ উঁই পোকা। গ্রামের বাড়ি বাড়ি থেকে সার সার আসতে থাকে নারীরা। চৈত্রের খর রৌদ্র কমে গিয়ে এক খন্ড মেঘ নেমে আসে তাদের মাথার ওপর । মেঘ হাঁটে তাদের সাথে। নদীর স্রোত বেঁকে যায় অন্য দিকে। নৌকার লাল পাড় হয়ে ওঠে জয়তুনের পায়ে বাঁধা শাড়ি। জরিনা বেওয়া, হাসিনা, হাজেরা  সবাই আসে একসাথে। এমনকি দুনিয়া ছেড়ে চলে যাওয়া কমলা, নুরুন্নাহার, চাঁদ সুলতানাও যোগ দেয় মিছিলে।  কীকরে যেন পুরো গ্রাম আবার ১৯৭১ হয়ে যায়। কোথাও কোন আওয়াজ শোনা যায়না। কোন পুরুষ দেখা যায়না। শুধু একটা ফাঁসির অপেক্ষায় দাঁড়িয়ে থাকে সাতান্ন জন নারী।


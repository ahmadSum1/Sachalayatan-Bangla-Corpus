হতাশার সাথে আন্দোলনের লড়াই - ব্লগার হত্যা



১৯৯৯-২০০০ সাল। এই দুবছরের শেষ আর প্রথমদিকে একটা বড় সময় জুড়ে সিলেটে চলছিল লাগাতার হরতাল, মিছিল, আক্রমণ। বিএনপি-জামাত-শিবির মরিয়া হয়ে গিয়েছিল শহীদজননী জাহানারা ইমামের নামে রাখা শাহজালাল বিশ্ববিদ্যালয়ের একটি হলের নাম পরিবর্তনে। বিপরীতে আন্দোলন চালিয়ে গিয়েছিল আওয়ামীলীগ, ছাত্রলীগ, সমাজতান্ত্রিক দলগুলো  আর বিশ্ববিদ্যালয়ের পড়ুয়া, অপড়ুয়া শিক্ষার্থী – সংস্কৃতিকর্মীরা। 
কত অদ্ভুত বিকল্প নিয়েই না হাজির হয়েছিল জামাত। বিশ্ববিদ্যালয় যেহেতু শাহজালাল বিশ্ববিদ্যালয়, এর ছাত্রাবাসের নাম রাখতে হবে হযরত শাহজালালের একজন সাহাবির নামে। তাতে রাজি না হলে তৎকালীন স্পিকার হুমায়ুন রশীদের মায়ের নামে তো অবশ্যই। শাহজালালের সাহাবি এবং হুমায়ুন রশীদের মায়ের সাথে এই বিশ্ববিদ্যালয়, সর্বোপরি বিদ্যাশিক্ষার দূরদুরান্তের কী সম্পর্ক থাকতে পারে সেই প্রশ্ন আমরা কিছু বিএনপি-জামাত কর্মী এবং বেশ কিছু সাধারণ মানুষ যারা হলের নাম শাবানা-ববিতা টি স্টল রাখলেও খুব বেশি ভাবিত নন, এদের করেছিলাম। তারা প্রায় প্রত্যেকেই আমাদের মূর্খতায় বিরক্ত এবং বিব্রত হয়েছেন এবং পরামর্শ দিয়েছেন এইসব ফালতু প্রতিবাদে সময় নষ্ট না করে ছেলেমেয়েদের পড়াশোনার পরিবেশ তৈরি করে দিতে এবং নিজেরাও আপন পাঠেতে মনঃনিবেশ করতে।
সেইসময় অনন্য একটা ঘটনা ঘটলো। হুমায়ূন আহমেদ ঘোষণা দিলেন জাহানারা ইমামের নামের এই অপমান মেনে নেয়া তার পক্ষে সম্ভব নয়। ছাত্রাবাসের নাম জাহানারা ইমাম হল বহাল রাখার দাবীতে তিনি শাহজালাল বিশ্ববিদ্যালয়ে একদিনের একটা প্রতীকি অনশন করবেন। হয় হুমায়ুন আহমেদ তখনো তার রাজাকারেরাও মানুষতত্ত্বে সম্পূর্ণ পরিস্ফূট হননি কিংবা হলেও আমরা ঠিক অনুধাবন করতে পারিনি সেইসময়। তার এই প্রতীকি অনশন অভূতপূর্ব সাড়া জাগালো। আসাদুজ্জামান নূর এবং অন্যান্য নাট্য-সাংস্কৃতিক ব্যক্তিত্ব এই অনশনের সাথে একাত্মতা ঘোষণা করলেন পত্রিকায় বিবৃতি দিয়ে । বিএনপি-জামাত সিলেটে সর্বোচ্চ পেশি-অস্ত্রশক্তি নামিয়ে যুদ্ধাবস্থা জারি করে ঘোষণা দিলো ঐদিন মূল শহর থেকে কেউ বিশ্ববিদ্যালয় পর্যন্ত যেতে পারবে না।
তবু রাস্তার মোড়ে মোড়ে কঠিন জেরা, আঘাত, আক্রমণ, লাঞ্ছনা সয়েও একঝাঁক মানুষ এসে হাজির হলেন শাহজালাল বিশ্ববিদ্যালয় প্রাঙ্গনে। গানে শ্লোগানে কবিতায় একটা দিন কী করে জামাত শিবিরের নাকের ডগায় জাহানারা ইমামের হয়ে গেল – হয়ে গেল মুঠোভরা একটা জাতীয় পতাকা আমরা বুঝতেই পারলাম না। মনে হলো এই তো হবার কথা ছিল। চিরদিন এইই তো হয়ে আসছে।
আমি তখন বেশ বড়। তবু অদ্ভুত হলেও সত্যি জীবনে সেই প্রথমবার আমি নিজের কানে একদল মানুষকে মনের ভেতর থেকে জয় বাংলা বলে চিৎকার করতে শুনলাম, নিজে চিৎকার করলাম। টের পেলাম কী অবর্ণনীয় শক্তি ধারণ করে এই ছোট্ট শব্দ দুটো। একেকবার মানুষ জয় বাংলা বলে হাত মুঠো করে ওপরে ছুঁড়ে দেয়, আমরা টের পাই এই শব্দদুটো আমাদের ঘিরে একটা শক্তির বলয় তৈরি করে দিচ্ছে। জামাত শিবিরের সাধ্য নেই সেই লক্ষণরেখা পার হবার। সেই থেকে জয় বাংলা আমার জীবনের অবিচ্ছেদ্য অংশ হয়ে গেছে। যে কোন বিপদে অশান্তিতে কষ্টে দুঃখে ভালোলাগায় আনন্দে আমি বলি, জয় বাংলা। 
মঞ্চে একটু পরে এলেন ভবদা, ভবতোষ রায়, গণসঙ্গীত শিল্পী। মঞ্চ মানে মাথার ওপর প্যান্ডেল আর সবাই ঘাস কিংবা চাদরের ওপর বসা। ভবদা দারুণ মজলিশি মানুষ। যেখানে যান গান আড্ডা দিয়ে একদম জমিয়ে দেন। মাঝেমাঝেই গানে বসিয়ে দেন নিজের কথা, কিছু গান করেন লোকগীতির সুরে কী কী সব বসিয়ে দিয়ে। এই নতুন করে করা গান তার কিংবা অন্যের সেটা জানি না তবে শুনতে ভারি ভালো লাগে। উনি সেদিন একটা গান ধরলেন শাহ আবদুল করিমের আমি কূলহারা কলঙ্কিনীর সুরে -  
আমি বাংলাদেশের বাংগালি, আমি বাংলাদেশের বাংগালি
আমারে ডর দেখায়োনা বুলবুলি।
সেই বুলবুলি বলারও একটা কায়দা আছে। মুখে একটা বিদ্রুপের ভঙ্গি এনে ডান হাত হারমোনিয়াম থেকে তুলে বুড়ো আঙুল সামনে তর্জনীর মতো করে নাচিয়ে মাথা ঠিক দক্ষিণ ভারতীয়দের মতো করে দুলিয়ে হেসে কিংবা মুখ খিঁচিয়ে বলছেন, আমারে ডর দেখায়ো না বুলবুলি। 
প্রথমবার এই গান গাইবার ধরন দেখে আসাদুজ্জামান নূর হেসে ফেললেন। পরেরবার দেখা গেল তিনিও বুড়ো আঙুল সামনে এনে আঙুল নাচিয়ে নাচিয়ে গাইছেন, আমারে ডর দেখায়ো না বুলবুলি। সেই থেকে আমি জানি বাংলাদেশের বাঙালি ঠিক সহজ জিনিস নয়, বুলবুলিতে চিরকাল ধান খেয়ে নিতে পারবে না। শাহবাগ এই জানাকে মোটামুটি অনন্ত বিশ্বাস হিসেবে প্রতিষ্ঠিত করে দিলো মাথার ভেতর।
সেই বিশ্বাস প্রথম টলে গেল অভিজিৎদা মারা যাবার পর। রাজিব হায়দার হত্যার পর প্রধান মন্ত্রী তাকে ঘোষণা দিয়েছিলেন দ্বিতীয় মুক্তিযুদ্ধের প্রথম শহীদ হিসেবে। তাই বিস্ময় থেকে বেশি ছিল ক্রোধ, ঘৃণা, মেনে না নেয়ার - কাউকে মানতে না দেয়ার দুর্দমনীয় ক্ষোভ। অভিজিৎদার কেটে ভাগ খুলি-গলা থেকে ঘড়ঘড় আওয়াজ বন্যা আপার কাটা আঙুল অজয় স্যারের বিহ্বল চাহনি সব কিছু কেমন যেন মনে হলো পরাবাস্তব। ঘটছে আবার ঘটছে না। 
তারপর থেকে হতাশার ছাদনাতলায় আমাদের সাতপাক শুরু। ওয়াশিকুর বাবু মারা গেলেন এক মাসের একটু সময় পর, একদম দিনের বেলায়। তবু একটু ছোট্ট প্রাপ্তি, একটু টিমটিমে আলো -  দুজন অসীম সাহসী মানুষ বেঁচে থাকার পরোয়া না করে ধরে ফেলেছেন তিনজন খুনীর দুজনকে। সেই পিদিমের আলো নিভতেও খুব বেশি সময় লাগলো না। শাহজালাল বিশ্ববিদ্যালয় থেকে ত্রিশ মিনিটের হাঁটা দূরত্বে খুন হলেন অনন্ত বিজয় দাশ। একদম ঝকঝকে দিনের আলোয়, তার বাসা থেকে অল্প একটু দূরে। আমরা বুঝতে পারি, বাংলাদেশে মুক্তবুদ্ধির চর্চাকারীরা তেলাপোকারও অধম। তাদের মেরে ফেলতে পারলে পরকালে অশেষ সুবিধার পাশাপাশি ইহলৌকিক প্রচুর সুখ্যাতিও পাওয়া যায়।  
ইসলামিক সন্ত্রাসীদের নৃশংসতার মুকুটে সর্বশেষ পালক হিসেবে প্রাণ দিলেন নীলাদ্রী চ্যাটার্জি নিলয়, অনলাইনে যিনি পরিচিত ছিলেন নীলয় নীল বলে। এবারে ঘাতকেরা মুক্তবুদ্ধির চর্চাকারীদের একদম নিঃসহায় করে দিয়ে গেছে ঘরের মধ্যে চাপাতির হিংস্রতা দেখিয়ে। আমরা বুঝতে পারছি আমরা আসলে বসবাস করছি একটা ঢাকনা খোলা কফিনের ভেতর। আমাদের মৃত্যু ইতোমধ্যেই নির্ধারিত, কফিনের ডালা খোলা রাখায় কোনভাবে শ্বাস নিচ্ছি শুধু। নরমাংসভোজীরা যখন যেভাবে চাইবে বন্ধ করে দেবে কফিনের ডালা। সেই প্রক্রিয়া হবে হিংস্রতর থেকে হিংস্রতম, একবার থেকে প্রতিবার।
সরকার১, সরকারের মন্ত্রী, আইন প্রণয়নকারী সংস্থা২ তাদের ব্যর্থতা ঢাকতে গিয়ে ব্যস্ত মৃত ব্লগার-লেখকদের আরেকবার মেরে ফেলতে। জীবিত ব্লগার লেখকদের নিদারুণ নিষ্ঠুরতায় জানাতে মুক্তচিন্তকেরা মারা গেলে লাশের দায়িত্ব নেবে পরিবার কিংবা আঞ্জুমানে মফিদুল, রাষ্ট্র নয়। রাষ্ট্র দিয়েছে অমোঘ আইন, দিয়েছে ধর্মীয় অনুভূতি নামের কর্ণের কবচকুণ্ডল। ইন্দ্র বারবার আসবে মুক্তবুদ্ধি, বলা আর লেখার স্বাধীনতার রূপ ধরে এই কবচকুন্ডল ছিনিয়ে নিতে। যুক্তি নামের প্রশ্ন নামের ফাঁদে পড়ে এই কবচকুন্ডল হতছাড়া করেছো কী মরেছো। ধরিত্রী দ্বিধা হয়েও নাস্তিক নামের সীতাকে আশ্র্য় দেবে না বাংলাদেশ।
আরো আছেন গিটকিরি গান শুনতে ভালো, শিমুল তুলো ধুনতে ভালো, ঠাণ্ডা জলে নাইতে ভালো সবই ভালো শুধু নাস্তিকেরা খারাপ জানা এবং মানা আমাদের চারপাশের একগুচ্ছ নির্লিপ্ত মানুষ। এই নির্লিপ্ত মানুষেরা কোরমার ঝোলে ভাত মাখাতে মাখাতে বলবেন নিলয় নাকি বিয়ে করেনি? হিন্দু মেয়ের সাথে লিভ টুগেদার করতো? ডারউইনিজিমে বিশ্বাস না রেখেও যারা নিউটনের তৃতীয় সূত্রে বিশ্বাস করে বিশাল আত্মতৃপ্তি পান। প্রত্যেক ক্রিয়ারই একটা সমান ও বিপরীত প্রতিক্রিয়া আছে সুতরাং ব্লগার কি আর মরছে এমনি এমনি?
আচ্ছা এই চারপাশের মধ্যে আমাদের জায়গাটা আসলে কোথায়? আমরা রাজনীতিকদের মতো শুধু ক্ষমতায় অন্ধ হতে পারি না, নির্লিপ্তের মতো ভাত মাখিয়ে যেতে পারিনা। আমরা কেউ অভিজিৎ রায়ের সহোদর, কেউ অনন্তর গুণমুগ্ধ, কেউ ওয়াশিকুরের পাশে দাঁড়ানো লোকটা, কেউ নীলয়ের বন্ধু। আমরা, যাদের কর্মী হবার কথা ঠিক কীভাবে উঠে দাঁড়াতে পারি প্রিয়জনের লাশের স্তূপ সরিয়ে? কীভাবে উচ্চারন করতে পারি বহু ব্যবহারে জীর্ণ কিন্তু জ্বলজলে একটা বচন, বিনাযুদ্ধে নাহি দিব সূচাগ্র মেদিনী?
কীভাবে থেকেও বড় প্রশ্ন আছে আমাদের জন্য। আমরা আসলে কী করছি? খুব স্পষ্টভাবে বলতে গেলে আসলে তেমন কিছুই করছি না। প্রতিবার একেকজন করে আমাদের সহযাত্রী মারা যান আমরা গালি দেই বাংলাদেশকে, অস্বীকার করি নিজের অস্তিত্বকে। অভিজিৎদা মারা যাবার পর আমার প্রথম প্রতিক্রিয়া ছিল যারা এখনো দেশে আছেন তারা দেশ ছেড়ে চলে যান। এই কথার মধ্যে শুধু নিরাপত্তার শঙ্কা ছিল না, বাংলাদেশের প্রতি একটা বিতৃষ্ণা ছিল। যেই দেশ অভিজিৎ রায়ের মতো একটা মানুষকে রক্ষা করতে পারে না, কীসের দেশ সেটা? এখনো আমি এবং আমরা তাই করি। স্বজনহত্যার বিচার না হবার, সরকারের কাছে মাথা কুটে একটু সহানুভূতির প্রত্যাশা ভঙ্গের বেদনায়, এতদিন বন্ধু জানা চারপাশের মানুষদের সবিনয় সঙ্গ ত্যাগ করার হতাশা ক্ষোভে বেদনায় ভেঙে যেতে যেতে আমরা ভুলে যাই মুক্তবুদ্ধির চর্চা একটা রিলে রেইসের মতো। যিনি শুরু করেন, তিনি শেষ করেন না। তার সীমানায় এসে ব্যাটন দিয়ে যান অন্য খেলোয়াড়ের হাতে।
আমাদের মুক্তবুদ্ধির চর্চা অবশ্য খেলার মতো এত নিরবিচ্ছিন্ন হয়নি। সীমানায় আসার আগেই আমাদের সহযাত্রীদের হাত পা কেটে ফেলা হয়েছে। পদে পদে পুঁতে রাখা আছে খাপখোলা তলোয়ার আমাদের ছিঁড়ে ফালা ফালা করার জন্য। প্রাচীন রোম কিংবা এখনকার সৌদি আরবের মানুষের মতো অজস্র দর্শক দাঁড়িয়ে আছে আমাদের দুপাশে মুখের লালা ঝরিয়ে কিংবা থু থু ছিটানোর জন্য। এরা নিজের হাতে আমাদের হত্যা করবে না কিন্তু জয়ধ্বনি জানাবে একেকটা রক্তের স্রোতধারাকে। সবকিছুর পরও ব্যাটন কিন্তু আমাদের হাতে। এই খেলা এখন আর খেলা নয়, আমাদের বেঁচে থাকার শেষ সম্ভাবনা।
আমরা প্রতিবাদ করি না কোনো আশা নেই বলে, দলবদ্ধ মানুষ রাস্তায় নামছে না বলে। স্বপ্ন দেখি আরেকটা শাহবাগের যেখানে একেকটা শ্লোগানে লক্ষ লক্ষ লোক গলা মেলায়। বিনয়ের সাথে জানাই শাহবাগ আন্দোলন আমাদের একটা ক্ষতি করে দিয়ে গেছে। আন্দোলন মানে হয়ে গেছে রোমান্টিক একটা ধারণার নাম। শ্লোগান হবে, গান হবে, শত শত মানুষ আসবে আমাদের অভিবাদন জানাতে। শুনতে কষ্ট হলেও সত্য এইসব চিন্তা বাস্তবতাবিবর্জিত। আন্দোলন এভাবে হয় না। আন্দোলন মানে শুধু যুদ্ধ নয়, আন্দোলন হলো সংগ্রাম - যাকে রক্ত দিয়ে মেধা দিয়ে শ্রম দিয়ে সফল বানাতে হয়।
ফেব্রুয়ারির প্রথম দিককার সেই একাত্ম হয়ে যাওয়া দিনগুলো পরিপূর্ণ শাহবাগ আন্দোলন নয়। শাহবাগ আন্দোলন হলো রাজিব মারা যাবার পরেও যারা আন্দোলনে গেছেন, শাহবাগ কিংবা শাহবাগের বাইরে। আন্দোলন হলো শহীদ মিনার ভেঙে ফেলার পরেও যারা ভেঙে পড়েননি, সাদা দাড়ি এক বৃদ্ধের রাজিবের ছবি হাতে বসে থাকা। আন্দোলন হলো পাতার পর পাতা লিখে বলা আমরা বাংলাদেশে ইসলামীয় খেলাফত আসতে দিব না, যুক্তির চর্চা থামাবো না। মুক্তবুদ্ধিকে স্বাগত জানাবো অবিরাম।
আমরা ছোট একটা প্রতিবাদ জানাতে কুন্ঠিত হই। বড় বড় সমাবেশ করতে চাই, যেখানে বিপুল বৈভবে সাজবে জনতার মঞ্চ। আন্দোলন শুধু বড় মঞ্চে হয় না, আসলে একেবারেই হয় না। সংস্কৃতির আন্দোলনের কথা ভাবুন। আমরা কি ধরে নেই সংস্কৃতি হয় চ্যানেল আই কিংবা এন টিভির প্রচুর অর্থের ঝনঝনাতিতে ঝংকৃত হতে থাকা ট্যালেন্টহান্টে? এগুলো একেকটা শুধুই বুদবুদ। সংস্কৃতি বাঁচিয়ে রাখতে এদের তেমন কোনো ভূমিকা নেই। সংস্কৃতি বিকশিত হয় বড় শহরের আড়ালে পড়ে থাকা ছোট্ট মফস্বল কলেজের নবীনবরণে, রবীন্দ্রনাথ মিশে থাকেন কোন এক অজ্ঞাত গ্রামের স্কুল শিক্ষকের পাগলামোতে আয়োজন করা পঁচিশে বৈশাখের অনুষ্ঠানে। মুক্তিযুদ্ধ বেঁচে থাকে দূর ভাটি অঞ্চলের রাজাকার চেয়ারম্যানের বিপক্ষে দাঁড়িয়ে কিছু দরিদ্র কিন্তু দৃঢ় মুক্তিযোদ্ধার আলাদা বিজয় দিবস উদযাপনে।
আজ আমরা যখন ঘর অন্ধকার করে দেয়ালে মাথা কুটি আর হাত কামড়াই কিচ্ছু হবে না এই দেশের কিচ্ছু হবে না বলে, বিশ্বাস করুন ব্লগারদের খুন নয়, তার পরিবারের চরিত্রহনন নয়, এই হাত কামড়ানোর সফলতাতেই সবচেয়ে বেশি প্রীত হয় ধর্মের বাকল গায়ে পরা আততায়ীরা। 
প্রকাশ্য দিনের আলোয় মৃত্যুপথযাত্রীকে বাঁচাতে যখন কেউ এগিয়ে আসে না, কাকে দোষ দিবো বলুন? আমি নিজে একটা ভীরু ধরনের প্রাণী। ধারালো অস্ত্র হাতে চার পাঁচটা রক্তোন্মুখ জন্তুকে দেখে প্রবল ভয়ে নুয়ে যাব আমি, দৌড়ে পালাবো কোন নিরাপদ খোলসে। কিন্তু সেই আমিই যখন ঘরের ভেতর বসে বলবো আমি কিছু দেখিনি, শুনিনি, জানি না জানতে চাই না -  হেরে যাই অনেক অনেক বেশি ঠিক তক্ষুনি। হ্যাঁ হতাশার প্রকাশ দরকার আছে। নিজেকে উজাড় করে দিয়ে কাঁদবার কিংবা গালি দেয়ার প্রয়োজন আছে। কিন্তু একে চিরস্থায়ী করে দেয়া আত্মহত্যার সামিল।
আজ যেখানে আমাদের আরো অনেক বেশি কাজে ব্যস্ত থাকার কথা, নতুন নতুন সব পরিকল্পনা আর তার বাস্তবায়নে নেমে পড়ার কথা সেখানে আমরা বসে আছি কোনো এক অলৌকিকের অপেক্ষায়। মুক্তিবুদ্ধির চর্চার পথ কখনোই রাষ্ট্র আর সমাজের কাছে অভিলাষের বস্তু ছিল না, হবেও না। সরকারকে দোষ দেই, গালি দেই; গালি তাদের প্রাপ্যও। আমরা কি একবারও ভেবে দেখেছি সরকার আসলে আমাদেরই অংশ? হালাল-হারাম হিজাবের তোড়ে ভেসে গিয়ে আমরাই কি ধর্মকে প্রাত্যাহিক আনুষঙ্গ বানিয়ে দেইনি? আওয়ামীলীগ কিংবা সরকারের এই নতজানু হওয়াতে আমাদের এই বাঙালি থেকে মুসলমান হিসেবে পুনর্জন্ম নেয়ার ভূমিকা কি নেই একটুও?
সুখপাঠ্য নয় এরকম লেখার পাঠক কম। আমার এই লেখা খুব বেশি পাঠকের নজরে হয়তো আসবে না। যাদের আসবে তাদের অনুরোধ করবো, পথে নামুন। পথ মানেই কিন্তু রাস্তা নয়, পথ সমাবেশ নয়। প্রতিবাদ করুন, আন্দোলন চালিয়ে যান নিজের প্রতিটা গণ্ডিতে। এই মুহূর্তে চিরকাল সামনের সারিতে যারা ছিল সর্বোচ্চ বিপদে আছে তারাই। একটু বিশ্রাম দিন তাদের। এখন অনেক বেশি দায়িত্ব আমাদের মতো ব্যাকবেঞ্চারদের ওপর। তাদের নিরাপত্তার নিশ্চিত করে যুদ্ধ চালিয়ে যাবার কর্তব্য এখন আমাদের মতো সাধারণ সৈন্যদের। হ্যাঁ আমরা অনেকেই বিপদে আছি, পরিবারের দায়িত্ব আছে। বিপদ থাকলে পদ্ধতি বদলান, কিন্তু থামবেন না। কলম চলতে হবে, কন্ঠ জোরে ছাড়তে হবে। আর কেউ না এলে পাগলের মতো একা একাই চেঁচিয়ে যেতে হবে। 
হতাশা আমাদের বাঁচাতে পারবে না, মুক্তবুদ্ধির চর্চার পক্ষে আন্দোলন পারবে।
পাদটীকা১. http://www.banglatribune.com/news/show/106840/
২. http://bangla.bdnews24.com/bangladesh/article1008802.bdnews



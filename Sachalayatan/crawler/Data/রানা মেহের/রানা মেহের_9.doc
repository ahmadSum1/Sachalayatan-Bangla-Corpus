আলো কুড়িয়ে ঘরে ফেরা অন্ধকার



তার পায়ে আলতার রং মুছে যেতে থাকলে
জানতে পারি আজ তার রঙিন দিন ছিলো।
চারপাশ নিকষ শুস্ক। তার আলতা এলোমেলো কী করে?
সে কাঁদছে তাই?পা ভিজিয়ে দেয় চোখের জল? 
সে হাত দিলে সাদা কাগজ পদ্ম হয়ে যায়।
সে কালি ছুলে লেখা গুলো পদ্য হয়ে যায়।
তার অশ্রুতে সারা শহর আল্পনা।
তার বদলে তার পা রংহীন হয়।
আমি ভয় পেয়ে যাই।
ভীষন ভয় পেয়ে যাই।
তার আলতা মুছে গেলে লাল ঠোঁট টিয়া কোথায় যাবে?
ভয় পেলে আমার কথা বলা রোগ হয়।
ভীষন ভয় পেলে গল্প বলা অসুখ।
আমি কিলবিল করে গল্প বলা শুরু করি।
জানো,
একবার একটা ছেলে আর মেয়ে উঠলো নিলয় পাহাড়ে।
বিভীষন রোদে পায়ে হেটে রাস্তা ছেলেখেলা তখন।
তখন বেলা পাঁচটায় ঘরে ফেরা বিষম বাহাদুরি।
পাহাড় থেকে নামতে পা গুলো কেমন এলেবেলে ছোটে
নীচ থেকে সবাইকে লাগে কেমন শোলার পুতুল
সেই গবেষনায় ব্যস্ত মেয়ে হঠাত দাড়িয়ে পড়ে গাছ দেখে।
গাছতো না। ফুলের ব্যান্ডেজ প্যাচানো দেহ একটা।
মেয়ে শপথ করে
ঐ গাছকে তার থেকে ঐশ্বরযশালী সে হতে দেবে না কোনমতেই। অনেকগুলো ফুল তার চাই ই চাই।
ছেলে টা বিরক্ত হয়। মেয়েটার নেই ভাবান্তর।
সেতো জানেই ছেলেটা তার ইচ্ছেপুরণের ভাষান্তর।
গাছমালিকের মেজাজচোখ অগ্রাহ্য করে গাছে চড়ে ছেলে।
মেয়েটা তার চেষ্টা কে পাত্তা দেয়া ভাবে অতিরিক্ত।
বরং নীচ থেকে হাসতে হাসতে বলে
"তোকে একদম বানরের মতো দেখাচ্ছে"।
গল্প টা বলে ভাবি খুব বুদ্ধি হলো
এবার সে হাসবে।
সেই ফুলবতী মেয়েটার মতো খিলখিল হাসি।
সে হাসে না। বরং নাচ শুরু করে।
তার পায়ের আওয়াজ
হার মানায় ঘুঙুরত্ব
সে নাচতেই থাকে।
নাচতে নাচতে তার পা ফেটে নামে রক্ত।
তার এলোমেলো পা হয় আলতাময়।
আমি আশ্বস্ত হই।
আলতা এবং শহর আবার নিরাপদ হলো
           [শুভ জন্মদিন গৌরী।
            যে আমারে দেখিবারে পায়
            অসীম ক্ষমায়]


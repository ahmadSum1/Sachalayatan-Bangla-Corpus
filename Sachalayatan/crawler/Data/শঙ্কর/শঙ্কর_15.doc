বন্ড ২০০৯



২৮শে জুলাই কাঁটায় কাঁটায় ঠিক রাত আটটায় তাঁর নিউইয়র্কের ফ্ল্যাট থেকে ভিডিও কনফারেন্সিং শুরু করলেন ডঃ গ্রীডি। আর্টিফিশিয়াল স্মেলিং সিস্টেম (এ.এস.এস.) আবিষ্কার করার পর গত বাইশ দিনে জীবনটাই বদলে গেছে তাঁর। কম্পিউটারের সাথে একটি ছোট্ট কিট লাগিয়েছেন তিনি। এতে পঞ্চাশটি ছোট ছোট টিউবে পঞ্চাশ রকমের কেমিক্যাল রাখা আছে। এটিই তাঁর গন্ধের ট্রান্সরিসীভার। উনি পরীক্ষা করে দেখেছেন, আমরা যে বিভিন্ন রকমের গন্ধ পাই, তা মাত্র পঞ্চাশ রকমের কেমিক্যালের বিভিন্ন মাত্রায় মিশ্রণের মাধ্যমে তৈরী করা সম্ভব। আর এই মিশ্রণের পরিমাপটাই যদি তারের মাধ্যমে পাঠিয়ে দেওয়া যায়, তবে গ্রহীতার কিটটি তার নিজস্ব কেমিক্যাল মিশিয়ে ঠিক ঐ গন্ধটিই নতুন করে তৈরী করে ফেলতে পারবে।
২রা জুলাই প্রথমবার উনি ই-মেলের মাধ্যমে গন্ধ পাঠাতে পারলেন। ৩রা জুলাই থেকে ওনার সাইটে কেউ ঢুকলেই পারফিউমটার গন্ধ পেত, যদি তাদের কাছে এ.এস.এস. কিটটা থাকতো। যেহেতু, আর কারো কাছেই এ.এস.এস. কিট থাকা সম্ভব নয়, গ্রীডি নিজেই আধঘন্টা অন্তর নিজের সাইটে হিট করে সাফল্যের গন্ধ শুঁকছিলেন। তারপরের দুটো দিন গেছে কাগজপত্র গুছিয়ে নেওয়ার জন্য। ইচ্ছে ছিল, ৬ই জুলাই বিকেলে ভিডিও কনফারেন্সিং করে সমস্ত পন্ডিত সমাজকে জানিয়ে দেবেন তাঁর এই আবিষ্কারের কথা।
কিন্তু ৫ তারিখ সন্ধ্যেবেলার মিটিংটাই ওনার সমস্ত পরিকল্পনা ভেস্তে দিল। ম্যাকডাক কোম্পানীর মার্কেটিং ডিরেক্টরের কি প্রয়োজন থাকতে পারে তাঁর সঙ্গে, উনি বুঝেই উঠতে পারছিলেন না। ভদ্রলোক সত্যিকারের ব্যবসাদার। আলোচনা শুরু করার আগেই একটা এক লাখ ডলারের চেক টেবিলের ওপর রেখে কথা শুরু করলেন তিনি। ডঃ গ্রীডির আবিষ্কারের খবর তিনি শুনেছেন। এই এক আবিষ্কার তাঁকে হয়তো নোবেল প্রাইজের কাছাকাছি পৌঁছে দিতে পারে। শুধু এই আবিষ্কারের খবরটা একমাস পিছিয়ে দেবার জন্য ম্যাকডাক কোম্পানী তাঁকে পাঁচ লাখ ডলার দেবে। এই একমাসের জন্য ডঃ গ্রীডি তাদের হয়ে কাজ করবেন। ম্যাকডাকের সাইটটা এ.এস.এস. কম্প্যাটিবল করে তোলার ব্যাপারে উনি সাহায্য করবেন। তাছাড়া, এই সময়ের মধ্যে পাঁচ হাজার কিট তৈরী করে ম্যাকডাকের বড় বড় আউটলেটে বসিয়ে দেওয়া হবে। এতে ডঃ গ্রীডিরও অনেক সুবিধা হবে। উনি যখন পেপারটা পড়বেন, তখন রেডিমেড রেফারেন্স থাকবে। আর ম্যাকডাক এই একমাসের মধ্যে তার সমস্ত প্রতিযোগীর থেকে দশ কদম এগিয়ে যাবে। অন্যদের ওয়েবসাইটে সবাই বার্গারের ছবি পাবে, কিন্তু ম্যাকডাকের ওয়েবসাইটে ছবির সাথে গন্ধও পাওয়া যাবে। শুধু সেই অভিজ্ঞতা পাওয়ার জন্যই কত লোক ওদের আউটলেটে লাইন দিয়ে দাঁড়িয়ে থাকবে।
ডঃ গ্রীডির কানে কোন কথাই ঢুকছিল না। উনি শুধু চেকটার দিকেই তাকিয়ে ছিলেন। ছোটবেলায় ভোরবেলায় খবরের কাগজ বিক্রী করে, একটু বড় হয়ে রেস্তোরাঁতে পার্ট টাইম কাজ করে দারিদ্রের সঙ্গে প্রচুর লড়াই করেছেন তিনি সারাজীবন। আর এখন তাঁর টেবিলের ওপর একলাখ ডলারের চেক, এবং একমাসের মধ্যে আরও চার লাখ ডলার পকেটে আসবে। এই কিট অন্যত্র বিক্রী করে তাঁর যে রোজগার হবে, সেটার ওপর ম্যাকডাক কোন আপত্তি করবে না। শুধু ম্যাকডাকের চিরপ্রতিদ্বন্দ্বী বি.এফ.সি-কে (ব্রিটিশ ফিশ এন্ড চিপ্স) এই আবিষ্কার বিক্রী করা চলবে না। তাছাড়া, প্রোডাক্টটা বিজ্ঞান-মঞ্চে প্লেস করার ব্যাপারেও ম্যাকডাক সাহায্য করবে। হয়তো বা, নোবেলের ব্যাপারেও যদি সম্ভব হয়, তারা তাদের লবি তৈরী করার চেষ্টা করবে। কারণ, ডঃ গ্রীডি নোবেল পেলে ম্যাকডাকের নামও তার সাথে জুড়ে যাবে। গ্রীডি চুপ করে আছেন দেখে ডিরেক্টর ভদ্রলোক ভাবলেন, উনি বোধহয় দর কষার কথা ভাবছেন। তাই এর ওপরে যে ম্যাকডাক থেকেও উনি শেয়ার পাবেন, এবং প্রতি বছরের লভ্যাংশটা যে ওনার বর্তমান বার্ষিক বেতনের চেয়ে অনেকটাই বেশি হবে, সে কথাটাও উল্লেখ করলেন তিনি। 
তারপরের তিন সপ্তাহ কোথা দিয়ে কেটে গেছে গ্রীডি বুঝতেই পারেন নি। কিটটাতে কিছু ছোটখাটো বদল করতে হয়েছে। প্রতিযোগীদের হাতে যাতে এটা চলে না যায়, তাই এতে বাড়তি সুরক্ষা ব্যবস্থা নেওয়া হয়েছে। কোন বিপদের আশঙ্কা করলেই একটা বোতাম টিপে দিতে হবে। এক সেকেন্ডের ভগ্নাংশের মধ্যে কিটটা নিজেকে এবং কম্পিউটারের হার্ড ডিস্ককে ধ্বংস করে ফেলবে। অর্থাত  হার্ডওয়ার এবং সফটওয়ার দুই দিক দিয়েই নিশ্চিন্দি। 
কাল রাত এগারোটার সময় পাঁচহাজারতম কিটটি রওয়ানা হল। আজ সকালবেলাটা গেছে ওদের বিজ্ঞাপনগুলো দেখতে এবং ছোটখাটো টেকনিক্যাল ভুলগুলো ঠিক করে দিতে। লাঞ্চের পর গ্রীডি বাড়ী ফিরে আসতে চাইলেন। ম্যাকডাকের ডিরেক্টর অবশ্য অনুরোধ করেছিলেন, ওনাদের গেস্ট হাউস থেকেই যেন গ্রীডি ভিডিও কনফারেন্সিংটা করেন। কিন্তু গ্রীডি রাজি হন নি। শুরু থেকেই জনসমক্ষে এতোটা ব্র্যান্ডেড হওয়াতে ওনার আপত্তি ছিল। মিটিংটা নিজের ফ্ল্যাট থেকেই করতে চেয়েছিলেন তিনি। আরেকটা ছোট কারণও ছিল। আজ রাতে নিজের ফ্ল্যাটে শুয়ে একটু ভবিষ্যত জীবনের দিবাস্বপ্ন দেখতে চাইছিলেন তিনি। যতই হোক, অতো সিকিউরিটি পরিবৃত হয়ে কেমন যেন নিজেকে বন্দী মনে হয়। এমনকী, পাঁচ লাখ ডলারের মালিক হওয়ার পরেও।
নিউইয়র্কে যখন আটটা, লন্ডনে তখন বিকেল তিনটে। মিঃ টেলর ওনার ম্যাকডাকের নতুন আউটলেটের কাউন্টারে বসে ভবিষ্যতের স্বপ্ন দেখছিলেন। অনেক দিনের স্বপ্ন ছিল তাঁর নিজের এইরকম একটা আউটলেট হবে। সেজন্য বহুদিন ধরে পয়সা জমিয়েছেন তিনি। কোন কার্পণ্য করেন নি। এমনকী ম্যাকডাকের আধুনিকতম এ.এস.এস. কিটটি বসানর জন্য বাড়তি পয়সা দিতেও রাজী হয়েছিলেন। আজ সকালেই কিটটি বসিয়ে দিয়ে গেছে ম্যাকডাকের লোকেরা। সুরক্ষা-ব্যবস্থাটাও দেখিয়ে দিয়ে গেছে। কাল থেকে দোকান চালু হবে। আজ বিকেলে একা একাই দোকানে বসে আগামীকালের সুখস্বপ্নে বিভোর ছিলেন তিনি।
সত্তরোর্দ্ধ বৃদ্ধ ভদ্রলোকটি যখন দোকানে ঢুকলেন, তখন মিঃ টেলর এগিয়ে গিয়ে বলতে বাধ্য হলেন যে দোকান কাল থেকে খুলবে। ভদ্রলোক ঘাড় নাড়তে নাড়তে মৃদু হেসে টেবিলের নিচের দিকে আঙ্গুল দিয়ে দেখালেন। মিঃ টেলর একটু ঝুঁকে পড়ে নীচের দিকে তাকালেন। তারপর একটু ক্লোরোফর্মের গন্ধ। বৃদ্ধ মিঃ টেলরের অজ্ঞান দেহটি টানতে টানতে কাউন্টারের পেছনে নিয়ে গেলেন। বয়স তাঁর শরীরে যথেষ্ট থাবা বসিয়েছে। আগে এই রকম একটা পাঁচ-দুই সাইজের চিংড়ী-পটাশকে খালি হাতে চার সেকেন্ডে চুপ করিয়ে দিতেন তিনি। আর এখন ক্লোরোফর্ম হাতে নিয়েও পাক্কা বারো সেকেন্ড লেগে গেল তাঁর। কাউন্টারের পেছনে বসে কম্পিউটার অন করলেন তিনি।
প্রায় দু-ঘন্টা লেগে গেল গ্রীডির, নিজের আবিষ্কারের পুঙ্খানুপুঙ্খ ব্যাখ্যা করতে। বিমুগ্ধ শ্রোতারা যখন হাততালি দিয়ে ওনার আবিষ্কারকে স্বাগত জানাল, তখন রাত প্রায় দশটা বাজে। কনফারেন্সিং শেষ করা মাত্র ম্যাকডাকের ডিরেক্টরের কাছ থেকে চ্যাটিং মেসেজ ভেসে এল, 'অভিনন্দন, প্রোঃ গ্রীডি। আমাদের সি.এফ.ও আপনার কাছে আরেকটি অনুরোধ রেখেছেন। এক সপ্তাহ ছুটি কাটাবার জন্য আপনি কোন জায়গাটা বেশি পছন্দ করবেন, মায়ামি না ফ্লোরিডা?'
- 'কিন্তু এটা তো আপনাদের অফারের মধ্যে ছিল না?' আহ্লাদে গলে গিয়ে জিজ্ঞেস করলেন প্রোঃ গ্রীডি।
- না, ইনিশিয়াল অফারের মধ্যে ছিল না। কিন্তু আপনি গত তিন সপ্তাহ যেভাবে আমাদের সহায়তা করেছেন, তাতে উনি কৃতজ্ঞ। ধরে নিন, এটা আপনার বোনাস।
- লোকেশনটা আপনাদের ওপরেই ছেড়ে দিলাম। যখন এতটা আপনারা ভেবেছেন, তখন আপনাদের পছন্দ আমারও পছন্দ হবে আশা করি।
- ঠিক আছে। আমরা একটা প্রাইভেট ইয়টের ব্যবস্থা করছি। চারটে মেয়ে সবসময় থাকবে আপনার সবরকম ইচ্ছে পুরণ করার জন্য। আপনি কোন দেশের মেয়ে পছন্দ করবেন, ইটালিয়ান না জাপানী?
চার চারটে মেয়ে একসাথে। গ্রীডির হাসি পেতে থাকলো। ইউনিভার্সিটিতে পড়ার সময় একজনও তার সাথে বন্ধুত্ব করতে রাজী ছিল না। কারণ তাঁর কাছে তখন বাড়তি পকেট মানি থাকতো না। আর আজ, এক সাথে চার চারটে মেয়ে। গ্রীডির বারবারার কথা মনে পড়ে গেল। কি বিশ্রী ভাবেই না সে তাঁকে প্রত্যাখ্যান করেছিল। আজ বারবারা দেখুক ...।
গ্রীডি হাসতে থাকলেন। প্রথমে ধীরে ধীরে তারপর জোরে জোরে। হাসতে হাসতে ধীরে ধীরে তাঁর ঝিমুনি আসতে লাগলো। চেয়ারেই ঘুমিয়ে পড়লেন তিনি। গত তিন সপ্তাহ খাটনি তো কম হয় নি।
ম্যাকডাকের কাউন্টার থেকে বৃদ্ধলোকটি কপালের ঘাম মুছলো। প্রায় দু-ঘন্টা লেগে গেছে তার ম্যাকডাকের সাইট হ্যাক করতে। এ.এস.এস. কিটের মাধ্যমে ক্লোরোফর্ম দেওয়ার আগে নাইট্রাস অক্সাইড স্প্রে করার আইডিয়াটা ভালই কাজে দিয়েছে। ব্যাটা গ্রীডি একবার টের পেলেই কিটের বোতাম টিপে দিত। বৃদ্ধ এবার মুঠোফোন বের করে বি.এফ.সি-র মার্কেটিং ডিরেক্টরের সাথে যোগাযোগ করলেন। আটলান্টিকের ওপার থেকে জবাব এলো, 'হ্যালো।'
- মাই নেম ইজ বন্ড। জেমস বন্ড। শিকার ঘুমিয়ে পড়েছে। আশা করি আপনাদের কাজ শেষ করার পক্ষে আধঘন্টা যথেষ্ট।
- অনেক ধন্যবাদ মিঃ বন্ড। আমাদের ছেলেরা ইতিমধ্যেই ফ্ল্যাটে ঢুকে পড়েছে। পাঁচ মিনিটের মধ্যেই তারা কিট-সমেত কম্পিউটার তুলে নিয়ে আসবে।
- আমার পেমেন্টটা?
- বাড়ী ফিরে একবার ব্যাঙ্ক আকাউন্ট চেক করে নেবেন। তার মধ্যেই হয়ে যাবে মনে হয়।
- অনেক ধন্যবাদ।
- ঠিক উল্টোটা মিঃ বন্ড। এই রিসেশনের বাজারে আরেকটি ব্রিটিশ কোম্পানীকে দেউলিয়া হওয়া থেকে বাঁচানোর জন্য আপনাকে ধন্যবাদ। আমাদের সি.এফ.ও. জানতে চেয়েছেন, এক সপ্তাহ ছুটি কাটাবার জন্য আপনি কোন জায়গাটা বেশি পছন্দ করবেন, ফ্লোরিডা না মায়ামি?
পাঁচ মিনিট পরে শিস দিতে দিতে নিজের গাড়ীর দিকে এগিয়ে চলল জেমস। মিঃ ফ্লেমিং মারা যাওয়ার পর ভেবেছিল পুরোপুরি রিটায়ার করবে। কিন্তু 'এম' একটা ভালো লাইন সাজেস্ট করেছেন তাকে। 


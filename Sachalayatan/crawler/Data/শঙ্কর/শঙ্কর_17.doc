শালীবাহন ধুগোরাজ 



ধুগো রাজের সভায় মুখফোড় নামে আজকাল একটি নতুন মুখের আমদানী হয়েছে। সে প্রায়ই রাজার কানে কানে ফিস ফিস করে আদমচরিত শোনায়। কয়েকটা এপিসোডে ইভের বর্ণনা শোনার পরেই রাজার মন উহু উহু করে উঠলো। তিনি ঠিক করলেন আর দেরী নয়, এবার তিনি বিয়েটা করেই ফেলবেন। রাজা হাঁক দিলেন, 'মন্ত্রী দ্রোহী, আমি বিয়ে করব।'
সভা থেকে এক মোসাহেব লাফ দিয়ে উঠল, 'অতি উত্তম প্রস্তাব রাজামশাই। আপনার
মতো উপযুক্ত পাত্রের এখনই বিয়ে করা উচিত। আপনার তো এখন ওয়াইল্ড-স্কোপ।'
'হ্যাঁ, ওয়াইল্ড-স্কোপ', মন্ত্রী মুখ ভেংচে উঠলেন, 'রাজামশাই কি জঙ্গল থেকে বুনো মেয়ে ধরে এনে বিয়ে করবেন?' একেই তাঁকে টপকে মোসাহেবি করাটা তাঁর একদম পছন্দ হয়নি।
'আপনি কিচ্ছু ভাববেন না রাজামশাই, আমি সব ব্যবস্থা করছি।' দ্রোহী হাঁকডাঁক শুরু
করলেন, 'এই কে আছিস, মুস্তাফিজ ভাইকে খবর দে, ফটুক তুলতে হবে। সুমঞ্চৌ কে ডেকে পাঠা, দেশ জুড়ে গেট আর ব্যানার বানাতে হবে। হেঁসেলে নতুন বাবুর্চী মূলত পাঠককে খবর দিয়ে আয়। সে একটা নতুন ডিশ শিখেছে, মূলো দিয়ে পাঁঠা-চচ্চড়ি। বলে দিস, অতিথিরা খেয়ে খুশি হলে তাকে সঙ্গে সঙ্গে সচল করে দেওয়া হবে, আর না হলে সে আজীবন অতিথি থেকে যাবে। আর তুলিরেখাদি, দময়ন্তীদি - সবাইকে নিমন্ত্রণ পাঠা। ওঁরা অন্দরমহলের দিকটা দেখবেন।'
'মন্ত্রী, তুমি দিন দিন একটা ইয়ে হয়ে যাচ্ছ।' ধুগোরাজ বিরক্তির সঙ্গে বললেন, 'তুমি তো জান কবুল করে খেটে যাচ্ছ। কিন্তু আমি কাকে কবুল করব, সেটা ঠিক করেছ?' 
মন্ত্রীর টনক নড়ল। পাত্রীই তো ঠিক হয়নি। কিন্তু স্বভাবসিদ্ধ ভঙ্গিমায় বললেন, 'কি যে বলেন রাজামশাই। সে কী আর ভাবিনি। সেও ঠিক হয়ে যাবেখন।'
দুপুরবেলা খাওয়ার সময় মন্ত্রী তার ডানহাত আর বাঁহাতকে ডাকলেন। 'শুনেছি, আজকাল বেশীর ভাগ বিবাহ অন্তর্জালের মাধ্যমে হচ্ছে। নিবিড়, তুমি নিবিড় ভাবে পর্যবেক্ষণ করে আমাদের কিছু ভালো সাইটের খবর দাও। আর হিমু, নিবিড় বাচ্ছা ছেলে, কি সব একগাদা আবঝাব জিনিস এনে ফেলবে, তুমি বরং ওগুলো মডারেশন করে ঠিকঠাক জিনিস গুলো দিও বাপু। বিকেলে চা খাওয়ার সময় দেখা হবে।' 
বিকেলবেলা নিবিড়কে নিয়ে হিমু বসেছিল। 'এই দেখুন হিমুদা, মেরীশাদী ডট কম।'
'মানে?' হিমু দাঁত-মুখ খিঁচিয়ে উঠল, 'শাদী করে কেউ merry হয়? এমন কী, যে মেরীকে marry করে সেও হয় না। বকোয়াস সাইট। নেক্সট?'
'এই দ্বিতীয়টা দেখুন', নিবিড় কাঁচুমাচু মুখে বলল, 'বিয়েকরুন ডট কম।'
'দেখ নিবিড়, এখনো আমাদের দেশে ছেলেরা বিয়ে করে, মেয়েদের বিয়ে হয়। কাজেই এটা হাফ-বকোয়াস।' হিমুর মন্তব্য।
'কিন্তু আমাদের রাজামশাই তো ছেলে। সেক্ষেত্রে ওনার বেলায় এটা চলবে না কেন?',
নিবিড় প্রতিবাদ জানাল।
- কিছুটা চলতে পারে। বাকীগুলো দেখি।
- এর পরেরটা একটু অদ্ভুত নাম, শালীকেবিয়ে ডট কম।
- মানে? মন্ত্রীমশাই ঠিকই বলেছিলেন। তুই একটা অগা। বৌকে বিয়ে না করে কেউ
শালীকে বিয়ে করে? আমাদের রাজামশাইয়ের বেলা এসব বেলেল্লাপনা একদম চলবে না।
এমন সময় মন্ত্রীমশাই ঢুকলেন, 'কি হে, সাইট খুঁজে পেয়েছ?'
নিবিড় তখন কি-বোর্ড নিয়ে নিয়ে খেলতে খেলতে শেষ সাইটটা খুলে ফেলেছে। সব সুন্দরী মেয়েদের ফটুক দেখে দ্রোহীর মাথা ঘুরে গেল। 'হিমুভাই, সন্ধ্যে তো হয়ে এল। আপনি বরং বাড়ী গিয়ে ভাবীর হাতের ভুনা খিচুড়ী আর বেলনের বাড়ি খান, আমি নিজেই একটু খোঁজ-খবর করি।' এই বলে দুজনকেই ভাগিয়ে দিয়ে দ্রোহী সাইটের মেয়েদের ফটুক দেখতে ব্যস্ত হয়ে পড়লেন।
ছবি দেখতে দেখতে রাত হয়ে গেল। ততক্ষণে দ্রোহী সিদ্ধান্ত নিয়ে ফেলেছেন, এই সাইট থেকেই মেয়ে পছন্দ করবেন। রাতেই প্রেস কনফারেন্সের সিদ্ধান্ত নিলেন। সাংবাদিক বিপ্লবকে ডেকে জানিয়ে দিলেন, 'কালকের কাগজের প্রথম পাতায় ছাপিয়ে দাও, রাজামশাই শ্যালীকে বিয়ে করবেন।' বিপ্লব একটু কানে খাটো। ধান শুনতে কান শোনে। যা শুনলো নিজেরই বিশ্বাস হল না। ঠিক বুঝে নেওয়ার জন্য আবার জিজ্ঞেস করলো, 'শেয়ালীকে?' 
দ্রোহী তখন ফটুক দেখায় ব্যস্ত। ঘাড় না ঘুরিয়েই বলল, 'হ্যাঁ হ্যাঁ, বললাম তো, কালকের প্রথম পাতায় চাই। এখন যাও। আমায় বিরক্ত কর না।' 
কিংকর্তব্যবিমূঢ় হয়ে রাত দুপুরে বিপ্লব চললো খবরের কাগজের অফিসে। মাথার ওপর দিয়ে ভুতুম উড়ে যেতে যেতে কতবার বলল, 'বুদ্ধু-ভুতুম, বুদ্ধু-ভুতুম।' বিপ্লব শুনতেই পেল না। তার মাথায় তখন ঘুরছে, রাজামশাই একটা শেয়ালীকে বিয়ে করবেন।
পরের দিন, খবরের কাগজ হাতে নিয়ে আম-জনতার আক্কেল-গুড়ুম। খেকশিয়াল তার শেয়ালীকে নিয়ে অনিকেত হয়ে গেল (মানে সাধের নিকেতন ছেড়ে পগাড় পার)। সবুজ বাঘও ডেরা ছেড়ে দিগন্ত পার হয়ে গেল। আজকে শেয়ালীর দিকে নজর দিয়েছেন, কালকে যে বাঘিনীর দিকে নজর দেবেন না, কে গ্যারান্টি দেবে? রাজামশাইয়ের তীরন্দাজ-বাহিনীকে তার ভীষণ ভয়। 
প্রকৃতিপ্রেমিক তার দলবল নিয়ে এই ধরণের কীর্তিনাশা পরিকল্পনার প্রতিবাদে রাজদরবারে স্মারকলিপি জমা দিল। মহিলা কলেজের প্রিন্সিপাল সুলতানা পারভীন রাজার কাছে শিমূল ফুলের মালা পাঠিয়ে তেব্র পোতিবাদ জানালেন। আর দুষ্ট বালিকা রাজার সভায় চেঁচামেচি করতে এলে পর, অতন্দ্র প্রহরী তাকে উপযুক্ত শাস্তি দিয়ে বিদেয় করল। সমস্ত রাজ্যজুড়ে তুমুল হৈ-চৈ শুরু হল।
রাজা হাঁক পাড়লেন, 'দ্রোহী, এত গন্ডগোল কেন?'
দ্রোহী তো বুঝেছেন কি হয়েছে। দ্রোহী বিপ্লবের ঘাড়ে সব দোষ চাপিয়ে তাকে
রাজ-সাংবাদিকের পদ থেকে বহিষ্কার করে আরিফ জেবতিককে সেই পোস্টে বসিয়ে দিল। আর সবাইকে জানিয়ে দিল, 'আর অন্তর্জাল নয়। রাজামশাই চিরকালীন প্রথা মত ঘটকের মাধ্যমে কন্যা খুঁজবেন।' নতুন করে সিরাতকে প্রচারের দায়িত্ব দেওয়া হল। সে তার ব্লগে সবাইকে জানিয়ে দিল যে রাজামশাই শেয়ালীকে নয়, শালীকে বিয়ে করবেন। এই ধরণের বিয়ে অতীব নীতি-সম্মত। ইতিহাসেও এর উল্লেখ আছে। দাক্ষিণাত্যে সম্রাট শালিবাহনের কথা তো সবাই জানেন। কনফুসিয়াসও বলেছেন ... ইত্যাদি ইত্যাদি। 
রাজসভায় ঘটকরা সারি বেঁধে দাঁড়িয়ে আছে। দ্রোহী হাঁক পাড়লেন, 'নেক্সট?'
রেনেট খবর দিল, পাশের রাজ্য ঊষরভূমিতে এক অনন্যসুন্দরী রাজকন্যা আছে। রাজার একমাত্র কন্যা।
দ্রোহী ধমক দিল, 'তুমি তো দেখছি গোরুর চেয়েও গাধা। একমাত্র কন্যা হলে সে শালী হবে কি করে? রাজামশাই তো শুধু শালীকে বিয়ে করবেন মনস্থ করেছেন। নেক্সট?'
সাইফ এসে ঘাড় চুলকে বলল, 'শালীদের ব্যাপারে আমার অভিজ্ঞতা বড়ই কম। আমি চিরকালই বাবার শালাদের ল্যাং মেরে এসেছি।'
'ঠিক আছে। তোমায় মাপ করে দেওয়া হল। নেক্সট?'
এদিকে হিমু, বিপ্লব, দুষ্ট বালিকা এবং আর সব উপেক্ষিত এবং বিতাড়িতরা জোট বাঁধল। তাদের বুদ্ধি দিতে এলো খেকশিয়াল পন্ডিত। রাজামশাইয়ের শেয়ালীর দিকে নজর নেই জেনে সে ফিরে এসেছে। সবার বুদ্ধিতে পরের দিন খবরের কাগজে ছাপা হল, 'রাজামশাই তো আর যে কোন মেয়েকে বিয়ে করতে পারেন না। পাত্রীকে অবশ্যই বুদ্ধিমতী এবং শিক্ষিতা হতে হবে। যে পাত্রী জেনেসিস-এর নির্ভুল বঙ্গানুবাদ নিয়ে আসতে পারবে, রাজামশাই তাকেই বিয়ে করবেন।
এখনও খোঁজ চলছে। কেউ কি আছেন????????????? 


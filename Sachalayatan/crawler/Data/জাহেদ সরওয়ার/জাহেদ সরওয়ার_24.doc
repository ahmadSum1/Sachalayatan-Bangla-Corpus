শমন শেকল ডানা।। হাসান মোরশেদের বই।। যে গল্পের নায়ক আমার সময়।



হাসান মোরশেদের যত লেখা পড়েছি সামহোয়ারে এবং সচলায়াতনে। লেখকের এটি প্রথম বই কিনা জানি না তবে বই আকারে হাসান মোরশেদের এটিই প্রথম বই যা আমি পড়ি। ২০০৮ সালে হাসানের সাথে বাংলা একাডেমী প্রাঙ্গনে মোলাকাত হয়েছিল। তখনই জেনেছিলাম এই বইটির কথা।  তৈরি হয়ে আছে কি এক সমস্যার কারনে প্রকাশিত হতে পারেনি। পরে প্রকাশকের মুখে শুনেছিলাম আর্মি সংক্রান্ত অনুচ্ছেদের কারনে, কেন না তখন আর্মি দেশ চালাচ্ছিল। যাইহোক শমন শেকল ডানা আমি আন্তরিকভাবে বুঝতে পেরেছি বলে মনে হয়েছে কেননা আমরা প্রায় একই সময়ের মানুষ। হাসান আর আমার জন্মের সালটাও একই। আর এদেশে আমাদের বেড়ে উঠা পঠন পাঠনতো একই রাজনৈতিক আবহাওয়ায়।
এ উপন্যাসের নামহীন নায়কের মতই আসলে স্বাধীনতা পরবর্তী প্রজন্ম স্বাধীনতা বিরোধীদের ক্ষমতা আর ধর্মীয় অন্ধকারের ভয়ের ভেতর বেড়ে উঠা দগ্ধ সুবিধাবাদি মধ্যবিত্ত মানুষ আমরাও। ফলে ইচ্ছা করলেও এই চরিত্র থেকে সরাতে পারিনা নিজেকে। মনে হয় আমি নিজেই এ উপন্যাসের নামহীন নায়ক। স্বাধীনতার পরের প্রজন্ম হিসাবে যে সেকুলার আর শ্রেণীহীন সমাজ আমাদের পাওয়ার কথা ছিল তা আমরা পাইনি। বাংলাদেশি বাঙ্গালীদের এতবড় ব্যর্থ অর্জন আর নাই বললেই চলে। যে অন্ধত্ব আর বিরাষ্ট্রীক গাদ্দারির দমবদ্ধ পরিবেশ থেকে মুক্ত হবার জন্য আমরা যাত্রা করেছিলাম, এত চড়া মুল্য দিয়েও আজ আমরা সেখানেই স্থবির দাড়িয়ে আছি।
গৌতম দা কি এখনো পাকিস্তানেই বাস করে। তা না হলে তাকে কেন এখনো শুনতে হয় মালাউনের বাচ্ছা। কেন গৌতম দা আর হেমলেট, ক্লেমন্ট মাইলংদের এদেশ থেকে পালাতে হয়, দেশে থাকলে নিহত হতে হয়। আসলে আমরা যারা ভেবেছিলাম ৭১ আমাদের এক পতাকার তলে এসে দাড়ানোর ঠিকানা। সেমিটিক অন্ধকার আর শ্রেণীহীন তার ভিত্তিভূমি দাড়ানোর জায়গা। কতদ্রুত আমাদের ভুল ভেঙ্গে গেল। আমাদের উচ্ছাস কত দ্রুত হাহাকারে পরিণত হল। আমরা দেখলাম উচ্চপদস্থ সামরিক অফিসারদের মধ্যে ছদ্মবেশে লুকিয়ে ছিল জেনারেল জিয়ার মত বিপদজনক পাকিস্তানি সামরিক অফিসারগণ। যারা ফের অর্জিত স্বাধীনতাকে হত্যা করল। আর রাজাকারদের ডেকে এনে বসাল রাজ্যশাসনে। আমরাও তো নিজের নাম নিয়ে শংকিত থাকি এদেশে মোহিনের মত। নাম একই হবার কারণে যাকে ক্রশফায়ারে হত্যা করা হয়। এইতো আমাদের হলকেন্দ্রিক নষ্ট রাজনীতি। সংখ্যালঘুদের তুলে দিয়ে তাদের বসতবাড়ীতে রাষ্ট্র বানাবে ব্যবসা প্রতিষ্ঠান। ইয়াসমিনকে গণধর্ষণে হত্যা করবে সরকারি কুত্তা বাহিনী প্রচার করবে ইয়াসমিন ছিল পতিতা। যেন পতিতারা মানুষ নয়। তাদের যত্রতত্র হত্যা করার অনুমতি আছে। সপরিবারে নিহত হবে আলফ্রেড সরেনের মত মানুষরা। এই তো আমাদের অন্ধ দানব দেশ। সুতরাং পালাও পালাও আরও গহীন থেকে গহীনে। মুক্তাদিরদের আমরা শুধু স্বপ্নেই গলা টিপে মারি। কেন না আমরা তো নপুংসক প্রজন্ম।
সবকিছু মিলিয়ে এ উপন্যাসটা জাতীয় নিরাপত্তা তথা রাষ্ট্রে মাতলামির বিরুদ্ধে প্রশ্ন ও ক্ষতচিহৃ। নাসিমার সাথে পহেলা বৈশাখের দিনটা অদ্ভুদ মায়াময়। টেকনিকাল কিছু সমস্যা ছাড়া ভাষাগত দিকে বইটি মসৃন। হোচড়হীন গমনযোগ্য। প্রকাশককে টেকনিকালি আরো সতর্ক হওয়া উচিত। ৬৪ পৃষ্টার এই বইটির দাম মাত্র ৯০ টাকা। স্বাধীনতা পরবর্তী প্রজন্মের অবশ্য পড়িতব্য। কারণ অই সময়টাই এ উপন্যাসের নায়ক। স্যলুড হাসান মোরশেদ। 


ব্যক্তি ও রাষ্ট্রের কবিতা ।।



তুমিও তো ভালবাসতে চাও তোমার দেশের মানুষকে
যারা ধীরে ধীরে গ্রাস করে তোমার চাষের জমি
যারা গভীর রাতে কেটে নিয়ে যায়
তোমার ক্ষেতের পাকা ধান
চিন্তাচর্চার জন্য যারা শুক্রবারে নিষিদ্ধ করে তোমাকে
মহল্লার মসজিদে
আর সেই সব আবাল্য বন্ধুরা তোমাকে নাস্তিক বলে
তকমা মেরে এক ঘরে করে রাখে শৈশবের স্মৃতিগুলোসহ
তোমার পাঠকক্ষের  জানলার নীচে
যারা মলত্যগ করে যায়  চুপিচুপি
যেন ভোরের হাওয়ায় ফুলের গন্ধের বদলে
তুমি তাদের মলের গন্ধ শুকতে পারো।
তুমিওতো ভালবাসতে চাও তোমার দেশকে
যে দেশ তোমার বিপদের সময়
সব দরজা বন্ধ করে রাখে
যে দেশের আইন বিভাগ রাণী মাকড়শার মতো
সঙ্গম শেষে হত্যা করে প্রিয়তমদের
তখন দেশ তোমার কাছে ধোয়াটে,কুহক
যার পাছা আর স্তন কিছুতেই তুমি খুঁজে পাওনা
বছর পাঁচেক পর পর ওরা কারা
চুলাচুলি করে দেশ দেশ বলে !_


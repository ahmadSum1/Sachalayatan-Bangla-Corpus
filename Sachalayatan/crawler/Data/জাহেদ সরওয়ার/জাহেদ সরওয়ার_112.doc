কবি শামসুর রাহমানের গ্রাম পাড়াতলী গাঁয়ে.....



নরসিংদী জেলার রায়পুরা উপজেলায় পাড়াতলী বলে একটা ইউনিয়ন আছে যেখানে আজো বিদ্যুত নাই। রাস্তাঘাট নাই। পাড়াতলী এমনিতে আমার কাজ ছিল তার ওপর যখন শুনলাম এটা কবি শামসুর রাহমানের গ্রাম তখন আমাকে বাধ্য হয়ে শিডিউল বদলাতে হয়। সাহেববাড়ীর ঘাট থেকে নৌকায় চাপলাম। বড় একটা কেবিনের ভেতর অনেকেই বসলাম গাদাগাদি করে। বেশ ভালভাবেই সবার বসার জায়গা হয়ে গেছে বলা যায়। মেঘনার শাখা প্রশাখা বেয়ে আমাদের কলনা যখন এগিয়ে যাচ্ছিল। সে এক অপূর্ব দৃশ্য। প্রায় এক ঘন্টা লাগে উজানীর কারণে। গিয়ে নামলাম পাড়াতলী ঘাটে। অসাধারণ গ্রাম্য পরিবেশে পাড়াতলী কলিমউদ্দিন উচ্চ বিদ্যালয়। এই কলিমউদ্দিন হল শামসুর রাহমানের পিতামহ। স্কুলে কাজ সেরে প্রধান শিক্ষক আমাকে নিয়ে গেলেন শামসুর রাহমানদের বাড়ী দেখাতে। যদিও কবি শামসুর রাহমান এ বাড়ীতে জন্ম গ্রহণ করেন নাই। তবু তিনি বার বার ছুটে আসতেন এ গায়ে। এ গ্রাম নিয়ে তার বহু কবিতা ও আছে। এক তলা জীর্ন ঝোপে ভর্তি একটা বাড়ী। এখন এখানে কেউ থাকেনা। সামনে একটা পারি বারিক মসজিদ, মসজিদের সামনে সান বাধানো চমতকার একটা পুকুর। সত্যি অসাধারণ এক পরিবেশ। শামসুর রাহমানদের ভিঠেয় প্রচুর কাঠাল গাছ। বাড়ীর লোকজন একটা পাকনা কাঠাল ভেঙ্গে দিল। সেটাই ভক্ষণ করলাম দুজন মিলে। মেঘনা নদীর পারে সত্যি চমতকার খাটি গ্রাম এই পাড়াতলী। 


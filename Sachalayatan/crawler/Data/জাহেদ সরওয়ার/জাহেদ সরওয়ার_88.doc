রাসুল হামজাতভের(গামজাতভ?) মাই দাগেস্তান



কবিদের লেখা আত্মজীবনীর মধ্যে পাবলো নেরুদার মেমোয়ার্স ও চেশোয়াভ মিউশের মাই এরিয়া আমার কাছে অসাধারণ মনে হয়েছে। সম্প্রতি তাতে আরেকটা ভাল লাগা বই যোগ হল রসুল হামজাতভের মাই দাগেস্তান। মাটি দেশ মোটকথা শেকড়ের সাথে নিবিড় সম্পর্ক ছাড়া কোনো কবিই মহত্বর কাব্য রচনা করতে পারেনা। নেরুদাকে পড়লে যেমন পাওয়া যায় তার চিলিকে। নেরুদার বইটায় চিলিতে তার শৈশবের অবিরাম বৃষ্টির যে বর্ণনা তা এখনো আমাকে ছুয়ে যায়। তাই বলে নিজের দেশ ছেড়ে যে সব কবিরা পাড়ি জমায় তারা শেষ হয়ে যায় এটা আমার বক্তব্য নয়। কিন্তু সে তার নিজস্ব সংস্কৃতিকে সবসময় লালন করে। অন্য সংস্কৃতিকে লালন করা যায় কিন্তু চর্চ্চা করতে গেলেই বিপত্তি। মাইকেল মধুর কথা আমরা সকলেই জানি। যাইহোক হামজাতভের এই বইটা পড়ে বুঝা যায় নিজের সংস্কৃতির সাথে তার ছিল নাড়ির যোগ। নিজের দেশ ছেড়ে উনি কখনো কোথাও যাননি। সার জাহান চষে বেড়িয়েছেন কিন্তু শেষতক ফিরে গেছেন নিজের গ্রামে। যেখানে এখনো তাকে লোকে হামজাতভের পুত্র বলে সম্বোধন করে। এই বইটা শেষ পর্যন্ত রসুলের জীবনী থাকেনা হয়ে উঠে মধ্য এশিয়ার এক খন্ড ইতিহাস। এবং সকল মৌলিক  কবিদের আত্মজীবনী। কবিদের পড়ার জন্য আহ্বান রইল যদি ইতিমধ্যে না পড়ে থাকেন।


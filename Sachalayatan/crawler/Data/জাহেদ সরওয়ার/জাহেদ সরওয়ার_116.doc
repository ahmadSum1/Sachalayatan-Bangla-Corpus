নক্ষত্র কাহিনি



আমার কাছে জানতে চেয়োনা
চুরি করেছিলাম কিনা কোনো নক্ষত্র
সেই নক্ষত্র বিক্রি করেছিলাম কিনা কোন সৌরজগতে
যেখানে সোনালী চুলের সুন্দরীরা আসে
ছড়ি হাতে কালো চশমার অন্ধ জুয়াড়ীরা আসে
জানতে চেয়োনা সেই নক্ষত্র পাহারায় রাত জাগি কিনা
কাঁদি কিনা সেই নক্ষত্রের আলোয়
জানতে চেয়োনা আমি প্রদক্ষিন করি কিনা তার কক্ষপথ
জানতে চেয়োনা সেই নক্ষত্রের গতি পথে
ইতিহাসের পাতা থেকে উঠে আসে কিনা মহাজাগতিক যোদ্ধারা
কফিন খুলে বেরিয়ে আসে কিনা এলোচুলের শাদা রাজকুমারীরা
যারা নিহত হয়েছিল গ্রীসে,রোমে,কায়রোয় কিংবা দিল্লীতে-
আমি চুরি যাওয়া সেই নক্ষত্রসম্পর্কেততটুকুই জানি
একটি কবর সম্পর্কে যতটুকু জানে একটি মৃতদেহ।


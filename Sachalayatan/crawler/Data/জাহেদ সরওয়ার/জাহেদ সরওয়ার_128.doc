সিলেটে এক নিঃসঙ্গ সন্ধ্যা



একা একা সন্ধ্যায় হাটতে থাকি
বন্দরবাজারের ফুটপাত ধরে
বিমর্ষ বিকেল গুলো খুলে দেয়না
নতুন কোনো জানালা।
এশহরে কেউ আমাকে চিনেনা
বন্ধু শাহজালাল শুয়ে আছে কবরে
মিঠু শুটিংয়ে ব্যস্ত,নজমুল অসুস্থ
মোস্তাক দীনের ফোনের ভেতর
একটি নারী কন্ঠ বার বার বলে চলে
এই মুহুর্তে সংযোগ দেয়া সম্ভব না।
ইশ্বর পরিত্যক্ত এই শহরে অজস্র
জীবিত মানুষদের ভীড়ে এই মাত্র কবর থেকে
উঠে আসা বেদনার এক কংকাল আমি
প্রভু এরকম সন্ধ্যা আত্মহত্যার জন্য উপযুক্ত
আমি ক্বীন ব্রিজের ওপর দাড়াই
শার্টের সবকটি বোতাম খুলে দিয়ে।
সুরমা মহাকালের মত নীরবে বয়ে চলে
মানুষের দুঃখ গুলো নিয়ে।
এই নিঃসঙ্গ, আত্মহত্যাপ্রবন বিকলে বেলায়
আমার একজন বন্ধু দরকার।
যে এক ঝলক বাতাসের মত পাশে দাড়িয়ে বলবে
মরিস না আমারও তোর মত দুঃখ আছে।
শুধু কসকনকপুর ইউনিয়নের সীমান্তে দুইভাগ
হয়ে যাওয়া সুরমা নদী জানে-
এজগতে আমার কোনো বন্ধু নেই, ছিলনা কখনো।।


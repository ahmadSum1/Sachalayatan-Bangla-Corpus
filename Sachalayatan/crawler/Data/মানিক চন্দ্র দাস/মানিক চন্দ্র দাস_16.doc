কাক - [চতুর্থ কিস্তি]



[প্রথম কিস্তি]
[দ্বিতীয় কিস্তি]
[তৃতীয় কিস্তি]
০৯

সেদিন রাতে রহমান সাহেব আবারও স্বপ্ন দেখলেন। আবারো সেই কাক। এবার কাক দেখতে কাকের মতোই। তবে আকারে মানুষের সমান। মানুষের মতো কথা বলছে তার সাথে।
“স্যার কি খুব সমস্যায় আছেন?”
“আপনি কে?”
“আমি স্যার কর্ভাস ইন্ডিকাস। কাক। কাকের বৈজ্ঞানিক নাম কর্ভাস ইন্ডিকাস।”
“আমার অফিসে কি করছেন? ঢোকার অনুমতি পেলেন কোথায়? সোবহান...এই সোবহান...”
“চিৎকার করছেন কেন স্যার? সোবহানকে ডেকে কোন লাভ নেই। সোবহান নেই এখানে।  আর আমি আপনার অফিসে ঢুকিনি। এটা আপনার অফিস না। আপনিই আমার এলাকায় এসেছেন।”
রহমান সাহেব তার চারপাশে তাকালেন। আশেপাশে প্রচুর ময়লা দেখা যাচ্ছে। ময়লার মাঝখানে তার চেয়ার টেবিল বসানো। স্বপ্নে দৃশ্যটিকে রহমান সাহেবের কাছে অস্বাভাবিক মনে হলোনা। তিনি চুপচাপ বসে রইলেন।
“বলুন কি বলবেন।”
“স্যার কি খুব সমস্যায় আছেন?”
“হ্যাঁ আছি।”
“কি ঝামেলা স্যার?”
“বললে আপনি কি সমাধান করতে পারবেন?”
“বলেই দেখুন স্যার। পারতেও পারি।”
“কাক করবে আমার অফিসের সমস্যার সমাধান। ভালো বলেছেন। এখন আসুন। অন্য কোন সময় কথা বলা যাবে। হাতে অনেক কাজ।”
“স্যার আপনার হাতে তো কোন কাজ নেই। আপন আছেন আমার সাথে। ডাষ্টবিনে বসে আছেন।”
“তাইতো। মনে ছিলোনা।”
“স্যার সমস্যাটা বলুন।”
“ফাইলের একটা হিসেব মিলছেনা। আসলে ঠিক হিসেব না। ডেটাবেইজে সবই আছে, কিন্তু হার্ড কপি নেই। কয়েকটা রসিদ পাওয়া যাচ্ছেনা। আমাদের হেড একাউন্টেন্ট  কালাম সাহেব বিষয়টি নিয়ে অনেক খাটাখাটুনি করছেন। আমিও বের করার চেষ্টা করছি।”
“কেন পারছেন না স্যার? অফিসের কর্মচারীদের পেছনে আপনি না লোক লাগিয়ে রেখেছেন? তারা কিছু খুঁজে পাচ্ছেনা?”
“লোক লেগে থাকে অফিসের বাইরে। ভেতরের কাজ তো আর তারা দেখেনা।  এখানে টাকার অঙ্কটা অনেক। টাকাটা কেউ সরায়নি। স্রেফ একটা রিসিপ্ট পাওয়া যাচ্ছেনা। ওটা ছাড়া ফাইলের প্রেজেন্টেশনে যাওয়া যাবেনা। রিসিপ্ট এর মূল কপি প্রয়োজন। কে যে সরিয়েছে সেটাই বুঝতে পারছিনা।”
“স্যার, মূল কপিটা আপনার অফিসেই আছে। এই রিসিপ্ট নিশ্চয়ই এক পাতার কিছু না।  হারানোর সম্ভাবনাও তাই খুবই কম। কেউ না সরালে তো এই জিনিষ গায়েব হয়ে যাবেনা। তাই না স্যার?”
“তা অবশ্য ঠিকই বলেছেন।”
“এমন কি হতে পারেনা যে কয়েকজন মিলে বুদ্ধি করে রিসিপ্টটা উধাও করে ফেললো। আপনাকে ঝামেলায় ফেলার ইচ্ছে তো কারো না কারো থাকতেই পারে, তাই না?”
“তা পারে। আমার চেয়ারের দিকে অনেকেরই চোখ আছে। আমার জুনিয়রের চোখ সবচে বেশি। আপনি কি সামাদ সাহেবের কথা বলছেন?”
“জ্বী স্যার। আপনি ধরতে পেরেছেন। সমস্যা নিয়ে আপনি শুধু কালাম সাহেবের সাথে কথা বললেন। সামাদ সাহেব কে কিছু বললেন না। উনি তো আপনার জুনিয়র। অফিসে আপনার সব কথা জুনিয়র হিসেবে তারই জানার কথা,তাই না? এটা তো একরকম উদাসীনতা। এই উদাসীনতা আপনি অনেকদিন ধরেই দেখাচ্ছেন। তাই না? ”
“ঠিক উদাসীনতা...”
“জ্বী স্যার, উদাসীনতা। আপনি অস্বীকার করবেন না । সামাদ সাহেব আপনার পোষ্টের জুনিয়র। তার বুদ্ধি, বিবেচনা কি আপনার কাছাকাছি হবার কথা না?”
“তা ঠিক। উনি ধীরে ধীরে এই পোষ্টে উঠে এসেছেন। যোগ্যতা তার অবশ্যই আছে।”
“তারপরেও আপনি তাকে উপেক্ষা করেছেন স্বেচ্ছায়। কারনটা কি স্যার? সামাদ সাহেবের সাথে একসময় আপনার স্ত্রীর একটা সম্পর্ক ছিলো। কারনটা কি তাই?”
“চুপ করুন। আপনার অনেক সাহস কর্ভাস সাহেব। আপনি আমার সামনে দাঁড়িয়ে আমার স্ত্রীর নামে বাজে কথা বলছেন।”
“স্যার, আমরা কেউ কারো সামনে দাঁড়িয়ে নেই। আমরা দুজনেই বসে আছি ডাষ্টবিনে। আর একটা মানুষের সাথে আরএকটা মানুষের সম্পর্ক থাকতেই পারে। সেটা বলার মধ্যে বাজে বিষয় কি আছে?”
“চুপ, একদম চুপ।”
“স্যার, রসিদটা কোথায় আছে জানতে চাইলেন না?”
“চুপ করুন। আমি আপনার সাথে কথা বলতে চাচ্ছিনা।”
“রসিদটা আছে সামাদ সাহেবের কমোড ফ্লাশের ভেতর। তার ফ্লাশ নষ্ট হয়েছে গত মাসে। সেটা আর ঠিক করা হয়নি। আপনাদের মতো ঝকঝকে একটা অফিসে একজন অফিসারের কমোড ফ্লাশ এক মাস ধরে নষ্ট কিন্তু তা ঠিক করা হয়নি, বিষয়টা কেমন না?”
“এসব বিষয় দেখার দায়িত্ব ষ্টোর কীপারের আর কেয়ারটেকারের। আমার না।”
“তা অবশ্য ঠিকই বলেছেন।”
স্বপ্নের এই পর্যায়ে রহমান সাহেবের ঘুম ভেঙ্গে গেলো। কুমকুম তাকে ধাক্কা দিচ্ছে।
“সকাল নয়টা বাজে। উঠবেনা?”
চোখ মেলে প্রথমে রহমান সাহেব কিছু বুঝতে পারলেন না। এক দৃষ্টিতে সামনের মানুষটির দিকে তাকিয়ে রইলেন। এই মানুষটা কে? পরিচিত মনে হচ্ছে কি? মুখ এরকম ধবধবে সাদা কেন? মানুষ তো নাকি? রহমান সাহেব আরো কিছুক্ষন তাকিয়ে রইলেন।
“কি চিনতে পারছোনা নাকি? মুখে উপটান মাখা তাই ভুতের মতো লাগছে। ওঠো তো বাবা।”
খুব দ্রুত তৈরী হয়ে নিলেন রহমান সাহেব। মাথায় স্বপ্নের কথাবার্তা ঘুরছে।

১০

রহমান সাহেব ঠিক সকাল দশটায় অফিসে ঢুকলেন। রুমে ঢুকেই ডেকে পাঠালেন সামাদ সাহেবকে।
“কেমন আছেন সামাদ সাহেব?”
“ভালো আছি স্যার। আপনি কেমন আছেন?”
“যেমন রেখেছেন।”
“ঠিক বুঝলাম না স্যার।” সামাদ সাহেবের ভ্রু কুঁচকে গেলো।
“মানুষের শরীরে মাথাটাকেই সবচে বড় ধরা হয়, তাই না?”
“জ্বী স্যার।”
“শরীরে অন্যকোথাও সমস্যা হলে মাথাটুকু কি আলাদা করে ভালো থাকে?”
“না স্যার।” সামাদ সাহেবের কোঁচকানো ভ্রু আরো কুঁচকে গেলো। রহমান সাহেব ঠিক কি বলতে চাইছেন তা তিনি বুঝতে পারছেন না।
“সামাদ সাহেব, অফিস অনেকটা মানুষের শরীরের মত। সবার উপরে যে থাকে সে হচ্ছে অফিসের মাথা। আর বাকী ষ্টাফরা হচ্ছে শরীরের বাকী অংশ। ষ্টাফরা যদি কেউ ভালো না থাকে তাহলে কি অফিসের মাথার ভালো থাকা সম্ভব?”
“বোধহয় না স্যার।”
“কয়েকদিন ধরে আপনার টয়লেটের ফ্লাশ নষ্ট । কেয়ারটেকার কে খবর দেননি ?”
“দিয়েছি স্যার। এখনো নাকি ষ্টোর থেকে টুলস ডিসপ্যাচ হয়নি। তাই ফ্লাশ ঠিক করা হয়নি।”
“পরে আর খোঁজ নিয়েছিলেন ?”
“না স্যার।”
“চলুন ষ্টোরে খোঁজ নিয়ে আসি।”
“না না স্যার, ঠিক আছে। আমিই খোঁজ নেবো।”
“অসুবিধা নেই। আমার জুনিয়রের একটা সমস্যা হয়েছে আর আমি দেখবোনা? অবশ্যই দেখবো। চলুন।”
অফিসের ষ্টোর থেকে টুলস সহ মিস্ত্রীকে নিয়ে সামাদ সাহেবের রুমে গেলেন রহমান সাহেব। সাথে সামাদ সাহেব।

১১

ফ্লাশের পাশে সামাদ সাহেব দাঁড়িয়ে আছেন। আব্দুর রহমান সাহেব তার পাশে। মিস্ত্রী কানাইলাল ফ্লাশের কভার খুললো। 
রহমান সাহেব ঘামছেন। স্বপ্নের কথায় তিনি সামাদ সাহেবের ফ্লাশের সামনে দাঁড়িয়ে। অবশ্য এই কথা কেউ জানেনা। তাই আলাদা করে কারো কিছু ভাবার অবকাশ নেই। কিছু পাওয়া না গেলেও কোন সমস্যা নেই। বড় স্যারের যে সব কিছুতেই খুব তীক্ষ্ণ নজর আছে, তাই সবাই ধরে নেবে।
কিছু কি পাওয়া যাবে? রসিদটা পাবার আশা নিয়েই কি তিনি এখানে এসেছেন? কাক সম্পর্কিত অদ্ভুত স্বপ্নটিকে তিনি কেন বিশ্বাস করছেন? ঘটনাটা কী? মনে মনে রহমান সাহেব ভাবছেন ।
সামাদ সাহেবও ঘামছেন। বেশ কয়েকবার রুমাল বের করে তিনি মুখের ঘাম মুছেছেন।
ফ্লাশের ভেতর পানি নেই। চেইনে মরিচা পড়ে মাঝখান থেকে ছিঁড়ে গেছে। পানির লাইন বন্ধ করা । কানাইলাল ভেতর থেকে পলিথিন মোড়ানো একটা প্যাকেট বের করে নিয়ে এলো।
কানাইলালের চোখে বিস্ময়। রুমে এতো জায়গা থাকতে এই প্যাকেট ফ্লাশের ভেতর কেন? সবাই কি একসাথে পাগল হয়ে যাচ্ছে? বড় সাহেব এসেছেন ফ্লাশ ঠিক করা দেখতে, সামাদ সাহেব কাগজ রেখেছেন ফ্লাশের ভেতর। 
“প্যাকেটটা দাও কানাই।” রহমান সাহেব হাত বাড়িয়ে প্যাকেট নিলেন। বুকের উপর একটা অনিশ্চয়তার পাথর ছিলো। সেটা নেমে গেছে। তার বদলে হচ্ছে অস্বস্তি। এই অস্বস্তির কারন আপাতত তিনি ধরতে পারছেন না। সামাদ সাহেবের মুখ থেকে রক্ত নেমে গেছে। তার হাত-পা কাঁপছে। রহমান সাহেব প্যাকেট খুলে বেশ মনোযোগ দিয়ে প্রথম পাতা পড়লেন।
“কাজ শেষ কানাই ?”
“হ স্যার। শ্যাষ।”
“ঠিক আছে। তুমি যাও।”
রহমান সাহেবও সামাদ সাহেবের রুম থেকে বেরিয়ে গেলেন। সোজা ঢুকলেন নিজের রুমে। কিছুক্ষণ পরেই সামাদ সাহেবকে তিনি নিজের রুমে ডেকে নিলেন।
“সামাদ সাহেব, বেশ কিছুদিন ধরে আমাদের একটা হিসেবে গড়মিল হচ্ছিলো। বিষয়টি কি আপনি জানেন?”
“জানি স্যার।”
“বসুন সামাদ সাহেব। আমরা বসে বসে কথা বলি।”
“জ্বী স্যার।” 
সামাদ সাহেবের হাত-পায়ের কাঁপুনি বেড়েছে। এয়ারকন্ডিশন্ড রুমে বসেও তিনি ঘামছেন। এক একবার মনে হচ্ছে মাথা ঘোরাচ্ছে। মাথা ঘুরে পড়ে যাবেন। মাথা ঘুরে পড়ে গেলে কেমন হয়? তাতে অন্তত সব কিছু আরো পরে ঘটতো। একটু সময় অন্তত সবাই তাকে নিয়ে ব্যস্ত থাকতো। ডাক্তার এসে তাকে দেখে যেতো অথবা তাকেই হাসপাতালে ভর্তি করা হতো।
“সামাদ সাহেব আপনার কমোড ফ্লাশে যে কাগজ পাওয়া গেছে তাতে আমাদের এখানকার বাৎসরিক মোট খরচের একটা অংশের তথ্য আছে। পড়ে দেখবেন?”
“নাহ।” সামাদ সাহেবের গলা খুব ক্লান্ত শোনালো।
“কাগজে কি আছে তাতো আপনি জানেন তাইনা?”
চুপ করে রইলেন সামাদ সাহেব। কথা বলে আসলে কোন লাভ নেই। যা ঘটেছে তা তিনি খুব ঠান্ডা মাথাতেই করেছেন। কাগজগুলো অফিসেই রাখাটাই ভুলটা হয়েছে । শুধু ভুল না, বিরাট ভুল।
“আপনাকে পুলিশে দেবো। অফিসের কাজে ব্যাঘাত ঘটানোর শাস্তি আপনি পাবেন। তবে আপনার শাস্তি যেন কম হয় সেই ব্যবস্থা আমি করতে পারি। আগে বলুন আপনার সাথে কে কে ছিলো?”
প্রাণখোলা হাসি দিলেন সামাদ সাহেব। তিনি বললেন, “রহমান সাহেব, আপনি কর্মচারীদের পেছনে লোক লাগানোর ব্যবস্থা করেছেন। আবার আপনি আমাকে প্রশ্ন করছেন আমার সাথে কে কে ছিলো। কেমন হাস্যকর হয়ে গেলো না কথাটা?” এতক্ষণ সামাদ সাহেবের ভেতর অনিশ্চয়তার আতঙ্ক ছিলো। অনিশ্চয়তাটুকু কেটে গেছে। তিনি জানেন, তার গন্তব্য থানা। এখন তার আর সামনে বসে থাকা মানুষটিকে পরোয়া করার দরকার নেই।
“প্রশ্নটা হাস্যকর নাকি? হবে হয়তো। যাকগে, বলুন কে কে ছিলো আপনার সাথে?”
“কেউ ছিলোনা।”
“সত্যি বলছেন সামাদ সাহেব?”
“সত্যি-মিথ্যে এই মুহুর্তে অবান্তর একটা বিষয় রহমান সাহেব।”
“আপনার এই অবস্থার জন্য আপনিই দায়ী থাকলেন সামাদ সাহেব। একটা সুযোগ আপনার হাতে ছিলো। ব্যবহার করলেন না।”
“প্রত্যেক মানুষই তার অবস্থার জন্য দায়ী । এটা নতুন কিছু না। সুযোগ দেবার জন্য ধন্যবাদ।”

১২

বিচিত্র একটা অনুভূতি নিয়ে রহমান সাহেব বাসায় ফিরলেন। মনের ভেতর কিসের যেন খচখচানি। সামাদকে পুলিশ ধরে নিয়ে গেছে। মামলা হবার কথা। সামাদ নিজের পক্ষে উকিল দেবে তো ?
খাবার টেবিলে কুমকুম গম্ভীর মুখ নিয়ে বসে আছে। বাচ্চারা কেউ টেবিলে নেই। সন্ধ্যা বেলাতেই ঘুম। তারা সারাদিন স্কুলের পিকনিকে ছিলো।
“সামাদের খবর শুনেছো?”
“হুমম।”
“কে বললো?”
“সামাদই ফোন করেছিলো থানা থেকে।”
“ওর সাথে তোমার যোগাযোগ আছে?”
“ছিলোনা। আজ অনেকদিন পর হলো।”
“কি বললো সামাদ? ”
“তেমন কিছু না।”
কুমকুম এরপর একদম চুপ। রহমান সাহেবও কথা বাড়ালেন না। চাপাচাপি করে কুমকুমের কাছ থেকে কোন কথা বের করা যাবেনা। এই তথ্য রহমান সাহেব খুব ভালো কররে জানেন। একটা দীর্ঘশ্বাষ ফেলে টেবিল থেকে ঊঠে গেলেন তিনি। খাওয়া পড়ে রইলো টেবিলে। 
তার মন খুব খারাপ হলো। আচ্ছা, সামাদ কুমকুমকে কেন ফোন করলো? কাজটা করে তার কোন লাভ কি হয়েছে?

------
[চলবে]


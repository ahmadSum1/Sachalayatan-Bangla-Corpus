খাদক




শুরুটা একটা স্থানীয় হটডগ খাওয়ার প্রতিযোগিতায়। লূ ভার্বেইন এতে ১ম স্থান অধিকার করে প্রতিযোগিতার প্রাদেশিক পর্যায়ের রাউন্ডে উত্তীর্ণ হয়ে ২য় স্থান দখল করলো।  কিন্তু এখানে প্রথম স্থান অধিকারী পেট ফেটে প্রতিযোগিতা থেকে বাদ পড়ে গেলে লূ এক লাফে  জাতীয় পর্যায়ে উঠে গেল। কিন্তু আন্তর্জাতিক পর্যায়ে গিয়ে লূ প্রায় হাড়্গিলে একটা জাপানী মেয়ে চ্যাম্পিয়নের কাছে হেরে গিয়ে স্রেফ তৃতীয় হয়ে গেল। 

কিন্তু না, লূ এত সহজে হাল ছেড়ে দেয়ার বান্দা না। সে এবার কঠোর প্রশিক্ষনে আত্ননিয়োগ করলো। শহরের সমস্ত হটডগ তার উদরে হারিয়ে গেল । তারপর গোটা প্রদেশেরও। শেষমেশ তার কারনে সারা মহাদেশেই মাংসজাত পণ্যের আকাল দেখা দিল।
লূ কিন্তু এখানেই থামলো না। হ্যামবার্গার, পাই, কুকি – যা যা গলা দিয়ে ঠাসা সম্ভব তার কিছুই বাদ গেল না। সেইসাথে লূ ছড়াতে থাকলো, ছড়াতেই থাকলো – অপ্রতিরোধ্য পানার মত, ফুলতে থাকলো বেলুনের মত।  এ যেন এক পরাবাস্তব দৃশ্য।
তবে যেদিন সে গাড়ি খাওয়া শুরু করলো – সেই দিনটাই বোধহয় ছিল তার পয়েন্ট অফ নো রিটার্ন। এর শুরুটা ছিল ছোট্ট একটা মরচে পড়া ড্যাটসান দিয়ে। কিন্তু হপ্তা শেষ হতে না হতে সে তখন হামার আর লিমো গিলছে।
একটা পর্যায়ে এসে তার পেটে হাইড্রোজেন ফিউশান শুরু হয়ে গেল। লূ অবশ্য সেটা পাত্তাই দিল না।
তো বিশাল একটা গল্পকে সংক্ষেপে বলতে গেলে বলতে হয়, লূ এখন একটা ব্ল্যাক হোল -- ভার্বেইন এক্স-১। ব্রম্মাণ্ড ধীরে ধীরে এখন তার উদরে প্রবেশ করছে।
------------------------------------------------------------------------------------------------------------------
মূলঃ প্যাট্রিক জোহানসন

মনমাঝির সব : অণুগল্প  |  অণুঃআতঙ্ক-সিরিজ  |  নন-ফিকশন  |  ভ্রমণ


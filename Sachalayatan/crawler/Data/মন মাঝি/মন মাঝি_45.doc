মরুযাত্রা ৫ম পর্ব : কায়রো প্রবেশ






গিজা পিরামিড। কায়রো।

১.

আল-কাহিরা ওরফে কায়রোতে যখন ইত্তিহাদ এয়ারলাইন্সের প্লেনটা ল্যান্ড করে, তখন আমার ধারনা ছিল এদেশে সর্বোচ্চ হপ্তাখানেকের জন্য এসেছি। কয়েকদিন শহরটায় একটু ঘোরাঘুরি করে ফিরে যাব। কে জানত তখন এই এক হপ্তা তিন মাসে গিয়ে দাঁড়াবে – আর ঐ ‘একটু ঘোরাঘুরি’ হয়ে দাঁড়াবে কয়েক হাজার মাইল ? শেষমেশ প্রায় পালিয়ে আসতে হবে ?

কায়রোর জীবনযাত্রা যেন বৈপরীত্য আর বৈচিত্র্যের এক অদ্ভূত সমন্বয়। রাস্তায় নামলে মনে হয় সবাই যেন মাইকেল শুমাখার হওয়ার জন্যে হন্যে হয়ে গেছে। জীবনের একমাত্র ফর্মুলাঃ ফর্মুলা-ওয়ান! বাঁচি-মরি জিততেই হবে! গাড়িও আবার যে কত পদের তার কোন ইয়ত্তা নেই। একদিকে চলছে লক্কর-ঝক্কর, অন্যদিকে আবার চক্কর-বক্কর। পুরো পরিবার ঠাসা পুরান ম্যাচের বাক্স, ব্যাক-সীটে নিঃসঙ্গ ললনাশোভিত বিশাল আধুনিক লিমো, এসইউভি, ঘ্যাঙর-ঘ্যাঙ ক্যাব, মাঝখান দিয়ে আবার বয়ে চলা নীলনদ – সবাই ছুটছে উম্মাদগতিতে কোন এক আজব লক্ষ্যে। একসাথে। এরই মধ্য দিয়ে আমার ড্রাইভার আহমাদ (এখানে সবাই আহমাদ!) আমাকে এয়ারপোর্ট থেকে পিক করে নিয়ে হার্ট-সার্জনের মত ছুটে চলেছে। তার স্ক্যালপেল হচ্ছে তার স্টিয়ারিং হুইল। ভাগ্যি দক্ষ সার্জনই ছিল সে। এ যেন এক অটোমোবাইল অপেরা – মহাকাব্যিক, বজ্রকম্পিত, অথচ সেইসাথে কেমন জানি একটু বিচ্ছিন্ন-নিরাসক্ত। এই অদ্ভূত, প্রায় অদৃশ্য-অস্পর্শ্য নির্লিপ্ততা কায়রোর শত ব্যস্তসমস্ততা আর প্রাণস্পন্দনের মধ্যেও সবসময় কোথায় যেন সুক্ষ ভাবে হলেও টের পেয়েছি। কেমন যেন এক ইস্পাত-শীতল টক টক নির্লিপ্ততা, অনুভবসীমার একদম প্রান্তে অবস্থিত। এটা অবশ্য মুবারকশাহী যুগের কথা।



নীলনদ ও কায়রো

আমার হোস্টের বাড়ির পথে যেতে যেতে লক্ষ্য করি কর্মচঞ্চল কায়রো। তার ব্যতিব্যস্ত দোকানপাট, শপিং মল,  দুর্দমনীয় হিমবাহের মত ধেয়ে আসা ট্রাফিক, গাড়ির হর্নের চিৎকার, আর সহস্র নবীন-প্রাচীণ মিনার থেকে ভেসে আসা আযানের ধ্বণি প্রতিমুহূর্তে ঘোষনা করে যাচ্ছে এক ব্যাতিব্যস্ত বর্তমান আর এক অতিলৌকিক ঐতিহ্য। ধূসর বহুতল ভবন, সাবওয়ে, ফ্লাইওভার, ওভারপাস, আন্ডারপাস, প্রশস্ত ফুটপাথ – সবকিছু ব্যস্তসমস্ত গাড়িঘোড়া আর মানুষে মানুষে সয়লাব। রাস্তার মোড়ে মোড়ে কফি এ্যান্ড শীষা– শপ। এই শেষেরটা পরে আরো অনেক দেখব। সবকিছুর মধ্যেই কেমন যেন একটা বিশৃঙ্খল সুশৃঙ্খলতা, ছন্দোবদ্ধ ক্যাওস আর ক্যাকোফনি।... কিম্বা ক্যাওস আর ক্যাকোফনির ছন্দ। কোনটা জানি না।



র‍্যামসেস স্কোয়্যার। কায়রো

কোন এক লেখক লিখেছিলেন, “তাঞ্জিয়ারের (কিম্বা ঢাকার!) গুঁতোগুঁতি, আবু ধাবির নীরব উন্নাসিকতা, ইস্ফাহানের মসৃন চৌকষতা আর পেশোয়ারের আপসহীন ধর্মপরায়নতা - এখানে মোটের ওপর অনুপস্থিত। কিন্তু আমি ঐ সব ক’টা শহরেরই রেশ যেন দেখতে পাই এই শহরে পা দেয়ার প্রথম কয়েক মিনিটেই।”  এটা এক পশ্চিমা ভ্রমণকারীর চোখ দিয়ে দেখা চিত্র। তবে খুব একটা ভুল নয় বোধহয়। কিন্তু কায়রোতে মধ্যপ্রাচ্যের অন্য শহরগুলির চেয়ে এনার্জি অনেক বেশি আর নিয়ন্ত্রন অনেক কম। একটা আপাতঃ হ্যাপি-গো-লাকি ভাইব এর অবিচ্ছেদ্য অংশ, সব বিশৃঙ্খলা ছাঁপিয়ে এর একটা অতি নিজস্ব বিট ও ছন্দ সময়সাপেক্ষে অনুভবযোগ্য। 



পুরান কায়রো

এক সময় এই সব কিছু পেরিয়ে কায়রোর গীজা ডিস্ট্রিক্টে সাজানো গোছানো একটা অংশে নীল নদের পারে আমার হোস্টের বাড়িতে পৌঁছে গেলাম। এটাকে কেন্দ্রে রেখে পরবর্তী প্রায় তিনটি মাস মিশরের অনেক জায়গায় যাব। তার কয়েকটার বিবরন আগের পর্বগুলিতে দিয়েছি ( মরুযাত্রাঃ ১,  ২,  ২খ,  ৩ )।



ওবেলিস্ক

আমি যখন মিশর যাই তখন মার্চের প্রথম সপ্তাহ পেরিয়ে গেছে। আমাদের হিসেবে প্রচুর শীত তখনো, যদিও ওদের হিসেবে শীতের বিদায়বেলা এটা। তবে এটা মনে হয় কোন একটা জাতীয় উৎসব-টুৎসবের মৌসুম ছিল – কারন চারিদিকে উৎসবের আমেজ তখন। শহরের মাঝ দিয়ে বয়ে যাওয়া নীলনদের বুকে অজস্র বাহারি নৌকা, বজরা, বোট, ফেলুকা (পাল-তোলা নৌকা), নৌ-রেস্টুরেন্ট - সব অপূর্ব সাজে আর ডিজাইনে শোভিত হয়ে ঘুরে বেড়াচ্ছে। কোনটা ড্রাগনের আদলে ডিজাইন করা, কোনটা ময়ুরপঙ্খীর মত, কোনটার মুখ স্ফিংক্সের মত, আবার কোনটার চতুর্দিকে হয়তো ফারাওদের চমকপ্রদ মুখোশের প্রতিকৃতি লাগানো। এমন নানা রকম থীমে সজ্জিত তারা। তবে এসব সবচেয়ে দৃষ্টিনন্দন আর মোহময় হয়ে উঠে সন্ধ্যার পর। তখন সব ক’টি জলযানে জ্বলে উঠে হরেক রকমের বহুবর্নিল চলমান আলোকসজ্জা – এগুলিও আবার ফারাওনিক ইতিহাস থেকে নানা রকম থীম ধার করে ডিজাইন করা। সে এক দেখার বিষয়। 

আর সব ছাপিয়ে যায় মানুষগুলি। ছোটবড় বোটে বোটে দল বেঁধে ভেসে পড়ে কায়েরিয়ানরা। বন্ধুবান্ধব কিম্বা পুরো পরিবার বা আরো বিশাল দল। রঙবেরঙের পোশাক পরে চলন্ত বোটের উপর নাচতে নাচতে আর গাইতে গাইতে আনন্দ উল্লাসে মেতে উঠে। নদীর পারে বা ব্রিজের রেলিং ধরে দাঁড়িয়ে, দামাল বাতাসে ভিজতে ভিজতে আমি সেদিকে তাকিয়ে থাকি অপলক চোখে। কানে ভেসে আসে আঁধার মাঝনদী থেকে রঙীন আলোয় ঝিকিমিকি কোন বোটের স্পিকার থেকে বেরুনো গান-বাজনা আর আনন্দ-ফুর্তির শব্দ। এটা কমবেশি সবসময়ই থাকে, তবে এই মৌসুম একদম নদীভরা ফুর্তির মৌসুম। বোটে বোটে ছেয়ে যায় নীল।



হযরত উমর (রাঃ) প্রতিষ্ঠিত মসজিদ। কায়রো।

২.

আমি মিশরে কোন সংক্ষিপ্ত, সুপরিকল্পিত ভ্রমণে যাইনি – অন্তত শেষমেশ ব্যাপারটা সেরকম থাকেনি। একেকসময় একেক জায়গায় গিয়েছি, আবার বিস্তর সময় স্রেফ নীলের হাওয়া খেয়ে বেড়িয়েছি। বা একটা ফেলুকা ভাড়া করে নীলের জলে ভাসতে ভাসতে ঘুমিয়ে কাটিয়েছি। তাই এই পর্বে কায়রোর কিছু দ্রষ্টব্যের বিবরণ থাকবে খানিকটা টুরিস্ট গাইডের মত করে। 

তবে সবার আগে, এই পর্বে প্রাচীণ মিশরের ইতিহাস নিয়ে মনে হয় একটু আলোচনা করা যায়। প্রবন্ধমূলক কিছু লেখা আমার উদ্দেশ্য নয়, কিন্তু ভ্রমণের একটা গন্তব্য হিসেবে মিশরের মূল আকর্ষনটাই কিন্তু এর ইতিহাস। এটা মানবসভ্যতার ইতিহসের অংশও বটে। ইতিহাসে কারো ভাল রকম উৎসাহ না থাকলে তার মিশর ভ্রমন মাঠে মারা যেতে বাধ্য। তবে এর একটা উল্টোপিঠও আছে। এখানে এতই অবিশ্বাস্য রকম বেশি, দীর্ঘ এবং পরতে পরতে ঘনীভূত-স্তরীভূত ইতিহাস যে, কোন সাধারন টুরিস্ট যদি সবকিছু বা অনেককিছু একবারে কাভার করতে চান, তাহলে খুব দ্রুতই ওভারডোজ হয়ে তার মারা পড়ার সমূহ সম্ভাবনা থাকে। আমার দশাও প্রায় ঐরকমই হয়েছিল। দেশটার এমাথা থেকে ওমাথা ঘুরে বেড়িয়ে, অর্ধডজন উপর পিরামিডে গিয়ে (আবিষ্কৃত পিরামিড আছে ১৪০-টার মত, অনাবিষ্কৃত আনুমানিক আরো শতাধিক বা আরো বেশি—তবে বেশির ভাগ মানুষই দুই-তিনটার বেশি দেখে না), আর অজস্র প্রত্নতাত্ত্বিক ও ঐতিহাসিক স্থান/সাইট/নিদর্শন/মিউজিয়াম/মন্দির ইত্যাদি অনেকটা ভিডিও ফাস্ট-ফরোয়ার্ডের মত করে দেখতে দেখতে - এত ইতিহাসের ভারে শেষের দিকে আমি অতিভোজনের ফলে সৃষ্ট বমন-ভাবের মত অনুভূতিতে আক্রান্ত হই।



গিজা পিরামিডের পাশে উটের পিঠে

তারপরও আমি নাকি দেখার যা আছে তার ১%-ও দেখি নাই তিন মাসে। বেশ ভাল কথা ! কিন্তু এর পর যখন শুনলাম এই “দেখার যা আছে”  সেটাই নাকি আবিষ্কৃত-অনাবিষ্কৃত/অখননকৃত মিলিয়ে মোট প্রত্নতাত্ত্বিক/ঐতিহাসিক সাইটগুলির ৩০%-এরও কম – ৭০%ই মাটির তলায় এখনো, তখন নির্বাক হয়ে যাওয়া ছাড়া আর কোন উপায় থাকে না। এর মানে দাঁড়ায় আমি আসলে ০.৩%-ও দেখি নাই। মাত্র কয়েকদিন আগে সাক্কারা মরুভূমির (প্ল্যাটো) নীচে ভূমিভেদী ইনফ্রা-রেড ও থার্মাল প্রযুক্তি সম্বলিত স্যাটেলাইট ইমেজিং-এর মাধ্যমে মরুভূমির তলায় একটা আস্ত প্রাচীণ শহর আবিষ্কৃত হওয়ার পর (এখন পর্যন্ত এরাই শুধু ৩ হাজার প্রাচীন জনপদ, ১০০০ টুম্ব ও ১৭টি পিরামিড আবিষ্কার করেছেন বিভিন্ন লোকেশনে এবং করেই চলেছেন) -- ঐ প্রকল্পের নাসা নিযুক্ত আর্কিওলজিস্ট যখন বিবিসি-কে বললেন যে - এখন পর্যন্ত ইজিপ্টের প্রত্নতাত্ত্বিক/ঐতিহাসিক ঐতিহ্যের ১%-ও আবিষ্কৃত হয়নি আসলে (মাটির উপরাংশ ইতিমধ্যেই ইতিহাস-ঐতিহ্যে থিকথিক করা সত্বেও)- তখন আমি দশমিকের ডানদিকে কত শতাংশ দেখেছি সেই হিসেবের হাস্যকর খেলাটা একেবারেই বাদ দিয়ে দিলাম! এটা তাও মোটা দাগের বাদ দেয়া, একেকটি লোকেশনের ভেতরে প্রতিটি বিষয়ে যে লক্ষ-লক্ষ ডিটেইল আছে – সেসব তো কিছু ধরিই নাই। ওগুলির পেছনে দুনিয়ার সমস্ত ইজিপ্টোলজিস্ট মিলে কয়েকটা শতাব্দী মনে হয় দিব্যি কাটিয়ে দিতে পারবেন। আরো বহুদিন তাদের ভাত নিশ্চিত।



কায়রো মিউজিয়ামের দ্বাররক্ষী স্ফিংক্সের সাথে

মোদ্দা কথা হল, ইজিপ্টোলজিস্ট বা মানবসভ্যতাবিশারদ হতে চান না - এমন সাধারন পর্যটকের জন্য মিশর ভ্রমণের ক্ষেত্রে ইতিহাসে একটা জোরালো আগ্রহ থাকা অপরিহার্য। কিন্তু সেই আগ্রহটা স্বাস্থ্যকর হওয়া এবং নিজের আগ্রহের সীমা বা স্যাচুরেশন-পয়েন্ট সম্পর্কে একটা প্রাক-উপলব্ধি থাকাও বাঞ্ছনীয়। নইলে উপভোগ্য একটা বিষয় দ্রুতই বিবমিষাকর হয়ে যেতে পারে। শেষের দিকে আমার অন্তত তেমনটাই হয়েছিল।



দারুন একটি ভিডিও কোলাজ

---------------------------------------------------------------------------------------------------------

 First 4 photo and video source: Internet. 4th photo courtesy: Amr Soliman


মনমাঝির সব : অণুগল্প  |  অণুঃআতঙ্ক-সিরিজ  |  নন-ফিকশন  |  ভ্রমণ


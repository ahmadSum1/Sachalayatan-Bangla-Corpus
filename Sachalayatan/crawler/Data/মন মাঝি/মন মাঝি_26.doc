ডিউন ব্যাশিং :: বালিয়াড়িতে খেলোয়াড়ি




কৈফিয়তঃ পূণর্পাঠে বুঝতে পারছি লেখাটা খানিক শুষ্কং-কাষ্ঠং হয়ে গেছে। পড়তে পড়তে আর ভাল না লাগলে একলাফে নীচের স্লাইডশোটা-তে চলে যেতে পারেন। এটা ভাল লাগবে আশা করি।



মিশরের শ্বেতমরুতে যাওয়ার পথে আমার বালিয়াড়ি আর বালিয়াড়িতে খেলোয়াড়ি অর্থাৎ ডিউন-ব্যাশিং এর সাথে পরিচয়। ফোর-হুইলারে চেপে বুনো বাইসনের মত বালিয়াড়িগুলিকে চার্জ করা - আবার তার মাথায় চড়ে প্রায় শুন্যে ঝাপ দেয়ার মত দুরন্ত গতিতে নীচে নেমে আসার মধ্যে যে এ্যাড্রিনালিনের তুফান আর অনির্বচনীয় ইউফোরিয়া সঞ্চিত থাকে, তা লিখে বোঝানো কঠিন।একমাত্র সরাসরি অভিজ্ঞতাতেই সেটা বোঝা যায়। সাথে অপরিহার্য বোনাস, কিম্বা অনেকক্ষেত্রে সেটাই হয়তো আসল -এক্সটিক ল্যান্ডস্কেপের অনন্য সৌন্দর্য।

নামিব মরুর সোসুস্‌ভ্লেইতে গাঢ় কমলা বা গোলাপি রঙের, পাটকিলে বা হলদে রঙের অভূতপূর্ব, দুনিয়ার সেক্সিয়েস্ট সব কার্ভের জটিলতম সমন্বয়ে মাথা উঁচু করে দাঁড়িয়ে থাকা, প্রায় পর্বতসম বালিয়াড়িগুলি ঝকঝকে নীল আকাশ বা পুর্ণিমার চাঁদের পটভূমিতে যে রহস্যময় অলৌকিক সৌন্দর্যের সৃষ্টি করে - তা না দেখলে হয়তো কল্পনাতেও আনা কঠিন। কিম্বা মরক্কোর ছবির মত শায়িত এর্গ ছেবি, বা লিবিয়ার এর্গ আওবারি, বা মিশরের গ্রেট স্যান্ড সী, বা... নাঃ এসব কিছুই দেখা হয়নি আমার ঘর হইতে দু'খানা ভাঙা পা ফেলিয়া। শুধু একটুখানি সুদুরতম আভাসমাত্র পেয়েছিলাম মিশরের বাহারিয়ার কাছে। তবু ঘ্রাণং অর্ধভোজনং-এর মত কল্পনায় গমনং করিলেই বা দোষ কি। সেই কল্পভ্রমণের চেষ্টাতেই এই লেখা - ডিউন কত প্রকার ও কি কি সেই বেগার আলোচনা করতে করতেও যদি যাওয়ার খানিকটা আনন্দ পাওয়া যায়! 


ডিউন-ব্যাশিং এর সাথে যার প্রথমবারের মত পরিচয়, এরপর থেকে সে শিরা শিরায় গিরায় গিরায় ঐ ইউফোরিক তুফান আর তুফানের আনন্দের স্বাদ পেতে চায় বারে বারেই। নেশা লেগে যায়। তবে আমার ভাগ্যে ডিউন-ব্যাশিং বা ডিউন-ওয়াচিং-এর সুযোগটা আর দ্বিতীয়বার আসেনি। প্রথমবারেরটাও আসলে ঠিকমত হয়নি - বাহারিয়া থেকে শ্বেতমরুতে যাওয়ার পথে যদ্দুর মনে পড়ে খুব বেশি ডিউন বা বড় বালিয়াড়ি ছিল না। কিম্বা আমাদের 4WD-র বেদুঈন ড্রাইভার এড়িয়ে গেছে। ব্যাপারটা শুরু হওয়ার পর আমি সেটা বুঝে ঊঠতে ঊঠতে আর তাতে মজতে মজতেই হঠাৎ করেই উঁচু ডিউনের পালা শেষ। অনেকটা যেন মাড় দেয়া খরখরে ঠোঁটে অমৃতভাণ্ড ছোয়াঁনোর মত- ঠোঁট বেচারা সময়মত সাড়া দিয়ে চুমুক দেয়ার আগেই ভাণ্ড নিয়েছে কেউ কেড়ে। কিন্তু মরা ঠোঁটে ততক্ষণে সিসিফাসের মত পিপাসার ঝড়। কি পেলামের চেয়ে কি হারালাম সেটাই বড় হয়ে গেছে ততক্ষণে বহুগুণে...

আমার নিজের ডিউন-ব্যাশিং-এর অভিজ্ঞতা এটুকুই। এরপর অনেকবার ভেবেছি আবারও যাওয়ার, এবং এবারে কোন বড় ডিউন-ফিল্ড বা এর্গের ভিতর দিয়ে লম্বা ডেজার্ট সাফারিতে। কিন্তু অর্থের সংস্থান হয়নি। তারপর দেশে চলে এসেছি। সুতরাং এই লেখাটা নেট থেকে সংগৃহীত কিছু ছবি ও তথ্যের (সব ছবি ও তথ্যই নেটপ্রাপ্ত) উপর ভর করে সেই অনাস্বাদিত অপূর্ণ অভিযান আর সম্ভাব্য রোমাঞ্চ নিয়ে  কিছুটা দুধের স্বাদ ঘোলে মেটানোর একটা করুন প্রয়াস। এটা ভ্রমণ কাহিনি না, বরং কত প্রকার ও কি কি মার্কা একটা স্কুলপাঠ্য গরুর রচনা। তবু আশা করি বিজ্ঞজনেরা একদম হয়ত হতাশ বা বিরক্ত হবেন না।


ডিউন কি ?

বালিয়াড়ি বা ডিউনকে বাতাস বা জলপ্রবাহের ফলে সৃষ্টি হওয়া একরকম বালুর টিলা বা খুদে পাহাড় বলা যেতে পারে। মরুভূমিতে শক্তিশালী বাতাসের কল্যানে উড়ে এসে জুড়ে বসা ক্ষুদ্র বালুকনা স্তুপীকৃত হয়ে এই বালিয়াড়ির সৃষ্টি হয়। ভিত্তি হিসেবে স্রেফ একটুখানি 'বাধা'ই তার জন্য যথেষ্ট। একটা ঝোপ বা এক খণ্ড পাথর - যে কোন কিছু। আর রসদ হিসেবে অবশ্যই প্রচুর পরিমানে বায়ুবাহিত বালুকনা। বাতাস যখন ঐ 'বাধা'-তে বাধাপ্রাপ্ত হয়, তখন প্রবহমান বাতাসের কিছু অংশ ঐ 'বাঁধার' উপর দিয়ে তার উলটো পিঠে বায়ুবিমুখী পাশে  চলে আসে - এবং এখানে পৌঁছে ঐ বাঁধার আড়ালে একটা জায়গায় বাতাসের প্রবাহ শুন্যে নেমে আসে। এই স্থিরতাপ্রাপ্ত অবস্থায় তখন ঐটুকু বালুবাহী বায়ু তার বাহিত বালু যা ছিল তা ঐ বাঁধার বায়ুবিমুখী পাশে ঝেড়ে দেয়।


Your browser does not support iframes.


এইভাবে স্বল্প সময়ের ব্যবধানে একটা পর্যায়ে ঐ 'বাঁধা'টা বালুতে পুরোপুরি ঢেকে যায় এবং তাকে ঘিরে একটা সুন্দর পিচ্চি ডিউন গড়ে উঠে। এরপর এই পিচ্চি ডিউনটাই একটা 'বাঁধা' হয়ে উঠে এবং আগের নিয়মে বাড়তে থাকে। বাড়তে বাড়তে অবশেষে একসময় সত্যি সত্যি তার বয়ঃপ্রাপ্তি ঘটে এবং সে ডিউনের পরিচিত যে কোন একটা আকৃতি ধারণ করে (উপরের এনিমেশন দ্রঃ)।

বায়ুপ্রবাহের (জলমগ্ন ডিউনের ক্ষেত্রে জলপ্রবাহের) সাথে মিথস্ক্রিয়ার কারনে বালিয়াড়ির আয়তন ও আকৃতি অনেক রকমই হতে পারে। বেশির ভাগ ডিউন বায়ুপ্রবাহের মুখোমুখি দিকে লম্বা হয়ে থাকে আর বালু ঠেলা খেয়ে খেয়ে উপরে উঠে যায় আর তার বায়ুবিমুখী উলটো পিঠ (লিওয়ার্ড) হয় অপেক্ষাকৃত খাটো। একে 'স্লিপ ফেস' বলে। অজস্র ডিউন আচ্ছাদিত বিশাল একটা এলাকাকে 'ডিউন-ফিল্ড' আর তাবড় তাবড় ডিউন-ফিল্ডগুলিকে বলা হয় 'এর্গ'। এর্গ আরবি থেকে ইংরেজিতে ঢুকে পড়া শব্দ।

সাধারনত সাগরতীরবর্তী অঞ্চল বা মরুভূমিতে বালিয়াড়ি দেখা যায়। কোন কোন সাগরতীরবর্তী অঞ্চলে তীরের সমান্তরালে এক বা একাধিক বালিয়াড়ি-শ্রেণী দেখা যায়। অধিকাংশ ক্ষেত্রেই এই বালিয়াড়িগুলি ঝড়ঝঞ্ঝার সময় সাগর থেকে ধেয়ে আসা ঢেউয়ের ধ্বংসাত্নক আঘাত থেকে ভূভাগকে রক্ষায় গুরুত্বপূর্ণ ভূমিকা পালন করে।

সাগরতীরের বালিয়াড়িগুলির বিশ্বব্যাপী বিস্তৃতি থাকলেও, বালিয়াড়ির বৃহত্তম সমাহারগুলি সাগরতীর থেকে দূরে শুষ্ক অঞ্চল বা মরুভূমিতেই বেশি দেখা যায়।




বায়ুপ্রবাহজাত ডিউনের আকার-আকৃতি

বায়ুসৃষ্ট বালিয়াড়ি নানা আকৃতির হয়ে থাকে। এর মধ্যে বেসিক আকৃতিগুলি হচ্ছে - ক্রিসেন্টিক, লিনিয়ার, স্টার, ডোম, প্যারাবোলিক, সেঈফ, রিভার্সিং, ইত্যাদি।

ক্রিসেন্টিক , অর্থাৎ চাঁদের বাঁকা ফালির আকৃতির বালিয়াড়িগুলি সাধারণত লম্বার চেয়ে চওড়া হয়ে থাকে বেশি। এগুলির স্লিপ-ফেস বা স্খলনপৃষ্ঠ সাধারণত বালিয়াড়িগুলির অবতল পার্শ্বে হয়। এগুলির সৃষ্টি মূলত অপরিবর্তিতভাবে একদিক থেকে প্রবাহিত বাতাসের কারনে। কিছু কিছু ক্রিসেন্টিক বালিয়াড়ি মরুভূমির বুকের উপর দিয়ে অন্য যে কোন ধরণের বালিয়াড়ি থেকে দ্রুততর গতিতে স্থান-পরিবর্তন করতে পারে। বছরে ৩০০ ফুট করে সরে যাওয়ারও রেকর্ড আছে চীনের নিংক্সিয়া আর আমি যেখানে গিয়েছিলাম সেই মিশরের পশ্চিম মরুভূমিতে। পৃথিবীর বৃহত্তম ক্রিসেন্টিক বালিয়াড়ি চীনের টাক্‌লামাকান মরুভূমিতে দেখা যায়, যেগুলির গড় শীর্ষবিস্তার (crest-to-crest widths) ৩ কিলোমিটারেরও বেশি।

সোজা বা সামান্য সর্পিল শীর্ষশিরাওলা আর প্রস্থের চেয়ে দৈর্ঘ্যে অনেক বেশি এমন বালিয়াড়িগুলিকে সাধারণত লিনিয়ার  বালিয়াড়ি বলা হয়। এগুলি ১০০ মাইলের চেয়েও বেশি লম্বা হতে পারে। কখনো কখনো এমন একাধিক লিনিয়ার বালিয়াড়ি মিলে ইংরেজি Y-আকৃতির যৌগিক বালিয়াড়ি সৃষ্টি করে।

স্টার  ডিউন অরীয় প্রতিসাম্যবিশিষ্ট (রেডিয়ালি সিমেট্রিকাল) পিরামিড আকৃতির বালুর স্তুপ যার শীর্ষকেন্দ্র থেকে প্রসারিত তিন বা ততোধিক বাহু এর স্খলনপৃষ্ঠের রূপ নেয়। এই বালিয়াড়িগুলি সাধারণত বহুমুখী বায়ুপ্রবাহপ্রবণ এলাকাতে দেখা যায় আর এর বিস্তৃতি পাশাপাশি হওয়ার চেয়ে উর্ধ্বমুখী হয়ে থাকে। সাহারার 'গ্র্যাণ্ড এর্গ ওরিয়েন্টাল' এই স্টার ডিউন অধ্যুষিত এলাকা। চীনের 'বাদাইন জারান' মরুভূমির দক্ষিন-পূর্ব অঞ্চলের স্টার ডিউনগুলি ১৬০০ ফুট পর্যন্ত উঁচু হয়ে থাকে এবং  মতান্তরে এগুলি পৃথিবীর সবচেয়ে উঁচু নিশ্চল ডিউনের অন্যতম।

ডোম  বা গম্বুজ  ডিউন দেখতে ডিম্বাকার বা গোলাকার হয়ে থাকে। এদের সাধারনত স্খলনপৃষ্ঠ থাকে না।

কনভেক্স নাক আর প্রলম্বিত দুই বাহুযুক্ত U-আকৃতির ডিউনগুলিকে প্যারাবোলিক  বা অধিবৃত্তাকার  বালিয়াড়ি বলা হয়। এই বালিয়াড়িগুলির এই আকৃতি এর মধ্যাংশ ইংরেজি U-আকৃতির কাছাকাছি আকৃতিতে ক্ষয়ে যাওয়ার মাধ্যমে সৃষ্টি হয়। এর বাহুগুলি ঝোপঝাড়-গাছপালার কারনে জায়াগামত আটকে থাকে।

লংগিচ্যুডিনাল   অর্থাৎ অনুদৈর্ঘ্যিক ডিউন সাধারণত প্রিভেইলিং বায়ুপ্রবাহের সমান্তরালে প্রলম্বিত হয় - সম্ভবত একটা বড় ডিউনের পাশগুলি বাতাসে উড়ে গিয়ে। এগুলিকে সেঈফ ডিউনও বলা হয়, আরবি শব্দ 'সেঈফ' অনুসারে, যার অর্থ তরবারি। এই ডিউনগুলি বিশেষ করে সাহারায় দেখা যায়। সেঈফ ডিউন প্রায় হাজার ফুট উঁচু আর প্রায় দুই শ' মাইল পর্যন্ত দীর্ঘ হতে পারে।

রিভার্সিং  ডিউন সেসব জায়গায় গড়ে উঠে যেখানে বায়ুপ্রবাহের গতিমুখ নির্দিষ্ট সময় পরপর  উলটে যায়। এদের আকৃতি উপরের আকৃতিগুলিরই নানান রকমফের। এদের বিপরীতমুখী মূখ্য আর গৌণ স্খলনপৃষ্ঠ থাকে।


উপরিল্লিখিত ডিউনের সবগুলি আকৃতিই তিনটা রূপধারণ করতে পারেঃ  সরল, যৌগ, আর মিশ্র।  সরল ডিউনগুলি তাদের নিজস্ব আকৃতির মূল জ্যামিতিক রূপটা ধারণ করে আর এদের ন্যূনতম সংখ্যক স্খলনপৃষ্ঠ থাকে। যৌগিক ডিউনগুলি বিশাকাকৃতির ডিউন যার উপর একই আকৃতি আর একই দিকমুখী স্খলনপৃষ্ঠওলা ছোট ছোট আরও ডিউন গড়ে উঠে। মিশ্র ডিউনগুলি উপরিল্লিখিত একাধিক আকৃতির ডিউনের একটা মিশ্রন। একটা ক্রিসেন্টিক ডিউনের ক্রেস্টের উপরে স্থাপিত একটা স্টার ডিউন হচ্ছে মিশ্র ডিউনের সবচেয়ে পরিচিত উদাহরণ। উপরের তিনটি ডিউন টাইপের পার্থক্যের সহজ কারনটা হচ্ছে - বায়ুপ্রবাহের পার্থক্য। সরল ডিউনগুলি থেকে বোঝা যায় এদের ক্ষেত্রে এদের গড়ে উঠার পর থেকে বায়ুপ্রবাহের (wind regime) গতিমুখ আর তীব্রতা বিশেষ পাল্টায়নি, অন্যদিকে যৌগিক আর মিশ্র টাইপের ক্ষেত্রে সেটা পাল্টিয়েছে।

উপরের ডিউনগুলি ছাড়াও আরেক ধরণের ডিউন আছে যাকে সবাই ডিউন বলে গণ্য করেন না। এরা 'তিমির পিঠ' (হোয়েলব্যাক) বা 'জিবার' নামে পরিচিত।  জিবারে সাধারণ ডিউনের মত সরু শীর্ষশিরা (ক্রেস্ট) বা খাঁড়া স্খলনপৃষ্ঠ (স্লিপ ফেস) নেই। এগুলি গড়পড়তায় অন্যান্য ডিউন থেকে কম উঁচু, প্রায় অর্ধ-ডিম্বাকৃতি (অনেকটা সাগরে ভাসমান তিমির পিঠের মত) মসৃন পিঠবিশিষ্ট এবং ধীরলয়ে উত্থানপতনযুক্ত দৈত্যাকৃতির বালুর তরঙ্গমালা। 4WD করে চড়ে বেড়ানোর জন্য দারুন মজার জায়গা।


বায়ুপ্রবাহজাত ডিউন ছাড়াও গঠনপ্রক্রিয়ার ভিত্তিতে আরও কয়েক রকম ডিউন রয়েছে। যেমন - জলমগ্ন ডিউন যা নদী ও নদীর মোহনায় পানির তলায় জলপ্রবাহের ফলে সৃষ্টি হতে পারে। বায়ুপ্রবাহজাত বা জলমগ্ন ডিউন জমে (কম্প্যাকশন) শক্ত হয়ে গিয়ে একধরণের বেলেপাথরের ডিউন সৃষ্টি হয় যাকে লিথিফাইড, অর্থাৎ প্রস্তরীভূত ডিউন বলে। এছাড়া সমুদ্রের ঢেউ আর ভূভাগের বায়ুপ্রবাহ মিলে কোস্টাল ডিউনও সৃষ্টি করে।

তো সংক্ষেপে এই হল ডিউন কাহাকে বলে, কত প্রকার ও কি কি। 

এর্গ

স্যান্ড সী, ডিউন সী, এর্গ, ঘুরুদ, নিফুদ, কৌম, শামো -- বিভিন্ন নামে বিভিন্ন অঞ্চলে ডিউনের এক বিশেষ ধরণের বিশাল সমাহার পরিচিত। প্রথম দু'টি ইউরপিয়ানরা ব্যবহার করে থাকেন, কিন্তু সাহারার স্থানীয়রা ততটা নয়। 'ঘুরুদ' মিশরীয় আরবিতে প্রচলিত, কিন্তু পশ্চিমা ভাষায় বা এমনকি অন্যদেশের আরবিতেও নয়। এর্গ-ও আরবি-উৎসজাত শব্দ, তবে ইউরোপিয় ভাষায়, অন্তত ইংরেজি ও ফরাসীতে এটা গৃহীত হয়েছে এবং ভূতিত্ত্ববিদরাও ব্যবহার করে থাকেন। কৌম তুর্কি আর শামো চীনা ভাষার শব্দ। এই টার্মগুলির মধ্যে কোন সুক্ষ পার্থক্য আছে কিনা জানি না, তবে আমি যদ্দুর বুঝেছি তা হল এর সবই কমবেশি সমার্থক এবং এগুলির অর্থ হল -মরুভূমিতে বালিয়াড়ি-বহুল বিশাল একটা এলাকা। উইকিপিডিয়ার সংজ্ঞা মতে এর্গ হচ্ছে 'ডিউন ফিল্ড' থেকে বড় মরুভূমিতে বায়ুবাহিত বালুতে ঢাকা বিশাল একটা জায়গা - কমপক্ষে ১২৫ বর্গকিলোমিটার। এর কম হলে সেটা 'ডিউন ফিল্ড'। তবে সাহারায় এর্গ উপাধিধারী নামকরা এলাকাগুলি এর চেয়ে আসলে অনেক অনেক বড়, যেমন - আলজিরিয়ার ইসাওয়ে (Issaouane) এর্গ ৩৮,০০০ বর্গকিলোমিটার, এর্গ চেচ ৩,১৯,০০০ বঃকিমিঃ, গ্রান্ড এর্গ ওরিয়ান্টাল ১,২০,০০০ বঃকিমিঃ, মিশরের গ্রেট স্যাণ্ড সী ৭২,০০০ বঃকিমিঃ, বা পৃথিবীর সবচেয়ে বড় এর্গ (এটাকে অবশ্য উইকিপিডিয়া এর্গ হিসেবে শ্রেণীভূক্ত না করে 'স্যাণ্ড ডেজার্ট' বলছে) মধ্যপ্রাচ্যের রুব'আল খালি সাড়ে ছয় লক্ষ বঃকিমিঃ,  ইত্যাদি।

ডিউন ফিল্ড বা এর্গ ইত্যাদি সাধারণত অঢেল শুকনো ঝরঝরে বালুর উৎস, যেমন শুষ্ক নদীতল, বদ্বীপ, প্লাবনভূমি, হিমান্ত সমতলভূমি, শুষ্ক লেক, সৈকত ইত্যাদির  বায়ুপ্রবাহমুখী নিম্নাঞ্চলে (downwind)  গড়ে উঠে। প্রায় সব প্রধান এর্গই উলেখযোগ্য পরিমানে উদ্ভিদ জন্মানোর জন্য অনুপযোগী শুষ্কতার কারনে দীর্ঘকালব্যাপী বায়ুজনিত ভূমিক্ষয়প্রবণ এলাকায় অবস্থিত শুকনো রিভারবেড থেকে বায়ুপ্রবাহমুখী নিম্নাঞ্চলে অবস্থিত। এইসব অঢেল উৎস থেকে বালু বায়ুবাহিত হয়ে প্রবাহমুখী কোন অঞ্চলে এই প্রবাহের প্রতি কোন টোপোগ্রাফিক বাঁধা বা বায়ুপ্রবাহের অভিসরণের কারনে যদি এটা থেমে যায় বা মন্দীভূত হয়, তখন এই বায়ুপরিবাহিত বালু ঐখানে জমা হয়ে বিশালাকৃতির ডিউন গড়ে উঠে। আস্ত এর্গ বা ডিউন-ফিল্ড তাদের বালুর উৎস থেকে বায়ুপ্রবাহমুখে কয়েক শ' কিলোমিটার পর্যন্ত চলে যেতে পারে। এধরণের জমা হওয়ার প্রক্রিয়া অর্থাৎ পরিসঞ্চায়ন হতে অবশ্য অনেক সময় লাগে। আরবীয় উপদ্বীপ,  উত্তর আফ্রিকা আর মধ্য এশিয়ার বিশালাকৃতির ডিউন সমৃদ্ধ এর্গগুলি গড়ে উঠার জন্য অন্তত ১০ লক্ষ বছর লেগেছে। নামিবিয়ার সোসুস্‌ভ্লেইর অনেক ডিউন নাকি ৫০ লক্ষ বছর পুরনো।

এর্গের মধ্যে একটা একক ডিউনের দৈর্ঘ্য, প্রস্থ, বা উভয় মাত্রাই সাধারণত ১৬০০ ফুটের বেশি হয়ে থাকে। এর্গের বালুর বিরাট আঞ্চলিক বিস্তৃতি আর এর মধ্যকার ডিউনগুলির বিশাল ও জটিল আকার একে সাধারণ 'ডিউন ফিল্ড' থেকে অন্য মাত্রায় নিয়ে যায়।

বড় বড় এর্গগুলি ২০0  থেকে ৪০0 উত্তর  আর ২০0  থেকে ৪০0 দক্ষিণ অক্ষাংশের মধ্যে  দুইটা প্রশস্ত বেল্টের মধ্যে অবস্থিত। এর মধ্যে রয়েছে আয়ন বায়ুর শুষ্ক, অধোগামী প্রবাহতাড়িত অঞ্চল। ১৫০ মিমি-র চেয়ে বেশি গড় বার্ষিক বৃষ্টিপাত হয়না, এমন অঞ্চলগুলির মধ্যেই সক্রিয় এর্গগুলি সীমাবদ্ধ।

পৃথিবীর বৃহত্তম এর্গগুলি (বা এর্গওলা মরুভূমি) উত্তর ও দক্ষিণাঞ্চলীয় আফ্রিকা, মধ্য ও পশ্চিম এশিয়া আর মধ্য অস্ট্রেলিয়ায় অবস্থিত। এর মধ্যে আছে আলজিরিয়ার গ্র্যান্ড এর্গ ওরিয়েন্টাল ও গ্র্যান্ড এর্গ অক্সিডেন্টাল, মিশরের রামলা আল-কবির ও গ্রেট স্যান্ড সী, লিবিয়ার এর্গ আওবারি ও এর্গ ইদেহান মার্জুক, মরক্কোর এর্গ ছেব্বি ও এর্গ চেগাগা, নামিবিয়ার নামিব মরুভূমি, চীনের টাকলামাকান ও ড্‌যুনগারিয়া, ইরানের দাশ্‌ত-ই লুত, কাজাকাস্থানের কিজিল কুম, মঙ্গোলিয়ার নোমিন মিঙ্গান গোবি, সৌদি আরবের রুব আল খালি ও গ্রেট নিফুদ, তুর্কমেনিস্তানের কারাকোরাম, অস্ট্রেলিয়ার গ্রেট স্যান্ডি ডেজার্ট ও সিম্পসন ডেজার্ট, ইত্যাদি সহ আরও অজস্র এর্গ। উত্তর আমেরিকার একমাত্র সক্রিয় এর্গ হচ্ছে মেক্সিকোর গ্র্যান ডেজিয়ের্টো ডি অল্টার। দক্ষিণ আমেরিকার এর্গগুলি আন্দেজ পর্বতমালার কারনে সীমাবদ্ধ, তবে এর মধ্যে পেরুর সমুদ্রতীরবর্তী অঞ্চলে আর আর্জেন্টিনার উত্তরপশ্চিমাঞ্চলে অত্যন্ত বিশালাকৃতির ডিউনগুলি (এর্গ হিসেবে না) উল্লেখযোগ্য - যার মধ্যে পেরুর সেচুরা মরুভূমিতে পাদদেশ থেকে ৩৮৬০ ফুট উঁচু (এলিভেশনঃ ৬৭৯১ ফুট) চেরো ব্ল্যাঙ্কো পৃথিবীর সর্বোচ্চ ডিউন বলে পরিচিত। 


পৃথিবীব্যাপী এর্গগুলির একটা তালিকা এখানে আর একটা এখানে পাবেন। 

লেখাটা অনেক লম্বা হয়ে গেছে। আপাতত এখানেই থাক। বালিয়াড়িতে খেলোয়াড়ি, অর্থাৎ ডিউন-ব্যাশিং, ডিউন-বোর্ডিং আর ডিউন-স্লেজিং নিয়ে আর লেখা হল না এ দফায়। আরেকটা পর্বে হয়তো সেটা লেখা যেতে পারে।

প্রকৃতির এক আশ্চর্য ফেনোমেনা এই ডিউন নামের বর্ণিল মরুভাষ্কর্য। নানা আকার-আয়তন, রঙ-ঢঙ আর দেহভঙ্গিমায় পৃথিবীর বুককে সাজিয়ে রেখেছে তারা। আমরা সাধারণত শ্যামলিমার সৌন্দর্যেই আকৃষ্ট হই বেশি, হয়তো নদীমাত্রিক সবুজ দেশের মানুষ বলেই। 'সুজলা-সুফলা-শস্য-শ্যামলা প্রকৃতির অপরূপ লীলাভূমি' দিয়ে শুরু করা রচনা মুখস্থ করতে করতেই বড় হয়েছি অনেকে। মরুভূমি অনেক সময়ই আমাদের এই সৌন্দর্যবোধের একটা চরম বিপরীতার্থক শব্দ। অনেকের কল্পনাতেই হয়তো এটা ভয়ঙ্কর সৌন্দর্যবিহীণ, একঘেয়ে আর অসহনীয় একটা জায়গা। অন্তত আমার কাছে তাই ছিল। এসবের ফল হচ্ছে, দুনিয়াটা আমার মতই যাদের দেখা হয় নাই চক্ষু মেলিয়া ঘর হইতে দু পা ফেলিয়া, তাদের কাছে সৌন্দর্যের আরও বহুবিচিত্র রূপ আর সংজ্ঞাই চির অধরা আর অজানা থেকে যায়। কল্পনাতেও আসে না যে অমন প্রচণ্ড শুষ্ক, রুক্ষ, উষর, ধূসর, দূর্গম, নিষ্পত্রপ, কঠিন বিরান ভূমিতেও অকল্পনীয় সব সৌন্দর্য লুকিয়ে থাকতে পারে। আমিও এই সৌন্দর্যটা আসলে ঠিকমত দেখতে পাইনি - সামান্য একটুখানি আভাসমাত্র পেয়েছিলাম। সেই আভাসের সূত্র ধরেই ঐ অদেখা সৌন্দর্যের পিছনে কল্পনায় আর সাইবারস্পেসে পশ্চাদ্ধাবনের ফসল এই লেখা। আর হ্যাঁ, সেই সূত্র ধরেই ইন্টারনেট নামের আধুনিক প্রযুক্তির কল্যানে বাস্তবে অদেখা সেসব পৃথিবীব্যাপী ছড়িয়ে-ছিটিয়ে থাকা অপরূপ সৌন্দর্য ঘেঁটে তৈরি করেছি - পৃথিবীর সুন্দরতম কিছু ডিউন আর এর্গের একটা নির্বাচিত ধারাপ্রদর্শণী। নিজের জন্যই, নিজের আনন্দেই। তবে সেটা এখানে শেয়ার করাটা হয়ত অপ্রাসঙ্গিক হবে না :--

[বিঃদ্রঃ (১) এই পোস্টে উল্লেখিত বিভিন্ন ধরণের ডিউনের উদাহরণ আছে স্লাইডশো-টার একদম শেষ ৮টি ছবিতে; (২) প্লে-মোডে প্রতিটি স্লাইড ১৫ সেকেণ্ড স্থায়ী - এটা বেশি ধীরগতির মনে হলে নেক্সট বাটন চিবি দিয়ে দ্রুত দেখা যেতে পারে; (৩) স্লাইডশোটা ভার্টিকালি স্ক্রীনের ঠিক মাঝামাঝি আনুন। তবে নিচের চৌকো-বাটনটা চিপে ফুল-স্ক্রীন মোডে দেখাটা সবচেয়ে সুবিধাজনক - সবকটা কন্ট্রোল-বাটন আর ক্যাপশন সহজে দৃশ্যমান ও এক্সেসিবল হবে। ]

মরুভাষ্কর্য : দি গ্র্যাণ্ড ডিউন শো

পৃথিবীর সুন্দরতম ডিউনের ধারাপ্রদর্শণী






স্লাইডশোর সব ছবিসূত্রঃ সাইবারস্পেস। আলাদাভাবে প্রতিটি ছবির মূল ইউআরএল এমবেড করা সম্ভব হলনা।
সংযোজনঃ আলাদাভাবে প্রতিটি ছবির মূল ইউআরএল/সূত্র দেয়া হল - এখানে।


আগের সব : অণুগল্প  |  অণুঃআতঙ্ক-সিরিজ  |  নন-ফিকশন  |  ভ্রমণ


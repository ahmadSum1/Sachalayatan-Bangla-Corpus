ষষ্ঠ পাণ্ডবের জন্য ফুলের বাগান




সচল ষষ্ঠ পাণ্ডবের "তুই ফুটিবি সখী কবে!" শিরোনামের পোস্টটা আর সেইসাথে সেখানে আরেক সচল আয়নামতি দিদির দারুন মন্তব্যগুলি পড়তে পড়তে, উৎসাহ পেয়ে আমিও ফুল নিয়ে একটু নেট ঘাটাঘাটি শুরু করে দিলাম। সংকোচের সাথেই বলি - ফুলের ব্যাপারে আমার আলাদা কোন উচ্ছাস বা সচেতনতা নেই। মন্দ লাগে না। ব্যস্‌! সত্যি বলতে কি, দু-চারটার বেশি ফুলের নাম পর্যন্ত জানি না! ভীষণ গদ্যময়, বেরসিক, এমনকি খুউব হৃদয়হীণও মনে হতে পারে। কি আর করা! কিন্তু সচল পাণ্ডবের লেখা পড়ে নেট ঘাটতে গিয়ে সেখানে এমন চমকপ্রদ কিছু ফুলের দেখা পেলাম যে আমার পুস্পরসহীণ হৃদয় বিশাল একটা ধাক্কা খেল। সেইসাথে আমার অপ্রস্ফুটিত পুস্পাগ্রহ বা পুস্পনাগ্রহ একটু একটু মনে হয় ফুটতে শুরু করল। তো সেই ধাক্কার ঠ্যালায় নবজাগ্রত আগ্রহের উপর ভিত্তি করে মনে হল, যার পোস্টের প্রেরণায় এই দুর্দান্ত ফুলগুলি দেখার সৌভাগ্য হল, কৃতজ্ঞতাস্বরূপ এই ফুলগুলির ছবি দিয়ে তার জন্যে একটা ভার্চুয়াল বাগান (ছবি পোস্ট) সাজিয়ে দিলে কেমন হয়? এই সুবাদে অন্যরাও সেটা উপভোগ করতে পারবেন। আর আমার ভাল লাগাটাও শেয়ার করা হল। বলাই বাহুল্য, একটি ছবিও আমার তোলা নয়। তাই সমস্যা হল, এইরকম একটা পুরোপুরি নেটসূত্র-নির্ভর আপাদমস্তক অমৌলিক পোস্ট কি সচলায়তনে গ্রহণযোগ্য হবে? সচলেই প্রকাশিত আরেকটি পোস্টের 'প্রতিক্রিয়ায়' প্রকাশিত এরকম একটা পোস্ট কি চূড়ান্ত মেটা-ব্লগিং বলে বিবেচিত হবে? তার উপর শিরোনামেই যদি ঐ সচল-সদস্যের নাম থাকে? জানি না। তবে আসল কথা হল আমি ছবিগুলি শেয়ার করতে চাচ্ছি, বাকি বিচার-বিবেচনার দায়দায়িত্ব মডুরামদের! তাঁদের ঘাড়েই বন্দুক রেখে পোস্ট করে দিলাম। এখন এটা প্রকাশিত হবে কিনা সেটা তাদের বিবেচনা। প্রকাশিত না হলে সমস্যা নাই। কিন্তু প্রকাশিত হলে এবং পাঠকরা গোলাগুলি করতে চাইলে তাদের দিকেই দয়া করে তাক করবেন, আর ভাল লাগলে বা ধন্যবাদ দিতে চাইলে আমাকে। কেমন? 

তো কোন্‌ সেই ফুল যেগুলি আমার এত ভাল লেগেছে?

১। প্যাশন ফ্লাওয়ার

এটা ৫০০টি প্রজাতি নিয়ে গঠিত Passiflora বর্গের একটা ফুল। এই সুনির্দিষ্ট ফুলটার প্রজাতির নাম জানা নেই, তবে দেখতে অনেকটা 'ব্লু প্যাশন ফ্লাওয়ারের' মত লাগছে। সেক্ষেত্রে এটা মূলত দক্ষিণ আমেরিকার ফুল (আর্জেন্টিনা, প্যারাগুয়ে, উরুগুয়ে, ব্রাজিল)।


সূত্র



সূত্র


২। উইংগ্‌ড-স্টেম প্যাশন ফ্লাওয়ার

বৈজ্ঞানিক নাম Passiflora alata। আমাজন অঞ্চলের ফুল - পেরু থেকে ব্রাজিল পর্যন্ত পাওয়া যায়। 'ডানার-মত-কাণ্ড প্যাশন ফ্লাওয়ার' ছাড়াও স্থানীয় লোকের কাছে এই অপূর্ব ফুলটা 'লাল তারা' ফুল নামেও পরিচিত।


সূত্র


৩। অনামিকা

এটার নাম-ধাম কিছুই জানি না। কিন্তু নামে কিবা আসে যায়? এমন চোখের-পলক-ফেলতে-ভুলিয়ে-দেয়া সৌন্দর্যের দিকে তাকালে কি আর নাম-ধাম জিজ্ঞেস করার কথা মনে থাকে কারও?!!


সূত্র


৪। টাইটান এ্যারাম

বৈজ্ঞানিক নাম Amorphophallus titanum। সুমাত্রার রেইনফরেস্টে জন্মানো এই উদ্ভূতুড়ে দৈত্যাকৃতির বুনো ফুল দশ ফুট পর্যন্ত উঁচু হতে পারে। তবে এই ফুল বাগানে সহজে জন্মায় না।


সূত্র


৫। কালো বাদুড় ফুল


বৈজ্ঞানিক নামঃ Tacca chantrieri। এই বিদঘুটে সুন্দর বুনো ফুলটির মূল নিবাস চীনের ইউনান প্রদেশের ট্রপিকাল জঙ্গল। কালো বাদুড় ফুল ১ ফুট পর্যন্ত প্রশস্ত আর ডাঁটিটা ৩ ফুট পর্যন্ত লম্বা হতে পারে। "গোঁফ"-গুলি হতে পারে ২৮ ইঞ্চি পর্যন্ত।


সূত্র


৬। আবারও প্যাশন ফ্লাওয়ার


সূত্র



৭। আইসক্রীম টিউলিপ

গাঢ় গোলাপি লোভনীয় পাপড়ির স্তবকের মাঝে থরে থরে সাজানো দুগ্ধফেননিভ ক্রীমের মত সাদা পাপড়ির দল। অপূর্ব, লোভনীয়, সেন্সুয়াস।

সূত্র



৮। ড্রাকুলা বেনেডিক্টি

'মাঙ্কি ফেইস' বা বাঁদরমুখী নামেও পরিচিত এই ভুতুড়ে-সুন্দর অর্কিড গোত্রের ফুল। তবে আমার কাছে ড্রাকুলার মতই গা-শিরিশিরানো মনে হচ্ছে। কলম্বিয়ায় পাওয়া যায়।

সূত্র



৯। আরেকটি অ-নামিকা

এটারও নাম-টাম জানি না।

সূত্র



১০। স্টারফিশ ফ্লাওয়ার

বৈজ্ঞানিক নামঃ Stapelia gigantea। দক্ষিন পূর্ব আফ্রিকার ফুল। এই বলিকুঞ্চিত সিল্কি টেক্সচারের রোমশ ফুলগুলির পাপড়ির ব্যাস ১৪ ইঞ্চি পর্যন্ত হতে পারে।


সূত্র



১১। স্টিংকিং কর্পস্‌ লিলি

বৈজ্ঞানিক নামঃ Rafflesia arnoldii। নাহ্‌, এটা সচল পাণ্ডবের বাগানের জন্য সুপারিশ করা যাচ্ছে না। তবে অভূতপূর্ব বিধায় এখানে দিলাম। এই ফুল নামে যেমন, কামেও অনেকটা নাকি তেমনই - পচা লাশের কড়া গন্ধ ছড়ায়। তবে কিনা, এটা বিশ্বের বৃহত্তম একক ফুল। এর চেয়েও বড় ফুল আছে দুয়েকটা, তবে সেগুলি টেকনিকালি গুচ্ছ ফুল (অনেক ফুলের ক্লাস্টার) - এটার মত স্বয়ংসম্পূর্ণ একক ফুল না। সে হিসাবে এটাই পৃথিবীর বৃহত্তম। ৩ ফুট ব্যাস আর ১১ কিলোগ্রাম ওজনের এই দুর্লভ ফুলটা ইন্দোনেশিয়ার বোর্নিও আর সুমাত্রার জঙ্গলে জন্মায়। এটা ইন্দোনেশিয়ার অন্যতম জাতীয় ফুলও বটে।


সূত্র



১২। অনামিকা - ৩

এটারও নাম-ধাম জানি না। তবে ফুল মাত্রই যে নরোম, পেলব, তুলতুলে আর হাওয়ায় উড়ে যাওয়ার মত কিছু নয় - তা এই ফুলটাকে দেখলেই বোঝা যায়। দারুন সৌন্দর্যের সাথে সাথে যেন জমাট শক্তির প্রাবল্যে আর দার্ঢ্যে গমগম করছে। 


সূত্র



১৩। হট লিপ্‌স ফ্লাওয়ার

বৈজ্ঞানিক নামঃ Psychotria Elata। এই চুম্বন-ব্যগ্র লোভনীয় রক্তিম ওষ্ঠযুগলের আরেকটি জনপ্রিয় অভিধাঃ The Most Kissable Plant! অনেকে একে "Hooker’s Lips"-ও ডাকেন। এই অদ্ভূত সুন্দর ফুলটির দেখা মেলে মধ্য ও দক্ষিন আমেরিকায় 


সূত্র



১৪। লোটাস

কিছু বলার দরকার আছে?


সূত্র



১৫। গ্লোরিওসা সুপার্বা

এটা লিলি জাতীয় ফুল। ফ্লেইম লিলি নামেও পরিচিত। হিন্দিতে 'কালিহারি'। এশিয়া ও আফ্রিকার ফুল।


সূত্র



১৬। গোল্ড অফ কিনাবালু অর্কিড

বৈজ্ঞানিক নামঃ Paphiopedilum rothschildianum। বোধহয় পৃথিবীর সবচেয়ে দামী অর্কিড। এর একটা ফুলের দামই ৬০০০ ডলার, অর্থাৎ প্রায় ৫ লক্ষ টাকা। অপূর্ব ও ভীষণ দুর্লভ এই ফুলটা কেবল মাত্র বোর্নিও দ্বীপের মালয়শিয়া অংশে মাউন্ট কিনাবালুর আশেপাশের রেইনফরেস্টে দেড় থেকে সাড়ে তিন হাজার ফুট উচ্চতায় পাওয়া যায়।


সূত্র



১৭। পৃথিবীর সবচেয়ে দামী ফুল!

"জুলিয়েট রোজ" নামের এই গোলাপটার আরেকটা নাম হল "৩ মিলিওন পাঊন্ডের গোলাপ"। ৩ মিলিওন পাউন্ড মানে ৩৯ কোটি টাকা! তবে এটা ফুলের নাম বা অভিধাই হবে মনে হয়, সত্যি সত্যি কত দামে বিক্রি হয়েছিল জানি না। কোথাও দামের পাশে 'বিক্রি' কথাটার উল্লেখ নেই, বরং দামটাকে নামের মত উল্লেখ করা হয়েছে। তবে দামটা যদি সত্যি ৩ মিলিওন পাউন্ড না হয়, তবে নামটা অমন হতে যাবে কেন - সেটাও একটা প্রশ্ন বটে। বৃটিশ গোলাপ চাষী ডেভিড অস্টিনের এই ফুল ২০০৬ সালে বৃটেনের 'চেলসি  ফ্লাওয়ার শো'-তে প্রথম অবমুক্ত হয়। এটা 'সৃষ্টি' করতে তার নাকি ১৫ বছর সময় লেগেছিল।


সূত্র



১৮। অমূল্য স্বর্গীয় ফুল - কাদুলপুল

শ্রীলঙ্কার 'কাদুলপুল' ফুল আক্ষরিক অর্থেই অমূল্য। কোন পরিমান অর্থ দিয়েই এটা কেনা সম্ভব না। এই প্রায় মীথের মর্যাদা লাভ করা ফুলটি অমূল্য শুধু এর দুর্লভতার কারনেই নয় - এই ফুল এতই ক্ষণস্থায়ী আর নাজুক যে আজ পর্যন্ত কোন পুস্পপ্রেমী বা রাজা-বাদশাও নাকি একে তার কাণ্ড থেকে বিচ্ছিন্ন করে অক্ষতরূপে অন্য কাউকে উপহার দিতে পারেননি। তার আগেই এটা ঝরে যায়। ফুলের দোকান তো দূর অস্ত্‌।  ফুলটার ফুটন্ত রূপ কদাচিৎ দেখা যায়। আর যখন এটা ফুটে, তখন এটা শুধু রাতেই ফুটে এবং কয়েক ঘন্টার মধ্যেই ভোর হওয়ার আগেই গুটিয়ে যায়। শ্রীলঙ্কান বৌদ্ধরা বিশ্বাস করেন কাদুলপুল যখন ফুটে তখন 'নাগা'-রা (মীথিকাল একটি শ্রীলঙ্কান গোত্র?) তাদের স্বর্গধামের আবাসস্থল ছেড়ে পৃথিবীতে নেমে আসেন শ্রীপদ পবিত্র পর্বতের উপর গৌতম বুদ্ধকে এই ফুলটা উপহার দেয়ার জন্য। এতই অমূল্য এই পুস্প!



সূত্র


আগের সব : অণুগল্প  |  অণুঃআতঙ্ক-সিরিজ  |  নন-ফিকশন  |  ভ্রমণ


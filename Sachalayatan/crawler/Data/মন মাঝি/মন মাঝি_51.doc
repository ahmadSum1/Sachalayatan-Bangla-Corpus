স্যাঙাৎ শয়তান  ।  অণুঃআতঙ্ক - ১





স্যাঙাৎ শয়তান
ঠিক এক মাস আগে আমার জাহান্নামের পথে হাঁটা শুরু।
ঘটনার শুরু এক সী-ফুড রেস্তোরাঁয়। আমার ওয়েটারের বাচনভঙ্গীতে অদ্ভূত এক এ্যাকসেন্ট – প্রায় পূর্ব ইউরোপীয়। কিন্তু না, তাও পুরোপুরি নয়। আমি তাই ওকে জিজ্ঞেস করলাম ও কোত্থেকে এসেছে। “জাহান্নাম,” সপাট জবাব।  তারপর আমি কোনরকম প্রতিক্রিয়া জানানোর আগেই ও আবার বলে উঠল, “...ইয়ে, ঠিক জাহান্নাম সদর না, তবে সন্নিকটবর্তী কাউন্টি। দোযখের উপশহর থেকে।”
আমি বলতে বাধ্য হলাম, “হোয়াট দ্য হেল্‌...কি আবোল-তাবোল বকছ তুমি ?”
“ঠিক!” ওয়েটার জবাব দিল। “সত্যি, হোয়াট দ্য হেল্‌ ! দেখুন, আমি খাস্‌ শয়তান না বটে, তবে কোন যেনতেন পিশাচের চেয়ে বড় বৈকি ! প্রিন্স অফ ডার্কনেস -এর  বদলে ধরুন, আর্ল অফ ডার্কনেস  ।”
“আচ্ছা, তাই নাকি ?” বখশিশ পাবার এটা কোন আজব কৌশল মনে করে শ্লেষমাখা স্বরে বললাম।
“হ্যাঁ, তা-ই,” খানিকটা তিক্ত কণ্ঠে বললো সে, “আর আমি এটা প্রমানও করতে পারব। আপনি প্রমান চান ?” 
“আলবাৎ,” আবারও বিদ্রুপাত্নক স্বরে বলি আমি। পৃথিবীতে খুব বেশি লোক এমন দাবী করতে পারবে না যে একটি মাত্র শব্দের জন্য তাদের সম্পূর্ণ জীবন ধ্বংস হয়ে গেছে। কিন্তু আমি পারি। আর সেই শব্দটা হচ্ছে - “আলবাৎ।” আমি যদি সেদিন শুধু এইটুকু মাত্র বলতাম, “না, ধন্যবাদ।”
“বেশ। শুরুতেই বলে রাখি, খাস্‌ শয়তানের মত আমি কিন্তু আপনাকে সুনির্দিষ্টভাবে পাপের পথে প্রলুব্ধ করতে পারব না – তবে আমি সাদামাটা ভাবে পাপের কথা আলোচনা করতে পারি। উদাহরনস্বরূপ, আপনি যদি এ্যালকোহলিক হন – আমি আপনার সামনে একটা মদের বোতল এনে রাখতে পারব না বটে, তবে কথাচ্ছলে একথা উল্লেখ করতেই পারি যে এক গ্লাস ভাল হুইস্কি সাওয়ার  আমার খুবই প্রিয়। অবশ্যি, আপনি এ্যালকোহলিক নন। আপনি একজন ঈর্ষাপরায়ন ও কোপনস্বভাবের মানুষ। আমি জানি, আমি যদি আপনাকে বলি যে আপনার কলেজ জীবনের ঘনিষ্টতম বন্ধু ড্যান, আপনার সে সময়ের গার্লফ্রেণ্ডের সাথে শুয়েছিল, তাহলে আপনি এখনো রাগ সামলাতে পারবেন না। শয়তানের মত আমি এখন ড্যানকে এনে আপনার সামনে হাজির করতে পারব না, বা আপনার ক্রোধকে কোন সরাসরি পন্থায় উস্কে দিতেও পারব না , তবে আমি অতীতে আপনার ভেড়ুয়া বনার ঘটনা নিয়ে কথা প্রসঙ্গে আলোচনা করতে পারি বৈকি – যেমন এখন করছি।” 




দুই সপ্তাহ পরে, ড্যানের ফোন পেলাম। ও এখন এ শহরেই জানিয়ে জানতে চাইল রাতটা আমার বাসায় থাকতে পারবে কিনা। রাগতঃভাবে আমি রাজি হলাম। ড্যান আমার বাসায় পৌঁছুতে না পৌঁছুতেই ওকে প্রশ্নবাণে জর্জরিত করলাম। হ্যাঁ, যা ভয় করেছিলাম তাই, ওয়েটারটা ঠিকই বলেছিল। এর পরের ঘটনা যেটুকু মনে পড়ে – আমি ড্যানকে রান্নাঘরের মেঝেতে পেড়ে ফেলে উপর্যুপরি ঘুষি মেরে যাচ্ছি, আর মেঝের টালিগুলো রক্তে ভেসে যাচ্ছে। 
“খাস্‌ শয়তানের মত,” আমি যখন ওয়াইনের গ্লাশে চুমুক দিচ্ছি তখন অন্ধকারের জমিদার আর্ল অফ ডার্কনেস বলছিল, “আমি কারো পুরো শরীরে ভর করতে পারি না বটে, তবে দেহের যে কোন নির্দিষ্ট প্রত্যঙ্গে ভর করতে পারি। যেমন, ধরুন, কারো হাত দুটোতে।”
দুই সপ্তাহ পরে আমি যখন ড্যানকে ঘুষি মারছি, আমার মুঠির উপর নিয়ন্ত্রন হারিয়ে ফেললাম আমি। আর যদিও আমার সমস্ত রাগ ততক্ষনে উপে গেছে – আমি কিছুতেই ঘুষি মারা বন্ধ করতে পারলাম না। আমি যতই থামতে চেষ্টা করি না কেন, আমার বদ্ধমুঠি দুটো আমাকে উপেক্ষা করে স্বয়ংক্রিয় পিস্টনের মত চলতেই থাকল। তবে একসময় তারা থামল এবং খুললো বটে, কিন্তু না, তারপরেই আবার ড্যানের ঘাড় খিচে ধরে মোচড়াতে শুরু করল। আমি তখন কাঁদছি, চিৎকার করছি, আমার হাত দুটো ফিরিয়ে নিতে আপ্রাণ চেষ্টা করছি। কিন্তু পারছি না। না, ওরা যেখানে ছিল সেখানেই থেকে যায়। মোচড়াতেই থাকে। যতক্ষন না ড্যান মারা যায়।
“আমি এক বাণে কাউকে মেরে ফেলতে পারি না,” ব্রেড-রোল গুলি বের করে আনতে আনতে ওয়েটার বলতে থাকে, “তবে আমি তাদের আহত করতে পারি বৈকি।”
আমি গ্রেপ্তার হওয়ার এবং আমার বিরুদ্ধে সেকেণ্ড-ডিগ্রী হত্যার অভিযোগপত্র দাখিলের এক হপ্তা পর বেইলিফ তখন আমাকে আদালতে নিয়ে যাচ্ছে। এমন সময় আমার পা’ দুটো হঠাৎ করেই একদম টেঁসে গেল। একটানা পর পর বেশ কিছু জোরালো কড়াৎ-কড়াৎ মট্‌-মট্‌ শব্দ হচ্ছিল। আমি নীচের দিকে তাকাতেই টের পেলাম সবাই কেন আমার দিকে তাকিয়ে অমন খাবি খাচ্ছে : আমার পা’ দুটো অকথ্য সব কোন সৃষ্টি করে একেবারে দুমড়ে-মটকে গেছে। এক জোড়া প্রেট্‌জেলেও এর থেকে অনেক কম প্যাঁচ বা কোন থাকে। পরে, ডাক্তাররা আমাকে জানিয়েছিলেন আমার পা’ বাইশটারও বেশি জায়গায় ভেঙ্গেছে। তারা আরো বলেছিলেন, এমন ঘটনা কিভাবে সম্ভব সে সম্পর্কে তাদের কোন ধারনাই নেই। কিন্তু আমার আছে। 
“সবশেষে... আমি আপনাকে চিরকালের জন্য জাহান্নামে পাঠাতে পারব না বটে, তবে সাঁইত্রিশ বছরের জন্য পাঠাতে পারব। দু’য়েক মাস এদিক-ওদিক হলেও হতে পারে,” প্লেট সরাতে সরাতে ব্যাখ্যা করে আমার ওয়েটার।
ঐ সময় পুরো ব্যাপারটাই আমার কাছে ব্যাপক হাস্যকর ঠেকেছিল। তাই একটা দিন পার না হতেই আমি সেই আজব ওয়েটারটাকে কার্যতঃ ভুলেই গেছিলাম। 
কিন্তু এখন, বিধ্বস্ত দু’ পায়ে পূর্নদৈর্ঘ্য কাস্ট নিয়ে জেল-হাসপাতালের ওয়ার্ডের বিছানায় শুয়ে, আমার সবকিছু খুব স্পষ্ট ভাবেই মনে পড়ে যায়। আমি জানি না এই হত্যাকাণ্ডের জন্য আমাকে কতদিন জেল খাটতে হবে। তবে সত্যি কথা বলতে কি, এই জেল খাটার সময়টা নিয়ে আমি আসলে তেমন চিন্তিত নই। আমি অনেক বেশি চিন্তিত আমার মৃত্যুর পরে অপেক্ষমান সাঁইত্রিশটা বছরের জন্য।

--------------------------------------------------------------------------------------------------------------------
মূলঃ ওয়াল্টার ক্যাম্পবেল
অনুবাদঃ মনমাঝি
--------------------------------------------------------------------------------------------------------------------



মনমাঝির সব : অণুগল্প  |  অণুঃআতঙ্ক-সিরিজ  |  নন-ফিকশন  |  ভ্রমণ


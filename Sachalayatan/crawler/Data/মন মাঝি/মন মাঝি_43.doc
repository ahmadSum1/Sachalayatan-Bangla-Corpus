মরুযাত্রা ৭ম পর্ব : হাপি দেবতার করুণাধারা





Homage to thee, O Hapi.
Thou appearest in this land
And thou comest in peace to make Egypt to live.
Thou art the Hidden One
And the guide of the darkness
On the day when it is thy pleasure to lead the same.
Thou art the waterer of the fields which Ra has created,
Thou givest life unto all animals,
Thou makest all the land to drink unceasingly
As thou descendest on thy way from the heavens.


-- হাপি দেবতার স্ত্রোত, ১৮শ বা ১৯শ রাজবংশ

১. 

'পিরামিডসমগ্র' শেষ করে কায়রো ফিরে মহান হাপি দেবতাকে পুজা দিব বলে মানত করেছিলাম। কিন্তু দেবতা হাপি স্মরনাতীত কাল থেকে অফুরন্ত করুণাধারায় তাঁর ভক্তকুলকে নিরন্তর সিঞ্চিত করে গেলেও, তার সেই করুণার ভাগ নিয়ে যে তাঁর ভক্তকুলের মধ্যে অকরুণ ভাগাভাগি রয়ে গেছে তা আগে জানতাম না। বেচারা হাপি! করুণাময়ের অকৃপন করুণাও তাঁর ভক্তকুলের নিষ্করুন কৃপনতার কাছে হার মেনে যায়! হ্যাঁ, হাপি আর কেউ নন - মিশরের সবেধন নীলমণি 'নীলনদ'।

নীলনদ বিশ্বের দীর্ঘতম নদী। এই নদী তিনটা প্রধান উপনদীর (যে নদী এসে আরেক নদী বা জলাশয়ে যোগদান করে) সমন্বয়ে গঠিত - শ্বেতনীল, ব্লু-নীল এবং আটবারা। শ্বেতনীল আফ্রিকার রুয়ান্ডার নিয়ুঙ্গে বনের - মতান্তরে বুরুন্ডির পাহাড়ের - উৎসে জন্মলাভ করে রুসুমো প্রপাত, লেক ভিক্টোরিয়া, রিপন প্রপাত, লেক কিয়োগা, লেক এ্যালবার্ট হয়ে দক্ষিন সুদানে প্রবেশ করে। এরপর দক্ষিন সুদানে কিছু কাণ্ডকারখানা করে - যেমন সাদ্দ্‌ অঞ্চলের বিশাল জলাভূমিতে এসে ৫০%-এরও বেশি পানি বাস্পীভবন এবং বাস্পমোচন (বা প্রস্বেদন) প্রক্রিয়ায় হাওয়ায় উড়িয়ে দিয়ে -  সুদানে প্রবাহিত হয়ে খার্তুমের উত্তরে ব্লু-নীলের (নীলনীল?!) সাথে মিলিত হয়। ব্লু-নীলের জন্ম আবার ইথিওপিয়ার 'লেক টানা'তে। লেক টানা থেকে ব্লু-নীল প্রায় ৯০০ মাইল পথ পাড়ি দিয়ে খার্তুমের কাছে শ্বেতনীলের সাথে অভিসারে মিলিত হয়ে অবশেষে অখণ্ড নীলনদের জন্ম দেয়।শ্বেতনীল আর নীলনীলের সঙ্গমের পরে নীলের আর একমাত্র প্রধান উপনদীটা হচ্ছে আটবারা। এটারও জন্ম ইথিওপিয়ায়। অখণ্ড নীলের ৮০-৯০% পানি আর ৯৬% পরিবাহিত পলির উৎস হচ্ছে ইথিওপিয়া। এর মধ্যে ৫৯% পানি আসে শুধু ব্লু-নীল থেকেই।  ইথিওপিয়া-কন্যা ব্লু-নীল আর আটবারা নদী মিলে নীলনদের বিখ্যাত বার্ষিক বন্যার জন্য দায়ী ছিল। এই বন্যাই নীল-উপত্যকাকে উর্বর করে তুলেছিল, এবং শেষ পর্যন্ত সম্ভব করে তুলেছিল প্রাচীণ মিশরীয় সভ্যতা। ১৯৭০ সালে মিশরে আসওয়ান বাঁধের নির্মান সম্পন্ন হওয়ার পর এই বার্ষিক বন্যার পরিসমাপ্তি ঘটে।

শ্বেতনীল, ব্লু-নীল, আর আটবারা মিলে পরিপূর্ণ নীলনদের রূপধারণ করে নীল আরো উত্তরে 'লেক নাসেরে' প্রবেশ করে। এই 'লেক নাসের' মিশরের তৎকালীন প্রেসিডেন্ট গামাল আব্দুল নাসেরের উদ্যোগে নির্মিত আসওয়ান বাঁধ তথা আসওয়ান হাই ড্যামের প্রয়োজনে সৃষ্ট একটা রিজার্ভয়ের, যা পৃথিবীর ২য় বৃহত্তম মানব-নির্মিত লেকও বটে। এই লেকের ৮৩% পড়েছে মিশরের দক্ষিনপ্রান্তে আর বাকিটা সীমান্তের ওপারে সুদানের উত্তরপ্রান্তে। এরপর লেক নাসের ও আসওয়ান বাঁধ পেরিয়ে নীল উত্তর দিকে মিশরের বিরাট একটা অংশ পাড়ি দিয়ে কায়রোর উত্তরে এসে দু'টি শাখানদীতে ভাগ হয়ে যায়।  এই দুই শাখানদী একটা বদ্বীপ সৃষ্টি করে এবং অবশেষে এক শাখা মিশরের রোসেটা অঞ্চল দিয়ে আর অন্য শাখা দামিয়েতা অঞ্চল দিয়ে উৎস থেকে মোহনা পর্যন্ত সুদীর্ঘ ৪,১৩০ মাইল অভিযাত্রা শেষে ভূমধ্যসাগরে পতিত হয়।

২. 

প্রাচীণ মিশরীয় সভ্যতাকে বলা হয় নীলনদের অবদান। এই নীলনদের দু’পারেই গড়ে উঠেছে সেই সভ্যতার বেশির ভাগ বিখ্যাত সব মনুমেন্ট। একে কেন্দ্র করেই মিশরের বেশির ভাগ কৃষি কাজ। এর দুপারেই সম্ভবতঃ সর্বাধিক জনসঙ্খ্যার কেন্দ্রীভবন ও জনবসতি। যুগে যুগে এর উপরেই নির্ভর করেছে তাদের কৃষি ও অর্থনীতি। এবং অনাদি কাল থেকে এটাই ছিল তাদের প্রধানতম এবং সহজতম পরিবহন ও যোগাযোগের মাধ্যম। ব্যাবসা-বানিজ্যের পথ। এটাই মিশরের লাইফলাইন, ধমণী, আর্টারি – যাই বলুন। এক কথায় মিশর ও মিশরীয় সভ্যতা নীলনদের অবদান বলা যেতে পারে।

অথচ, নীলনদের জন্ম মিশরে নয়।

 আগের একটা পর্বে নীলনদ - শুধুই মিশরীয় অংশের নীলনদ - নিয়ে আস্ত একটা পোস্টই দিয়েছিলাম।  কিন্তু সেখানে যা ভালভাবে আসেনি তা হলো- নীলনদের ৭৫% - ই আসলে মিশরের বাইরে। আগেই যেমন বলেছি, অন্য অনেক দেশ ঘুরে - তার দৈর্ঘ্যের শুধুমাত্র +-২৫%-এর মত বাকি থাকা অবস্থায় সে মিশরে প্রবেশ করে। 

অথচ এইটুকু মাত্র নিয়েই, যতগুলো দেশ (মিশর বাদে ৯টি) নীল ঘুরে এসেছে তাদের মধ্যে মনে হয় সবার চেয়ে বেশি লাভবান হয়েছে মিশর। সর্বতোভাবেই। শুধু আজই নয় - সেই ফারাওদের যুগ থেকেই। এমনকি আরও আগে সেই প্রস্তর যুগ থেকে। এবং সেই লাভের লভ্যাংশের সিংহভাগের ধারাবাহিকতা ৫-৬০০০ বছর পরে আজও পর্যন্ত বয়ে চলেছে নীলের মতই, নীলের সাথে সাথেই। এ যেন এক মায়ের একাধিক সন্তান, অথচ সবশেষের ডানপিটে সন্তানটিই মায়ের স্নেহ, ভালবাসা, মনোযোগ, আদরযত্ন - সবকিছুরই সিংহভাগটি একার দখলে নিয়ে নিয়েছে - অন্য ভাইবোনদের অর্ধভুক্ত, অপুষ্ট আর যথেষ্ট যত্নআত্তি-ভালবাসা থেকে বঞ্চিত রেখে। তা সেটা কেঁদেকেটে, আঁচড়ে-খামচে-কামড়ে, মারামারি করে - যেভাবেই হোক না কেন। 

মিশরের কথা যখন আমরা শুনি - তখন একটা মহান প্রাচীণ সভ্যতার চিত্র ভেসে উঠে মনে (বর্তমান কালের নানা রকম নেগেটিভ নিউজ সত্বেও) - ভেসে উঠে তাদের আধুনিক যুগের কীর্তি আসওয়ান বাঁধের কথাও। মনে পড়ে কৃষি আর কৃষিপন্যে তাদের অভাবনীয় সাফল্যের কথা মরুভূমির দেশ হওয়া সত্বেও। অথচ নীলের অন্য সন্তান সুদান-ইথিওপিয়া-রুয়ান্ডা ইত্যাদির নাম শুনলে প্রথমেই মনে পড়ে ভয়াবহ খরাক্রান্ত দুর্ভিক্ষ-পীড়িত অসুস্থ শিশু-নারী-পুরুষের কঙ্কালসার চিত্র, গৃহযুদ্ধ তাড়িত ছন্নছাড়া অসহায় পলায়নপর উদ্বাস্তুর সারি - এমনি আরো অনেক করুন ছবি। কিন্তু এমন কেন হবে? এরাও তো নীলের সন্তান। এরা কেন পারেনি মিশরের মত সভ্যতা গড়ে তুলতে, নীলের স্নেহের প্রাপ্য ভাগ যথাযথ ভাবে ঘরে তুলতে?

পারেনি - তার অনেকাংশ হয়তো ঐতিহাসিকভাবে তাদেরই ব্যর্থতা। কিন্তু এও সত্যি, এ শুধুই ব্যর্থতা নয়। সাফল্য আসলে কখনো কখনো এক ধরনের ক্যানিবাল প্রাণী - যা অন্যের সাফল্যের সম্ভাবনাকে প্রিয়েম্পটিভলি ক্যানিবালাইজ করে সে সম্ভাবনার জ্বালানি নিজের ভাগে নিয়ে এসে নিজের উপর আগেভাগে প্রয়োগ করে নিজেকে আরো বেশি সফল করে তুলে। অন্যের সম্ভাবনার স্ফুরনটা আর ঘটার সুযোগ দেয় না তাকে আগেভাগেই সেই সম্ভাবনা থেকে বঞ্চিত করে। দেখে মনে হয় সব সাফল্যই বুঝি আসলে তার। অন্যভাবে বললে, সাফল্যের মনে হয় এক ধরনের স্নোবল ইফেক্ট আছে। শুরুতে হয়তো তার কোন বিশেষ সুবিধার কারনে কিছু প্রাথমিক সাফল্য ও শক্তি অর্জিত হয়। কিন্ত তারপরে সেই প্রাথমিক শক্তিই তার শক্তিকে বহুগুণে বাড়াতে থাকে - নিজেই নিজের বৃদ্ধি নিশ্চিত করে অন্যের সম্ভাবনাকে গোড়া থেকেই শক্তিপুষ্ট হওয়া থেকে বঞ্চিত করে, দুর্বল রেখে। অনেকটা ঐ স্বার্থপর ভাইয়ের মত যে গোড়াতেই অন্য ভাই বা বোনগুলিকে অশক্ত, অপুষ্ট, অশিক্ষিত রেখে দিয়েছিল। বড় হয়েও সেই স্বার্থপরতা চালিয়ে গেছে যতদিন পেরেছে এবং সাফল্য লাভ করেছে, যখন অন্যরা ব্যর্থতার রক্তপাতে অবসন্ন হয়ে পড়েছে। কিন্তু প্রশ্ন হল, সফল ভাইটার সাফল্যের পিছনে সব কৃতিত্বই কি তার নিজের, আর অসফল ভাই বা বোনগুলির ব্যর্থতার সব দায়ই কি তাদের ? 

মিশরীয় সাম্রাজ্য একবার যখন অপ্রতিদ্বন্দ্বী শক্তিমত্তা আর প্রভাব অর্জন করে ফেলেছে, তখন থেকেই সে নিশ্চিত করার চেষ্টা করেছে যে সে ভাটিতে সর্বশেষ দেশ হওয়া সত্বেও যেন নীলের পানির সিংহভাগই অবাধে তার ভাগে জুটে। এবং এই চেষ্টায় সফলও হয়েছে কমবেশি। অদ্ভূত একটা ব্যাপার, কেননা সাধারণত উজানের দেশেরই বোধহয় সাধারনত সুবিধা বেশি থাকার কথা তাই না ? তাও আবার উজানে একটি-দুটি নয়, নয়-নয়টি দেশ!

মিশরের ঠিক দক্ষিনে পার্শ্ববর্তী দেশ হচ্ছে সুদান - যার ভিতর দিয়ে নীল মিশরে ঢুকেছে। কয়েক হাজার বছর ধরেই পানি নিয়ে তাদের সাথে মিশরের বিরোধ। বাকিদের কথা বাকিই থাকল, কেননা অন্য ৮টি দেশ মনে হয় আগে ধর্তব্যের মধ্যেই ছিল না - ব্যপক হারে পানি প্রয়োজন হতে পারে এমন কৃষি বা শিল্প তারা আগে কখনো গড়ে তুলতেই পারেনি। ফলে সুদান আর মিশরের ভাগেই গেছে পানির আসল ব্যবহার। আর মিশর সবচেয়ে শক্তিশালী হওয়ার কারনে বাকি সবাইকে ভয়ভীতি হুমকিধামকি দিয়ে তাদের বড় আকারের যেকোন সম্ভাব্য পানিসম্পদ-কেন্দ্রিক প্রকল্প আটকে দিয়েছে এতদিন, অন্যদিকে নিজেরা বিশাল-বিশাল প্রকল্প ফেঁদেছে, বাঁধ দিয়েছে, জলবিদ্যুত করেছে, সেঁচ প্রকল্প করেছে - কৃষি ও শিল্পতে উন্নতি করেছে।

১০টি দেশের ভাগ রয়েছে নীল বেসিনে, আর এই বেসিনের ৩০ লক্ষ বর্গকিলোমিটার এলাকা আফ্রিকার মনে হয় ১০% জায়গা দখল করে আছে। এই ১০টি নীল বেসিন রাষ্ট্রে ৩০ কোটি+ মানুষ বসবাস করে, আর তার মধ্যে ১৬ কোটি+ তাদের জীবিকার জন্য নীলের উপর নির্ভরশীল (২০০৭-এর হিসাব)। ধারনা করা হচ্ছে পরবর্তী ২৫ বছরে এই অঞ্চলের জনসংখ্যা দ্বিগুনে পরিণত হবে আর সেইসাথে বাড়বে তাদের পানির চাহিদা, যে চাহিদা ইতিমধ্যেই একটা সংকটাপন্ন অবস্থায় পৌঁছে গেছে এ অঞ্চলে বর্তমানকালে কৃষি ও শিল্পের চাহিদার কারনে। সেইসাথে এদের বিভিন্ন দেশে রয়েছে খরা-সমস্যা। সর্বোপরি, কেনিয়া আর মিশর বাদে নিল বেসিনের বাকি দেশগুলি পৃথিবীর ৫০টি দরিদ্রতম রাষ্ট্রের অন্যতম, যা তাদের জনগনকে আরো বেশি করে রোগ, মহামারী আর দুর্ভিক্ষের ঝুঁকিসম্পন্ন করে তুলেছে।

অথচ মজার ব্যাপার হলো, মোট ১০টি দেশ ন্যায্য ভাগীদার হলেও, স্রেফ সুদান আর মিশর - এই দুটি দেশ মিলে নীলনদের ১০০%   ভাগ পানি ব্যবহারের নিরঙ্কুশ ও একচ্ছত্র অধিকারী সেজে বসে আছে - ১৯২৯ সালে মিশর ও ব্রিটেন (সেসময়ে কেনিয়া, সুদান, তাঞ্জানিয়া, উগান্ডার ঔপনিবেশিক শাসক)-এর মধ্যে এবং ১৯৫৯ সালে মিশর ও সুদানের মধ্যকার চুক্তি অনুসারে। এই চুক্তির অবিশ্বাস্য শর্ত হলো, নীল বেসিনের অন্য কোন দেশকে (অন্য সবাই উজানে) নীলের পানি ব্যবহার করতে হলে মিশরের অনুমতি নিতে হবে! ফলে বেশির ভাগ দেশই নীলের পানি বড় আকারে ব্যবহার করতে হয় এমন কোন প্রকল্প হাতে নেয়নি, নিতে পারেনি। নীলের পানির কমপক্ষে ৮০%ই আসে ইথিওপিয়া থেকে, অথচ খরা-দুর্ভিক্ষে ইথিওপিয়া ছারখার হয়ে গেলেও তারা শিল্প বা চাষাবাদের জন্য বড় আকারের সেচ প্রকল্প হাতে নিতে পারেনা বা বাঁধ-টাধ দিতে পারেনা, যদিও মিশর পারে ড্যাম করে লেক নাসেরের মত বিশাল রিজার্ভয়ের গড়ে তুলতে, জলবিদ্যুত প্রকল্প করতে, মরুভূমিকে শ্যামলিমাময় করে তুলতে।

অবশ্য মিশরের দিকেও কিছু যুক্তি আছে, বলাই বাহুল্য। সেই প্রাচীণ কাল থেকেই তাদের অনপনেয় ভীতি - উজানের দেশগুলি অসদুদ্দেশ্যেই হোক আর নিতান্ত প্রয়োজনেই হোক - বাঁধ-টাধ দিয়ে, পানি ডাইভার্ট করে তাদেরকে জলবঞ্চিত করে শুকিয়ে মারবে। আর তা হলে তাদের আর বাঁচার কোন উপায় নাই, কারন তাদের মরুভূমির দেশে নীলই তাদের একমাত্র সম্বল - তাদের 'সবেধন নীলমনি'! বলাই বাহুল্য, 'পানির অপর নাম জীবন' এই কথাটা এত অক্ষরে অক্ষরে খুব কম দেশের জন্যই সত্য এবং প্রযোজ্য। ফলে তাদের বাধ্য হয়েই কখনো করুণাপ্রার্থী, কখনো বা আগ্রাসী, ডমিনিয়ারিং, অথবা চানক্য নীতি অবলম্বন করতে হয়েছে। বিশেষ করে ভাটির সর্বশেষ দেশ হওয়ার ফলে। 

ভৌগলিক অবস্থানের দিক থেকে অনেকটা বাংলাদেশের মত অবস্থা। তবে রাজনৈতিক দিক থেকে উলটো।

তবে, সাম্প্রতিক কালে এই ভাগাভাগির অবস্থা আস্তে আস্তে পাল্টাচ্ছে বলেই মনে হয়। অন্যান্য দেশগুলি তাদের ন্যায্য হিস্যা আরো জোরগলায় দাবি করতে শুরু করেছে। একটি প্রতিবেশী দেশ ইতিমধ্যে প্রয়োজনে যুদ্ধে জড়াতেও পিছপা হবে না বলে জানিয়ে দিয়েছে মিশরকে। তবে গত শতকের শেষের দশক থেকে যুদ্ধবিগ্রহ এড়িয়ে শান্তিপূর্ণ উপায়ে, ঔপনিবেশিক যুগের চুক্তির জোয়াল থেকে মুক্ত হয়ে নীলের পানির একটা সমতাভিত্তিক বন্টনের জন্যে নীল বেসিনের দেশগুলি 'নাইল বেসিন ইনিশিয়েটিভ' নামে একটা যৌথ উদ্যোগ নিয়েছে। আশা করা যায় এই উদ্যোগ সফল হলে হয়তো সবাই একসময় হাপির করুণাধারার ন্যায্য হিস্যাটা পাবে।

যাইহোক, ভ্যাজর ভ্যাজর করতে করতে অনেক কথা বলে ফেললাম। যদিও এই পোস্টের আসল উদ্দেশ্য ছিল হাপিদেবতা তথা নীলনদের দীর্ঘ পথ পরিক্রমার উপর ইন্টারনেটে পাওয়া দু'টি দুর্ধর্ষ  ভিডিও ক্লিপ শেয়ার করা। আশা করি আমাকে যেমন তা মুগ্ধ করেছে, অন্যদেরও তেমনি করবে :-- 



 হাপিদেবতার প্রতি শ্রদ্ধাঞ্জলি - ১  
 


 
 হাপিদেবতার প্রতি শ্রদ্ধাঞ্জলি - ২  
 


মনমাঝির সব :  অণুগল্প  |  অণুঃআতঙ্ক-সিরিজ  |  নন-ফিকশন  |  ভ্রমণ


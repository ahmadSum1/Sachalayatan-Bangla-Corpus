আমি ও আমার মেয়ে





মনমাঝি
আমার মেয়ে গতরাতে ওকে প্রথমবারের মত বাড়ি নিয়ে আসলো। বাইরের রাস্তা থেকেই হাত ধরাধরি করে, হাহা-হিহি করে হেসে গড়িয়ে পড়তে পড়তে।
আমি হাসলাম না। আমি মেয়ের সঙ্গীকে কিচেনে নিয়ে গেলাম। এক্ষেত্রে যে ‘ভাষন’-টা দিতে হয় দিলাম, নিয়মকানুন-বিধিনিষেধগুলি জানিয়ে দিলাম। আরো জানিয়ে দিলাম যে, সে যদি আমার মেয়ের মন ভাঙে – তাহলে আমার কাছে জবাবদিহি করতে হবে তাকে।
ও বললো, আমার মেয়েকে ও ভালোবাসে। আমার মেয়ের খুব যত্ন করবে ও।
আমি ওকে বিশ্বাস করি না। ও আমার মেয়ের মন ভাঙবেই – ওরা সবসময়ই তা করে।
এখন আমার মেয়ে ওর সাথে আরো বেশি বেশি দেখা করতে চায়। আমার এই দেখাদেখি পছন্দ হচ্ছে না। ওকেও না।
কিন্তু আমি কীইবা করতে পারি ? আমার মেয়ের বয়স আট। আর ও আমার মেয়ের বাবা।

--------------------------------------------------------
[মূলঃ ফিল গার্ডনার]

মনমাঝির সব : অণুগল্প  |  অণুঃআতঙ্ক-সিরিজ  |  নন-ফিকশন  |  ভ্রমণ


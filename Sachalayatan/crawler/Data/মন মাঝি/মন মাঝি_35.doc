ভ্রমণের ভিতর ভ্রমণের ভ্রমণকাহিনি



মূলঃ  ইটালো কালভিনো

মার্কো পোলো কল্পনা করলেন তিনি উত্তর দিচ্ছেন (অথবা কুবলাই খান তার উত্তর কল্পনা করে নিলেন) - যতই কেউ সুদূর নগরীগুলির অচেনা-অপরিচিত এলাকায় হারিয়ে যেতে থাকে, ততই সে ঐ শহরে পৌঁছুনোর আগে সে যত শহর অতিক্রম করে এসেছে সেগুলিকে আরও বেশি করে বুঝতে পারে; এবং সে তার ভ্রমণের পর্যায়গুলি ধরে পিছু ফিরে যায়, যেতে যেতে এক সময় চিনে উঠে সেই বন্দরটিকে যেখান থেকে একদিন সে রওনা দিয়েছিল, তার যৌবনের সেই পরিচিত জায়গাগুলি, বাড়ির আশেপাশে সেই পাড়া-মহল্লা, এবং ভেনিসের সেই ছোট চত্বর যেখানে শিশু বয়সে একদিন সে হাহা-হিহি করে খেলে বেড়িয়েছে।

এই পর্যায়ে কুবলাই খান তাকে বাধা দিয়ে বা বাধা দিচ্ছেন বলে নিজে কল্পনা করতে করতে, অথবা মার্কো পোলোর মনে বাধা পড়ছে বলে মার্কোর মনে হওয়ায়, এমন কোন একটা প্রশ্ন তিনি করে উঠলেন : "আপনি কি সব সময় পিছনে মুখ ফিরিয়ে সামনে এগোন ?"  বা "আপনি যা দেখেন, তা কি সব সময় আপনার পেছন দিকে ?"  কিম্বা হয়তো, "আপনি কি কেবল অতীতেই ভ্রমণ করেন ?"


এ সমস্ত কিছুই, যাতে মার্কো পোলো ব্যাখ্যা করতে পারেন বা ব্যাখ্যা দিচ্ছেন বলে কল্পনা করতে পারেন বা ব্যাখ্যাদাতা হিসেবে কল্পিত হতে পারেন বা নিজের কাছেই শেষ পর্যন্ত ব্যাখ্যা করতে সফলকাম হন যে - তিনি যা খুঁজছেন তা সব সময়েই সামনে পড়ে আছে, আর এমনকি এটা যদি অতীতের কোন বিষয় হয়ও তা এমন এক অতীত যা তার পথপরিক্রমায় সামনে এগুনোর সাথে সাথে ক্রমশ বদলে যেতে থাকে, কেননা মুসাফিরের অতীত তার অনুসৃত যাত্রাপথ অনুযায়ী বদলে যায় : অব্যবহিত অতীত নয়, অর্থাৎ যাতে প্রতিটি পেরিয়ে যাওয়া দিন আরেকটি দিন যোগ করে, বরং আরও দূরবর্তী অতীতটি। প্রতিটি নতুন শহরে হাজির হওয়ার পর মুসাফির আবারও নিজের এমন এক অতীত খুঁজে পায়  যা তার ধারণারও বাইরে ছিলঃ সে এখন আর যা নয় বা যা আর তার মাঝে নেই তার বিস্মৃতপ্রায়-অচেনাসুদূরতা তার জন্য এক সুদূর,অচেনা দেশে অপেক্ষা করে থাকে।

মার্কো একটি নতুন শহরে ঢুকেন; চোখে পড়ে শহরের মাঝে কোন চত্বরে কারও একটি জীবন বা মুহূর্ত যাপন যা তারও হতে পারত; ঐ লোকটির জায়গায় তিনি নিজেও থাকতে পারতেন আজ, কালের স্রোতে তিনি যদি থেমে যেতেন অনেকদিন আগে; অথবা, অনেকদিন আগে, যদি সময়ের চৌমাথায় তিনি একটি রাস্তায় যাওয়ার বদলে উল্টোটি দিয়ে যেতেন আর তারপর দীর্ঘকাল ঘোরাঘুরি শেষে চত্বরের ঐ লোকটির জায়গায় পৌঁছে যেতেন। কিন্তু এতদিনে, নিজের ঐ বাস্তব অথবা অনুমিত অতীত থেকে, তিনি বহিষ্কৃত; তাঁর থামার উপায় নেই; তাঁকে পরবর্তী শহরে যেতেই হবে, যেখানে তাঁর আরেকটি অতীত তাঁর জন্যে অপেক্ষা করে আছে, অথবা এমন কিছু যা হয়তো তাঁর একটা সম্ভাব্য ভবিষ্যৎ ছিল কিন্তু এখন অন্য কারও বর্তমান হয়ে গেছে। অনর্জিত ভবিষ্যৎ কেবলই অতীতের প্রশাখামাত্র : মৃত প্রশাখা।

"অতীতকে পূণর্যাপন করার জন্যেই কি ভ্রমন?" এই পর্যায়ে (কুবলাই) খানের প্রশ্ন ছিল, যে প্রশ্নটা কিনা এভাবেও করা যেতঃ "ভবিষ্যতকে পুনরুদ্ধারের জন্যে তাহলে  ভ্রমন?"


ইটালো কালভিনোর "ইনভিজিব্‌ল সিটিজ" (১, ২, ৩, ৪) -এর উইলিয়াম উইভারকৃত ইংরেজি অনুবাদ থেকে বাংলা অনুবাদঃ মন মাঝি



মার্জিনে অপ্রাসঙ্গিক মন্তব্যঃ  কালভিনোর লেখার এই অংশটুকু অনুবাদ করতে করতে আমার মিশর ভ্রমণের কিছু উপলব্ধির পাশাপাশি কেন যেন সচল তাসনীম হোসেনের "স্মৃতির শহর" -এর কথা বারবার মনে পড়ে যাচ্ছিল। মার্কোর মত দুনিয়া না ঘুরেও আমার কেন জানি মনে হচ্ছিল, আমিও যেন অচেনা শহরের চত্বরে মার্কোর দেখা ঐ লোকটিকে  দেখতে পাই, আর কোথাও নয়, তাসনীমের - "স্মৃতির শহর" -এ। অথচ মার্কোর মত আমি তো 'বিদেশি' না এখানে (?!?), আর কালভিনোর মত কোন অচিনশহরের কথাও বলা হয়নি স্মৃতির শহরে  বা এটা তার উদ্দিষ্ট অর্থও নয় হয়তো। তারপরও। স্বদেশ-বিদেশ গুলিয়ে যায় কেন যেন। পুরাই উলটা ব্যাপার। আজব!   




আগের :  অণুগল্প  |  অণুঃআতঙ্ক  |  নন-ফিকশন  |  ভ্রমণ




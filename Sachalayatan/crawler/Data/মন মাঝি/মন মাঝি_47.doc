আই মিস ইউ সুইটহার্ট




এই মুহূর্তে আমাদের মাঝখানে স্পেস ঠিক ছয় ফিট। বছর দু’য়েক ধরে আমাদের মধ্যে যে স্পেস সৃষ্টি হয়েছিল তার থেকে এটা অনেক কম, যদিও এই ছয় ফিটের স্পেসটা এমুহূর্তে ঠাণ্ডা, স্যাঁতস্যাতে মাটিতে ঠাসা।
আমি তোমাকে খুব মিস করি সোনা।
আমরা অবিচ্ছ্যেদ্য ছিলাম। তুমি আর আমি - দু’জনে দুজনার। মেড ফর ইচ আদার। লোকে বলত ‘অভিন্নহৃদয়’। সোল মেট।
কিন্তু তারপরও আমাদের মধ্যে নানারকম স্পেস ঢুকে গেল। শুরুতে এটা ছিল শুধুই আমাদের কথাবার্তার মধ্যকার স্পেসটুকু, সেই কয়টা সেকেণ্ড যা লেগে যেত তোমার বুঝে উঠতে যে আমি কিছু একটা বলেছি আর কি বলেছি সেটা স্মরণ করতে গিয়ে হাবুডুবু খেতে।
তারপরের স্পেসটা আসলো তোমার মনে : সেই ফাঁকা দৃষ্টি - যেন আমাকে ভেদ করে অনেক দূরে কিছু একটা দেখছ তুমি। তুমি ভুলতে শুরু করলে আমাদের জন্মদিন, বিবাহবার্ষিকী, দেখা-সাক্ষাতের দিনক্ষণগুলি।
তবে আমার সবচেয়ে অসহ্য লাগত বিছানায় আমাদের মধ্যে স্পেসটুকু। ওহো, তোমার দেহটা ওখানে পড়ে থাকত বৈকি - মানে শুরুর দিকে তো অন্তত থাকত, কিন্তু আত্নাটা ঘুরে বেড়াত অন্য কোন জগতে। খুব একাকী হয়ে গেছিলাম তখন আমি।
আর সবশেষে, আমাদের বাসার ভিতর সেই স্পেসটুকু। তুমি চলে যাওয়ার পর। তোমার স্পেস লাগবে, তুমি বলেছিলে। তোমার নতুন প্রেম, নতুন ‘অভিন্নহৃদয়’ সখীর, সাথে থাকার জন্যে। তার স্পেস শেয়ার করে।
তুমি ডিভোর্স চেয়েছিলে। আমাদের বিয়েটা যেখানে থাকত সেখানে একটা স্পেস ফেলে রেখে।
আমি মানতে পারলাম না।
এই সময়েই আমি বুঝতে পারলাম তোমাকে মরতে হবে। যদি আমাকে সেরে উঠতে হয়.... যদি আমাকে টুকিয়ে-টাকিয়ে জড়ো করে ছেড়াফাঁটা জীবনের সুতোগুলি জোড়াতালি দিয়ে আবার চালাতে হয়, তাহলে তুমি যেখানে থাকতে সেখানে একটা স্পেস থাকতেই হবে। তুমি যতক্ষণ বেঁচে থাকবে, ততক্ষণ আমার পক্ষে কিছুতেই বেঁচে ওঠা সম্ভব নয়। 
আমি কয়েক সপ্তাহ ধরে তোমাকে মেরে ফেলার প্ল্যান করলাম। কাজটা নিখুঁত হতে হবে আর আমাকে নিশ্চিত করতে হবে যেন আমি ফেঁসে না যাই। কি ফায়দা হবে, যদি বাকি জীবনের জন্য আমাকে জেলখানার একটা ছোট্ট দম-আটকানো খুপরির মধ্যে পড়ে পড়ে পঁচতে হয় ? ওখানে শ্বাস নেয়ারও কোন স্পেস পাব না।
বিষ, আমি সিদ্ধান্ত নিলাম.... কেননা তোমার সোনার অঙ্গে কোনরকম দাগ পড়লে তা আমার কিছুতেই সহ্য হবে না।
কিন্তু, জীবনে সবকিছু প্ল্যান অনুযায়ী ঘটে না, তাই না ?
সত্যিকারে অভিন্নহৃদয়ের মতই, তুমিও অনুভব করলে আমি যেখানে থাকতাম সেখানে একটা স্পেস থাকা দরকার।
সুতরাং আজ রাতে, কিম্বা হয়তো কাল, আমি আশা করি তুমি ঐ মহার্ঘ্য পুলিনি মঁর‍্যাশে  ওয়াইনের স্পেশ্যাল এডিশন বোতলটা খুলবে, যেটা সেদিন তোমাকে আমি দিয়েছিলাম - তুমি আমাকে ব্রীজের ওপর থেকে ধাক্কা মেরে ফেলে দেয়ার ঠিক আগে আগে। আশা করি, তুমি আর তোমার নতুন অভিন্নহৃদয় সখী আমার ভবলীলা সাঙ্গ হওয়া আর তোমাদের নবলব্ধ স্পেসটা উদযাপন করতে ওয়াইনটা টোস্ট করবে। 
তোমার মৃত্যুটা খুব বেশি যন্ত্রনাদায়ক হবে না, প্রিয়তম। আমি আগেই রিসার্চ করে নিয়েছি খুব ভাল করে। তুমি কষ্ট পাও - আমি তা কখনো চাইনি। তাছাড়া, তুমি তো চিরকালই ভাল মঁর‍্যাশে  ওয়াইনের খুব ভক্ত।
এখনকার মত আমরা দু’জন দুই জায়গায়, ভিন্ন ভিন্ন স্পেস দখল করে আছি। কিন্তু আমি যখন এই এক চিলতে জমিটুকু কিনি, তখন আমার পাশে তোমার জন্যেও একটা স্পেস কিনে রেখেছিলাম। এইটুকু তো আমি আমার অভিন্নহৃদয় সখার জন্যে করতেই পারি, পারি না ?
আই উইল সী ইউ সুন, সুইটহার্ট।


-------------------------------------------------------------------------------------------------------------------
মূলঃ সান্ড্রা ক্রুক
অনুবাদঃ মনমাঝি


মনমাঝির সব : অণুগল্প  |  অণুঃআতঙ্ক-সিরিজ  |  নন-ফিকশন  |  ভ্রমণ


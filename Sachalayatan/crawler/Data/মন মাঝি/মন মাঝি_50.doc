অণুঃআতঙ্ক - ২







কাজের কথা

“টের পাচ্ছ ?” দান্তে জিজ্ঞেস করে।
কিছুক্ষনের জন্য একদম স্থির হয়ে গেল ক্লোয়ে। তারপর বলল, “হ্যাঁ। আসছে বটে।”
বাড়িটার দিকে তাকাল দান্তে। “ওদের সাবধান করব ?”
“আমরা চেষ্টা করতে পারি, কিন্তু ওরা সম্ভবত ভুল বুঝবে। আর আমাদের ব্যবহারে চিন্তিত হয়ে আমাদের ভিতরে আটকেও রাখতে পারে।”
দান্তে দৃষ্টি নামিয়ে একটু ভাবল। “ঠিকই বলেছ। আমি শুধু আমাদের প্রতি ওদের মায়া-মমতার কথা ভাবছিলাম।”
“জানি, জানি, কিন্তু আমরা তো আর উদ্ধারকারী দল না। তাছাড়া, সাবধান করার কাজটা কুকুরদের উপরই ছেড়ে দেও। একটুক্ষণের মধ্যেই ওরা ঘেউ ঘেউ করে পাড়া মাথায় তুলবে।”
দান্তে মাথা ঘুরিয়ে তার দীর্ঘদিনের ঠিকানা এলাকাটা একবার দেখে নিয়ে, দীর্ঘশ্বাস ফেলে বলল, “আমার মন খারাপ করবে জায়গাটার জন্য।”
“জানি সোনা। কিন্তু আরো ভেতরের দিকের কোন এলাকাতেও আমরা সহৃদয়, অমায়িক লোকজনের দেখা পাব। আর আমরাও নিরীহ, দেখতেও ভাল। ষণ্ডাগুণ্ডার মত না। কোন না কোন ভাল লোকের ঘরে নিশ্চয়ই আশ্রয় পাব। হ্যাঁ, চল তো এখন। সামুদ্রিক জলোচ্ছাসটা একটু পরেই পৌঁছে যাবে এখানে। আর জলোচ্ছাসে প্লাবিত অঞ্চলে থাকাটা দু’টো বিড়ালের জন্য মোটেই কোন কাজের কথা না।”

---------------------------------------------------------------------------------------------------------------
মূলঃ জোশুয়া স্ক্রিবনার
অনুবাদঃ মনমাঝি
--------------------------------------------------------------------------------------------------------------------



মনমাঝির সব : অণুগল্প  |  অণুঃআতঙ্ক-সিরিজ  |  নন-ফিকশন  |  ভ্রমণ


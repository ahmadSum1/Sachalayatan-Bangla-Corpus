প্রমিত বনাম অপ্রমিতঃ ইংরেজি ও বাংলা




বাংলা ভাষায় প্রমিত বনাম অপ্রমিত, শুদ্ধ বনাম অশুদ্ধ, আঞ্চলিকতা বনাম অনাঞ্চলিকতা, অথবা প্রমিত-অপ্রমিতের দ্বৈততার প্রেক্ষিতে সুন্দর বনাম অসুন্দর, রুচি বনাম অপরুচি, সংস্কৃতি বনাম অপস্কৃতি, স্বজাতীয়তা বনাম বিজাতীয়তা, পূর্ব বনাম পশ্চিম, উপযোগিতা বনাম অনুপযোগিতা; এমনকি কর্তৃত্ব, মর্যাদা ও মান্যতা বনাম স্বাধীণতা, সাম্য, অপ্রাতিষ্ঠানিকতা বা প্রাতিষ্ঠানিক কর্তৃত্বহীণতা, মুক্ত বিবর্তনশীলতা, ইত্যাদি বিতর্ক দীর্ঘকাল ধরেই চলমান।

এই বিতর্কটা মনে হয় দমকা বাতাসের মত খানিকটা দমে-দমে, দমকে-দমকে আর ধমকে-ধমকে চক্রাকারে চলে। হঠাৎ করে মাথাচাড়া দেয়, কিছু সময় হাল্কা বজ্র-বিদ্যুৎ সহ ঝড়-ঝাপটা দিয়ে আবার ঝিম মেরে যায়। মনে হয় এই বুঝি সমাধান হয়ে গেল, বা অন্তত যার যা বলার সব বলা হয়ে গেছে। আর কীইবা বলার আছে। ধর্ম, অর্থনীতি বা রাজনীতির ইস্যুগুলি মত অত জটিল বলে তো একে মনে হয় না, যে এটা ওগুলির মতই অন্তহীণ ভাবে চলতে থাকবে। অবশ্য আরোপিত ভাবে ভাষার ইস্যুর মধ্যে বাইরে থেকে ধর্মকে ইঞ্জেক্ট করলে অন্য কথা। তাছাড়া '৫২-র ভাষা-আন্দোলনের পর থেকে, একে মাঝেমধ্যে খৎনা করানোর কিছু বিচ্ছিন্ন ও ব্যর্থ অপপ্রয়াস বাদে বাংলাদেশের প্রায় মনোলিথিক বাঙালিদের মধ্যে অন্তত এই ইস্যুটাকে কেন্দ্র করে সম্ভবত খুব বেশি বা বিস্তৃত উত্তেজনা, দ্বন্দ্ব, গোঁড়ামি বা ছুঁৎমার্গ নেই। যেটুকু আছে, সেটাও আমার মনে হয় পক্ষ-বিপক্ষ সবদিক থেকেই সীমিত সংখ্যক কিছু শহুরে বুদ্ধিজীবি শ্রেণীর মানুষের মধ্যেই সীমাবদ্ধ। তবে অন্যদের চেয়ে তাঁদের কণ্ঠের শক্তি একটু বেশি এই যা।

কিন্তু তারপরও, যখন মনে হয় এই বুঝি সব শান্ত, তখনই আবার মেঘ ঘনিয়ে আসে এবং আরেক পশলা বজ্র-বিদ্যুৎ সহ ঝড়-ঝাপটা বয়ে যায়। বেশির ভাগ ক্ষেত্রে সেই পুরনো ঝড়েরই পুনরাবৃত্তি। তবে এই ঝড়গুলি ধর্ম ও রাজনীতি নিয়ে বিতর্কের ঝড়গুলির মত অত তিক্ত হয় না সবসময়, বরং বেশ উপভোগ্যও হতে পারে অনেক ক্ষেত্রে।

বিতর্কটা বেশ বড় এবং পুরনো হলেও এটা সাধারণত কিছু সুনির্দিষ্ট পয়েন্টকে ঘিরে আবর্তিত হয়, যার কিছু আভাস লেখার শুরুতেই দিয়েছি। তবে সময়ের বিবর্তনে বিতর্কিত পয়েন্টগুলির খুব বেশি পরিবর্তন বা বিবর্তন না হলেও (কিছুটা হয়েছে যদিও), এনিয়ে মানুষের দৃষ্টিভঙ্গির বিবর্তন হয়েছে যথেষ্ট, এবং হচ্ছে। আবার এই বিবর্তন যে পুরোপুরি একমূখী, তাও হয়তো না। আবার কারো কারো হচ্ছেও না। এটাই মনে হয় ঐ চক্রাকারে ফিরে ফিরে আসা দমকা-ঝড়ের রহস্য, অন্তত যে পরিসরে এই বিতর্কটা হয়।


যাহোক, আমি এই বিতর্কের কোন পক্ষ নিয়ে নতুন কোন যুক্তি-তর্ক উপস্থাপন করতে বা এমনকি ঐ 'বিতর্কের ইতিহাস' জাতীয় কিছু লেখার জন্যেও এই পোস্টের অবতারনা করিনি। সে জ্ঞান, যোগ্যতা, শক্তি বা ধৈর্য্যের ন্যূনতমও আমার নেই। তবে হঠাৎ করে আবারও কিছু বহু শোনা, বহুকাল ধরেই বহুল-আলোচিত, বহু রথী-মহারথী জ্ঞাণী-গুণী-পণ্ডিত-অপণ্ডিত ও পণ্ডিতন্মন্যদের চর্বনধন্য কিছু বিশেষ বক্তব্য ও বিশেষণ নতুন করে শুনে - আমার নিজের এ বিষয়ে মতামত কি তা নিয়ে ভাবতে বসে গেলাম। 

আমরা সাম্প্রতিক কালে বাংলাদেশে যে ধরণের বাংলা চর্চা করছি, বিশেষ করে ব্লগে-মিডিয়ায়-ও দৈনন্দিন কথকতায় -- তা কি খিচুড়ি-মার্কা বাংলা? এতে কি অবৈধ, অসঙ্গতিপূর্ণ বা অশ্রেয় মিশ্রণ-দোষ ঘটছে? আমাদের চর্চিত বাংলা কি অপ্রমিত? এটা কি অশুদ্ধ? এটা কি অসুন্দর? এটা কি বিকৃত? এটা কি কোন কথিত মান্য মূলধারার বিরোধী ও তার অবমাননাকারী অ-মূল, অর্থাৎ অবৈধ অভ্যুত্থানাকাঙ্খী নিম্নশ্রেণীর প্রান্তিক ধারা? এতে কি আসল বাংলা বা ভাল বাংলার জাত যাচ্ছে? এতে কি আমাদের 'আসল' সংস্কৃতি, ভাষা বা তার ইতিহাস ও ঐতিহ্যের প্রতি কোন বেইমানি বা অবমাননা করা হচ্ছে? 


কিন্তু ভাবতে গিয়ে দেখি, আমি এ বিষয়ে প্রায় কিছুই জানি না। বিতর্কটা জানি, কিন্তু এমন তাবড়-তাবড় প্রশ্নের উত্তর বের করা বা তা নিয়ে বিতর্ক করার জন্য, বা এমনকি নিজের জন্য একটা অবহিত মতামত গঠনের জন্যেও, যে জ্ঞান দরকার হয় সেটা আমার প্রায় নেই বললেই চলে। এখন কি করা যায়? এই সময়ই আমার বিখ্যাত ইংরেজ সমাজভাষাতত্ত্ববিদ ও 'ডায়ালেক্ট'  বিষয়ে অথরিটি পিটার ট্রাজিলের একটা লেখার কথা মনে পড়ে গেল, যা পুরোপুরি না হলেও এবং আসলে ইংরেজি ভাষা নিয়ে হলেও - কিছুটা হলেও হয়তো বাংলার ক্ষেত্রে প্রাসঙ্গিক হতে পারে। এটা মনে পড়তেই মনে হল, ঐ লেখাটা নিয়ে, খুব সংক্ষিপ্তরূপে এর বক্তব্যের পিঠাপিঠি যদি বাংলা নিয়ে বিতর্কের দুয়েকটা ইস্যু বা পয়েন্ট একটু পরীক্ষা করি আর ঐ প্রসঙ্গে নিজের মত সংযোগ করি, তাহলে কেমন হয়? সব প্রশ্নের উত্তর মিলবে না নিশ্চয়ই, তবে আইডিয়াটা আমার কাছে ইন্টারেস্টিং বলেই মনে হল। ভেবে দেখলাম, দেখাই যাক না কি দাঁড়ায়। বাংলা না হোক, অন্তত ইংরেজির বিষয়ে হলেও তো কিছু শিখতে পারব।

প্রমিত/অপ্রমিত, শুদ্ধ/অশুদ্ধ, সুন্দর-অসুন্দর, জাত-বেজাত নিয়ে ইংরেজদের মধ্যে ইংরেজি নিয়েও কিন্তু ব্যপক বিতর্ক ছিল ও আছে। আসলে আমার মনে হয় ভাষা-সৃষ্টির আদিকাল থেকেই বোধহয় এটা সারা দুনিয়াতেই চলে আসছে। তো ইংরেজদের এই বিতর্কটা মনে হয় আমাদের বিতর্কের ক্ষেত্রেও বেশ শিক্ষণীয় হতে পারে। শুধু ইংরেজি-মিশ্রিত বাংলায় ফুটানি মেরে আত্নপ্রসাদ লাভ করে বা শুধু ঐ ফুটানিতে বিরক্ত না হয়ে, ঐ আত্নমর্যাদাহীণ ফুটানি ও সেইসাথে ফুটানি-বিরোধী কিছু ভাষিক মৌলবাদের মধ্যেও যে কত ফুটো - সে বিষয়েও মনে হয় সচেতন হওয়া যেতে পারে। তো ট্রাজিলের লেখাটার প্রেক্ষিতে আমার সম্ভাব্য মতামতটা একটু ঝালাই করে দেখার চেষ্টা নিলাম।

ট্রাজিলের লেখার মূল বিষয় "প্রমিত" ইংরেজি কি তা না, বরং সেটা আসলে কি 'না' - সেটাই। সে সুবাদে সেটা কি, তাও অনেকখানি স্পষ্ট হয়। নিবন্ধটার শিরোনাম, "Standard English: what it isn’t" ।

তিনি দেখিয়েছেন, 'প্রমিত' ইংরেজি এমনকি কোন 'ভাষা'ই পর্যন্ত না। বস্তুতঃ এটা "is less than a language"। হ্যাঁ, অষ্টাদশ/ঊনবিংশ শতকের সেই কট্টর রাজানুরক্ত, শ্রেণীবাদী, বর্ণবাদী, প্রমিত ইংরেজওয়ালা রাজপুরুষ ও ঈশ্বরপুরুষদের ইংরেজিটাই নেহাতই একটা 'ডায়ালেক্ট' মাত্র - সেই ইংরেজরা, যারা কিনা ইচ্ছাকৃত বা অনিচ্ছাকৃত ভাবেই হোক, আমাদের ভাষার তথাকথিত প্রমিতকরণের খালটা গোড়াতে কেটে দিয়েছিল। তো কেন?  

কারন এটা ইংরেজির অনেকগুলি 'ভ্যারাইটির' মধ্যে (সোশিওলিঙ্গুইস্টদের চোখে যার সবগুলি নিয়েই আসলে একটি 'ভাষা' হয়) একটি ভ্যারাইটি মাত্র! তো ঐ প্রমিত ইংরেজিওয়ালা ইংরেজদের প্রমিত ইংরেজির মত আমাদের ছুপা-কর্তৃত্বকাঙ্খী খাঞ্জা খাঁ প্রমিত বাংলাওয়ালা কিছু বাঙালী বুদ্ধিজীবীর প্রমিত বাংলার ক্ষেত্রেও কি একই কথা সত্য না?  ইংরেজি-ফুটানিওয়ালাদের মতই ফুটানি-বিরোধী মৌলবাদী/জাতীয়তাবাদীরারাও ঠিক একই ভাবে ঐ সব ইংরেজদের অনুকরণেই অনেক সময় ভাব দেখাই প্রমিতটাই একমাত্র 'ভাষা' হিসেবে গণনীয়, বাকিগুলি ঠিক 'ভাষা' পদবাচ্য, অধিকারী বা মর্যাদাযোগ্য না। এই বিশুদ্ধতা/প্রমিতপ্রেম ও বিজাতীয় ফুটানি-বিরোধীতার নামে মৌলবাদ বা শ্রেণীবাদও কি আসলে ফুটানিওয়ালাদের মতই ঐ ইংরেজদেরই একধরণের অনুকরণ নয় - ভাষিকের বদলে মানসিক ছাঁচের নকলিবাজি? এখানে আমি যা বুঝলাম তা হলো, এই তথাকথিত প্রমিত ভাষা বা যে কোন প্রমিত ভাষাই আসলে একটা ডায়ালেক্ট বা "উপভাষা" মাত্র - "ভাষা" নয়। ঐ 'ভাষা'র ভাষাত্বের আরও অনেক সম-অংশীদার উপভাষার মতই এটা একটা উপভাষা, যেখানে কেউ কারও 'ভ্রংশিত' রূপ বা উপ-টুপ নয়। উপ হলে সবাইই উপ, না হলে কেউই নয়,  আর একক পরিচয় ধারণ করতে চাইলে সবাই সমভিত্তিতে একসাথে হলে তখনই কেবল উপ-র লেজটা খসে পড়ে। তার আগে নয়। আমাদের ক্ষেত্রে "উপ"-টা সাঙ্ঘাতিক গুরুত্বপূর্ণ মনে হল।  বেনো বনে শিয়াল রাজা সাজা প্রমিতর লুকনো 'উপ'-র টিকি পাকড়ে ধরতে পেরেই মনে হল বিষয়টা অনেক খানি ফর্সা হয়ে গেল। লালনের জাত নিয়ে ঐ গানের লাইনটা এখানেও মনে হয়ে খেটে যায়...


ট্রাজিলের মতে প্রমিত ইংরেজি কোন 'এ্যাকসেন্ট 'ও না। বেশির ভাগ ভাষাতত্ত্ববিদই প্রমিত ইংরেজির সাথে উচ্চারণ বা এ্যাকসেন্টের কোন সম্পর্ক আছে বলে মানেন না। ব্রিটেনে 'রিসিভড প্রোনান্সিয়েশন' (RP)-টাকে এক হিসেবে একটা 'প্রমিতকৃত' উচ্চারণরীতি বলে গণ্য করাও যেতে পারে তর্কের খাতিরে এর উচ্চ স্ট্যাটাস ও গুরুত্বের জন্য, যদিও ট্রাজিল আসলে তাকে সেই মর্যাদাটাও ঠিক দিতে রাজি নন বলে মনে হয়, কিন্তু তিনি বলেন এটা 'প্রমিত ইংরেজি' না - উচ্চারণ রীতিই। তবে তিনি এটাকে বৈশ্বিক প্রেক্ষাপটে সমাজভাষাতত্ত্বের দৃষ্টিকোণ থেকে অদ্ভূত বা খাপছাড়া একটা ব্যাপার বলে মনে করেন, কারন এটা ব্রিটেনের অন্তর্গত কোন নির্দিষ্ট ভৌগলিক অঞ্চলের সাথে জড়িত না। প্রসঙ্গত, এর থেকে আমি অনুমান করছি অন্যান্য দেশে বোধহয় সেটাই হয়ে থাকে। এখানে আমার প্রশ্ন দু'টি - বাংলাদেশে আমাদের রক্ষণশীল বা পুরনোপন্থীরা বাংলার যে 'ভ্যারাইটি'টাকে (এই শব্দটার সমাজভাষাতত্ত্বে একটু বিশেষায়িত এক্সটেন্ডেড অর্থ আছে মনে হয়, তবে আপাতত 'রূপ' ধরে নিলেও চলবে হয়তো) 'প্রমিত' হিসেবে অক্ষয় প্রতিমা সাজিয়ে পুজো করতে চান, তা বর্তমান বাংলাদেশের ভৌগলিকত্বের বিচারেই বা কতটুকু নেটিভ ও কতটুকু সর্বজনীন? এর উচ্চারণরীতিটাই বা কতটুকু নেটিভ ও কতটুকু সর্বজনীন? তাই যদি না হয় পুরোপুরি, তাহলে আমাদের নিজস্ব ও নেটিভ ভ্যারাইটি/গুলির বিবর্তন ও বিকাশের সম্ভাবনার, প্রমিত হয়ে উঠার সম্ভাবনার - টুটি চেপে শ্বাসরুদ্ধ করে হত্যা করে কেন এই ভ্যারাইটি ও তার উচ্চারণ রীতিটাকেই জগদ্দল পাথরের মত সবার উপর চাপিয়ে দিব?  তাহলে আর ঐ ইংরেজি ফুটানিওয়ালাদের  সাথে অন্যদের কি পার্থক্য থাকল আসলে?  এই ভ্যারাইটিটার সাথে আমাদের দেশের ও ভাষার একটা সম্পূর্ণ ভৌগলিক না হলেও, ঐতিহাসিক ও ঐতিহ্যিক সম্পর্ক রয়ে গেছে। সুতরাং এটা ইংরেজির মত 'পর' নয় মোটেই, বরং এদেশে প্রচলিত আর সবগুলি ভ্যারাইটির স্পেক্ট্রামের মধ্যে একটা অন্যতম অংশীদার রঙ বা ভ্যারাইটি হিসেবেই গণ্য করা যেতে পারে। কিন্তু তাই বলে অন্যান্য স্থানীয় বা এখানকার শ্রেণীয় গুলির বৈধতা বা মর্যাদা হ্রাস করে একমাত্র বা কেন্দ্রীয় ভ্যারাইটি হিসেবে কেন?

ট্রাজিলের মতে প্রমিত ইংরেজি কোন বিশেষ 'স্টাইল'-ও না। প্রমিত ইংরেজি এবং ইংরেজি ভাষার আনুষ্ঠানিক  (ফর্মাল) ভ্যারাইটিগুলির সাথে সম্পৃক্ত শব্দ-ভাণ্ডারের মধ্যে সম্পর্ক নিয়ে যথেষ্ট বিভ্রান্তি আছে (বাংলাতেও আছে)। 'স্টাইল' বলতে আনুষ্ঠানিক প্রয়োগের (ফর্মালিটি)  দৃষ্টিকোন থেকে দেখা ভাষার বিভিন্ন ভ্যারাইটিকে বুঝায়। এই স্টাইল শ্রেণীর ভাষিক ভ্যারাইটিগুলিকে অত্যন্ত আনুষ্ঠানিক থেকে শুরু করে অত্যন্ত অনানুষ্ঠানিক পর্যন্ত একটা বিস্তৃত কন্টিনিয়ামে স্থাপন করা যায়। ট্রাজিল তার আলোচনায় এই 'স্টাইল' বা আনুষ্ঠানিকতা-অনানুষ্ঠানিকতার সাথে প্রমিত ইংরেজির সম্পর্ক নির্ধারণ করতে গিয়ে ফোনোলজি ও লেক্সিস বিশ্লেষন করে দেখান যে, কিছু ব্যতিক্রম বাদে প্রমিত-অপ্রমিতের সাথে আনুষ্ঠানিক-অনানুষ্ঠানিকের আসলে অন্তত তাত্ত্বিক কোন সম্পর্ক নাই। সম্পূর্ণ প্রমিত ইংরেজিও অত্যন্ত অনানুষ্ঠানিক স্টাইলে দিব্যি বলা যায়, আবার উল্টোটিও, অর্থাৎ অপ্রমিত ইংরেজিও অত্যন্ত আনুষ্ঠানিক বা ফর্মাল স্টাইলে বা ভঙ্গিতে দিব্যি শুদ্ধ ভাবে বলা যায়। অর্থাৎ, এই দুইয়ের মধ্যে আসলে কোন বাধ্যতামূলক সম্পর্ক নাই। ট্রাজিল কিছু উদাহরণ দিয়েছেন এটা বুঝাতে, কিন্তু লেখার আয়তন ছোট রাখতে সেগুলি আর উল্লেখ করলাম না। আগ্রহীরা মূল লেখাটা পড়ে দেখতে পারেন। অথচ আমরা অনেকে বাংলায় ব্লগে, মিডিয়াতে এবং অন্যত্র বাংলার অনানুষ্ঠানিক ভ্যারাইটির চর্চা বা প্রসার দেখে তাকে অপ্রমিত, অশুদ্ধ, অসংস্কৃত, অসুন্দর, খিচুড়ি, বিকৃত, ইত্যাদি আখ্যা দিয়ে গেল-গেল রব তুলে ফেলি - যেখানে আসলে হয়তো 'যাওয়ার' কিছুই নেই - বরং 'পাওয়ার' অনেক কিছুই থাকতে পারে; অপ্রমিত, অশুদ্ধ, অসংস্কৃত, অসুন্দর, খিচুড়ি বা বিকৃতি তো নয়ই। আমার সন্দেহ হয়, পুরো না হলেও এই দৃষ্টিভঙ্গীটা খানিকটা আমাদের ঔপনিবেশিক ও সামন্তবাদী যুগের মানসিক উত্তরাধিকার।[/i]

ট্রাজিলের মতে প্রমিত ইংরেজি কোন 'রেজিস্টার'-ও না। তিনি দেখান যে, রেজিস্টারের প্রশ্ন আর প্রমিত-অপ্রমিতের প্রশ্ন আসলে সম্পূর্ণ ভিন্ন। এই দুইয়ের মধ্যেও আসলে কোন অবধারিত বা বাধ্যতামূলক সম্পর্ক নেই। স্টাইলের মতই রেজিস্টারের ক্ষেত্রেও যে কেউ প্রমিত ইংরেজি ব্যবহার না করেই টেকনিকাল রেজিস্টার দিব্যি শিখতে ও ব্যবহার করতে পারেন, ঠিক যেমনি অত্যন্ত প্রমিত ইংরেজি বলা বা লেখার সময় অ-টেকনিকাল রেজিস্টারও প্রয়োগ করতে পারেন। বিভিন্ন ভাষা থেকে তিনি এসবের বেশ কিছু ইন্টারেস্টিং কিন্তু প্রচলিত উদাহরণও দিয়েছেন। যেমন জার্মানীয় সুইজারল্যাণ্ডে বার্ন বিশ্ববিদ্যালয়ের করিডোরে দুই দর্শনের অধ্যাপককে দর্শনশাস্ত্রের সমস্ত প্রযোজ্য অতি উচ্চ মার্গের বিশেষায়িত ভোকাবুলারি প্রয়োগ করে কান্টের দর্শন নিয়ে গভীর আলাপে ব্যপৃত দেখা যেতে পারে, অথচ কান পাতলে শোনা যাবে তারা হয়তো মোটেই "প্রমিত" জর্ম্মনে নয় - বরং তাঁদের নিজস্ব আঞ্চলিক জর্ম্মন ডায়ালেক্টের ফোনোলজি ও ব্যকরন ব্যবহার করছেন। এখন একবার ভাবুন তো - ঢাকার কোন  প্রখ্যাত বিশ্ববিদ্যালয়ের করিডোরে দর্শনের দুই অধ্যাপক কান্ট-হেগেল-নীট্‌শে বা উইটেন্সটাইনের দর্শন নিয়ে প্রকাশ্যে উচ্চস্বরে নোয়াখালি, সিলেটি, চাটগাঁ বা ঢাকাইয়া কুট্টি ভাষায় প্যাশনেট বাক্যালাপে ব্যপৃত! কিম্বা আরও ভাল হয় যদি সাহিত্যের দুই অধ্যাপককে দেখা যায় ঐ সব আঞ্চলিক ভাষায় "রবীন্দ্র-সাহিত্য" নিয়ে আলাপ করছেন। কিম্বা বুয়েটের ইঞ্জিনিয়ারিং....। আমার ভাবতেই ভয় লাগছে এর পরে কি হত। কথিত "রবীন্দ্র-মৌলবাদীদের" উষ্কানিতে গায়ক মাকসুদের তথাকথিত "পিট্টি" খাওয়ার মত কিছু না হলেও, জাতীয় গণমাধ্যমে বোধহয় চলে আসত ব্যাপারটা। কিন্তু কেন এমন হবে?

তো প্রমিত ইংরেজিটা কি তাহলে?  ট্রাজিলের মতে -- সুতরাং প্রমিত ইংরেজিটা কোন ভাষা, এ্যাকসেন্ট, স্টাইল, বা রেজিস্টার না। এটা আসলে একটা ডায়ালেক্ট  মাত্র - স্রেফ একটা সাব-ভ্যারাইটি। এবং অনেকগুলির মধ্যে অন্যতম মাত্র! আগেই যেমন বলেছি, সমাজভাষাতত্ত্বে সবগুলি ডায়ালেক্ট নিয়েই "ভাষা" বলা হয়, আর এই ডায়ালেক্টগুলি (বাংলায় একে অনেকে 'আঞ্চলিক ভাষা' বলেন, কিন্তু তা আসলে 'ডায়ালেক্টের' পূর্ণ অর্থের একটা ক্ষুদ্র অংশ মাত্র, পূর্ণ অর্থ নয়) - ঐ ভাষার উপ-ভ্যারাইটি। আমি অবশ্য বলি - "সোশিওলেক্ট" - উপ-উপ-ভ্যারাইটি! আর একটা উপ-উপ-ভ্যারাইটি নিয়ে আর সবাইকে বাদ্দিয়ে এত মাতমের কি আছে বুঝি না!

ট্রাজিল আরও জানান, অন্যান্য ভাষার মত ইংরেজি ডায়ালেক্টগুলিও সাধারণত একাধারে ভৌগলিক ও সামাজিক ডায়ালেক্ট দুটোই, আর এই দুটো মিলে ভৌগলিক ও সামাজিক ডায়ালেক্টের উভয়ের কন্টিনুয়াই (continua)  সৃষ্টি করে। কিন্তু প্রমিত ইংরেজির ক্ষেত্রে এর সাথে অন্যান্য ডায়ালেক্টগুলির এখন আর কোন কন্টিনিয়ামগত সংযোগ নেই, যদিও কোন এক সময় দক্ষিণপূর্ব ইংল্যান্ডে এর জন্ম হয়েছিল বলে প্রমানও হয়। এর ব্যতিক্রমী ইতিহাস আর তীব্র সমাজতাত্ত্বিক কারনে  এটা আর ভৌগলিক ডায়ালেক্ট নেই, বরং এখন এটা একটা বিশুদ্ধ সোশাল ডায়ালেক্টে  পর্যবসিত। সমাজভাষাতত্ত্বের দৃষ্টিতে এটাই এর প্রধাণতম লক্ষণ। আমার প্রশ্ন হচ্ছে, আমাদের রক্ষণশীলরা বাংলাদেশে বাংলার যে বর্তমানে জমিদারি-হারানো ও জাত-খোয়ানোর আতঙ্কগ্রস্ত  উপ- বা উপ-উপ-ভ্যারাইটিকে তথাকথিত "শুদ্ধরূপে" "প্রমিত ভাষা" হিসেবে কোরামিন দিয়ে বাঁচিয়ে রাখতে চাচ্ছেন, তার অবস্থাটাও কি আসলে উপ্রে ট্রাজিল কথিত প্রমিত ইংরেজির মতই নয় প্রায়? স্বাধীণ বাংলাদেশ ভূখণ্ডের মধ্যে প্রচলিত অন্যান্য ডায়ালেক্টগুলির সাথে এখন এর আর কোন লিভিং কন্টিনিয়ামগত সংযোগ নেই বললেই চলে, যদিও কোন এক সময় পশ্চিম বা দক্ষিণপশ্চিম বাংলাদেশের অল্প কিছু অংশের সাথে এর জন্মাঞ্চলের হয়তো সুদূর কোন নৈকট্য থেকেও থাকতে পারে (আমি ঠিক নিশ্চিত না)। তা যদি থাকেও, প্রমিত ইংরেজির মতই এখন এটাও আর কোন ভৌগলিক ডায়ালেক্ট না এদেশে - সোশাল ডায়ালেক্ট বা সোশিওলেক্টে পর্যবসিত।

ট্রাজিল বলেন প্রমিত ইংরেজি নামক উপ-ভ্যারাইটিটা মান-ভ্যারাইটি হয়ে গেল ঠিক এই কারনেই - অন্য কোন যোগ্যতায় নয়! অর্থাৎ, ঐতিহাসিক ভাবে এই উপ-ভ্যারাইটিটা সমাজের সবচেয়ে ক্ষমতাধর, মর্যাদাগর্বী ও বিত্ত-প্রতিপত্তিশালী, এককথায় এলিট-শ্রেণীর মুখের উপ-ভ্যারাইটি ছিল। তারাই নিজেদের উপ-ভ্যারাইটিটাকে প্রমিত বানিয়ে দিয়েছে - বাকিদের তা স্বেচ্ছায় ও অনিচ্ছায় মেনে নিতে বাধ্য হতে হয়েছে। এ প্রসঙ্গে বিখ্যাত ইদ্দিশ সমাজভাষাতত্ত্ববিদ ম্যাক্স ওয়েনরাইখের নামে আরোপিত একটা বিখ্যাত উক্তি প্রচলিত আছে যা অনেকেই হয়তো জানেন --  

A language is a dialect with an army and navy.


এটা হয়তো খানিকটা রূপকার্থে বলা হয়েছে, কিন্তু মূল অর্থটা স্পষ্ট এবং অতি বাস্তব। পৃথিবীর সবখানেই প্রমিত-করণের ক্ষেত্রে এটা কম-বেশি ঘটেছে। বাংলার ক্ষেত্রেও তাই। কিন্তু স্বাধীন দেশ ও এই গণতন্ত্রের যুগে এই বাধ্যতা আর গ্রহনযোগ্য নয়। আর প্রমিত ভ্যারাইটির সৌন্দর্যের কথা অনেকে বলেন। আমার ধারণা প্রমিতের নিজস্ব, অবধারিত ও ইনেইট কোন উচ্চতর-সৌন্দর্য বা শ্রেষ্ঠত্ব নাই। এটা নেহাতই সাব্জেক্টিভ ব্যাপার। অনেকে রবীন্দ্রনাথ ইত্যাদির সৃষ্টির উদাহরণ দিবেন। তবে আমার ব্যক্তিগত মত হচ্ছে,  শেক্সপীয়ার বা রবীন্দ্রনাথ বা অন্যান্য প্রতিভাধররা বেশির ভাগই যুগে যুগে নিজেদের প্রয়োজনেই প্রমিত ভাষাতেই অর্থাৎ রাজভাষা বা এলিট শ্রেণীর উপ-ভ্যারাইটিকেই সৃষ্টিকর্মের জন্য বেছে নিতেন। তাদের প্রতিভার কারনেই ঐ এলিট-উপভ্যারাইটির শ্রীবৃদ্ধি ঘটেছে, এলিট-উপভ্যারাইটির কারনে তাদের প্রতিভার সৃষ্টি হয় নি। তারা অন্য কোন  উপভ্যারাইটি বেছে নিলে তখন ঐটারই শ্রীবৃদ্ধি ঘটত, আগেরটার নয়। যেমন কিনা বৃটিশরা ঢাকাকে বাংলার রাজধাণী হিসেবে বেছে নিলে বা ঢাকার লোকেরা তৎকালীণ বঙ্গীয় এলিট-শ্রেণী নির্মান করলে হয়তো দেখা যেত বাংলা সাহিত্য ও সঙ্গীতের স্রেষ্ঠ ক্লাসিক্স গুলি কুট্টি ভাষাতেই রচিত হচ্ছে। রবীন্দ্রনাথ তার গীতাঞ্জলি ও গীতবিতান, গোরা বা গল্পগুচ্ছ, কুট্টি ভাষাতেই লিখছেন (কিম্বা সিলেটে হলে সিলেটিতে, ইত্যাদি), নজ্রুলও তার বিদ্রোহী লিখছেন কুট্টিতে, ইত্যাদি। এটা এখন যত অস্বাভাবিক ও হাস্যকর মনে হচ্ছে, ঐ রকম হলে কিন্তু এখন আমাদের মোটেই তা মনে হত না। বরং বর্তমান প্রমিতওয়ালারা তখন হয়তো প্রমিত কুট্টির সাথে পশ্চিম বাংলার 'আঞ্চলিক ' ভাষার মিশ্রণ ঘটিয়ে 'মূল' ভাষার বিকৃতি, সৌন্দর্যহানি, মর্যাদাহানি, ইত্যাদি হচ্ছে বলে ঝড় তুলে ফেলতেন।

যাই হোক, আমি আপাতত যা বুঝতে পারছি তা হল - আমরা ইতিহাস, উত্তরাধিকার ও ঐতিহ্যের সূত্রে যে কথিত প্রমিত ইতিমধ্যে পেয়ে গেছি, তা কোন ছূপা-ধর্মীয়/সাম্প্রদায়িক/সঙ্কীর্ণ রাজনৈতিক বা  জাতীয়তাবাদী এজেন্ডা বা মানসিক বৈকল্য, তা প্রকাশ্য বা গোপন যেটাই হোক - তা বাস্তবায়নের জন্য (বা অন্য কোন কারনেই) -- জোর করে বা আরোপিত ভঙ্গিতে এই কথিত প্রমিতকে উৎখাতের বা পরিবর্তনের কোন প্রয়োজন নেই। এইসব প্রয়োজনে চাকা নতুন করে আবিষ্কারের প্রয়াস নিরর্থক ও বোকামি। তবে অন্যদিকে, বর্তমান ও ভবিষ্যতের সাথে 'ইতিহাসের' পার্থক্য বুঝতে হবে, বুঝতে হবে এই পার্থক্য আছে বলেই ঐ তিনটা আলাদা শব্দের উৎপত্তি। নইলে আজও আমরা হয়তো, রবীন্দ্রনাথ নয়, কোন বানর-জাতীয় প্রাণীর ভাষাতেই কিচির-মিচির করতাম। তাই ইতিহাসকে 'ইতিহাস' হয়ে উঠার, বা অন্তত সেই প্রয়োজন ও সম্ভাবনার সুযোগ উম্মুক্ত রাখতে হবে। ওর মধ্যেই ফসিলিভূত হয়ে গেলে চলবে না। জীবন্ত প্রাণীর মতই জীবন্ত ভাষার বিবর্তন ও সেই বিবর্তনের বাস্তবতা ও সম্ভাবনা অকুণ্ঠ ভাবে মেনে নিতে হবে। অবিবর্তিত শাখামৃগত্ব না চাইলে।

আর একটা কথা মনে আসল। বিবর্তন মানেই অতীতকে ভুলে যাওয়া নয়। কিছুদিন আগে দেখলাম টেলিভিশনে একজন বয়ষ্ক অতি বিশিষ্ট সাংস্কৃতিক ব্যক্তিত্ব (এককালের টিভি নাটকে আমার এক প্রিয় চরিত্র) গলা কাঁপিয়ে আবেগী মেলোড্রামাটিক ভঙ্গিতে বলছেন - এভাবে চললে আর একশ' বছর পরে 'আমাদের সন্তানরা' রবীন্দ্রনাথ পড়তে পারবে না, বঙ্কিম পড়তে পারবে না, দেশ ও জাতি রসাতলে যাবে এর ফলে...। এই যুক্তিটা প্রায়ই শুনি ইদানীং। সাথে দেখি এক তরুণীকেও এনেছেন তাঁর অনুষ্ঠানে তাঁর সব কথায় বাঘের সামনে বিড়ালের মত মিউ মিউ করে ধুয়ো দিতে আর ব্লগ থেকে শুরু করে অন্যত্র তরুন প্রজন্মের নতুন নতুন বহিঃপ্রকাশকে তাদেরই কাউকে দিয়ে ধোলাই দেয়ার জন্য। চমৎকার কৌশল!

তবে কথা হচ্ছে, ঐ 'আমাদের সন্তানরা' বা উত্তর-প্রজন্ম কি চিরকাল রবীন্দ্রনাথ ও তার বুলিতেই আটকে থাকবে? ঐ মিডিয়া ব্যক্তিত্বের মতই বিশেষ ঢঙে গলা কাঁপিয়ে, উচ্চারণ করে, চিবিয়ে চিবিয়ে কথা বলে আর আবৃত্তি করেই সীমাবদ্ধ ও সন্তুষ্ট থাকবে? আর এগুবে না? নিজেরা নতুন কিছু, নতুন কোন যুগ ও ধারা সৃষ্টি করবে না? অতীতের কোন অতি মহৎ কবি বা সাহিত্যিকই যদি একটি পুরো জাতির ভাষা ও সংস্কৃতির চূড়ান্ত ভাগ্যনিয়ন্তা ও শেষ কথা হন, তাহলে কালিদাস কি দোষ করলেন? তাকেই কেন আদর্শ মানব না? তাঁর ভাষাতেই কেন কথা বলব না? রবীন্দ্রনাথই বা কেন রবীন্দ্রনাথ হয়ে উঠলেন, কালিদাসের কার্বন-কপি হলেন না কেন? ইংরেজরা কেন এখনও শেক্সপীয়ার বা তাঁর যুগের ভাষায় কথা বলে না? কিম্বা চসারের ভাষায়? বা বীউলফের ভাষায়? গ্রীকরা হোমারের ভাষায়? আর ঐসব মহাত্ননদের ভাষায় এখন আর কেউ হুবহু কথা না বললেও বা সবাইই সেই ভাষায় সম্পূর্ণ সড়গড় না হলেও, যাদের আগ্রহ আছে তারা কি আর সেগুলি পড়ে না এখনও? আর যারা পড়ে না, তারা কি কোনকালেই পড়ত আদৌ? হোমার বা রবীন্দ্রনাথ কি তাঁদের নিজেদের যুগেও জনপ্রিয়তম সাহিত্যিক ছিলেন?


যাহোক, বকরবকর করতে করতে খেই হারিয়ে যাচ্ছে। এবার এক কোপে সামনের বকরি-ঈদের মতই এই বিশাল বকরবকরকে বকরি বানিয়ে শেষ করে দেই।

মোদ্দা কথা হল, ট্রাজিলের খুঁটি ধরে " ...what it isn’t" বা অকাম্য কি তা মোটামুটি বুঝলাম মনে হয়। কিন্তু কাম্য অবস্থাটা তাহলে ঠিক কি? বিবর্তন? বিবর্তনের দুয়ার খোলা রাখা? সেই বিবর্তনের চেহারাটা কেমন হবে? ডিজ্যুস? ফারুকী গং? বরবাদ মগবাজার? বিবর্তনের ফলে বানর (জাতীয়) থেকে মানুষ হয়েছে বটে, কিন্তু মানুষ থেকে কি বানর হওয়া সম্ভব? ডিভোলিউশন বলে কি কিছু আছে?

এই যা! চিন্তাটা প্রায় গুছিয়ে এনেছিলাম মনে হয় - আবার গিট্টু লেগে গেল! নাকি গেল না? লাগলে কেউ কি ছুটিয়ে দিবেন প্লিজ?


পিটার ট্রাজিলের মূল লেখাটার একটা সংক্ষিপ্তসার সচলায়তনেই এখানে পোস্ট করেছিলাম এক সময়। আগ্রহীরা দেখতে পারেন।


আগের সব : অণুগল্প  |  অণুঃআতঙ্ক-সিরিজ  |  নন-ফিকশন  |  ভ্রমণ


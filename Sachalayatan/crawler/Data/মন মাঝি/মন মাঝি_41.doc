এসো নাচি প্রিয়ে




গোধূলির লালিমায় মাখামাখি হতে হতে পাহাড়ের চূড়ায় রক্তাক্ত সূর্যের পটভূমিতে, দু'টি ছায়া একাকার হয়ে গেল শেষবারের মত নিমগ্ন নৃত্যে ....

................................................................................................

 
গোধূলির লালিমায় মাখামাখি হতে হতে পাহাড়ের চূড়ায় রক্তাক্ত সূর্যের পটভূমিতে, দু'টি ছায়া একাকার হয়ে গেল শেষবারের মত নিমগ্ন নৃত্যে। রঙের হোলিখেলায় পেঁজা তুলোর মত দাউদাউ মেঘে আচ্ছন্ন আকাশের নিচে দাঁড়িয়ে, মেয়েটি ছেলেটির কানে কানে গেয়ে উঠল :

 
এ তো নির্মম গিলোটিন আর তীক্ষ্ম ফলার ছুরি
গোধূলির বুকে লাল খুন বুঝি, জীবনের লাল ঘুড়ি


ছেলেটি তার সঙ্গিনীকে তুর্কি দরবেশের তুরীয় ঘুর্ণিপাকে ঘোরাতে ঘোরাতে, মন্ত্রমুগ্ধের মত চেয়ে রইলো সদ্য বিধবার নিকাবের মত কালো চুলে ছেয়ে যাওয়া তার মুখখানির দিকে।


তবে এসো তুমি বেঁধে ফেলো ফাঁস নিপুণ ফাঁদের মতো
এখানে আমার প্রিয়তম সখা তোমার প্রতীক্ষারত



ছেলেটি ডুবে গেল, সঙ্গিনীকে পেছনে হেলিয়ে, নিজেকে হারিয়ে ফেলল তার গোলাপি ঠোঁটের অথৈ সাগরে। তারপর... কত যুগ পরে কে জানে, উড়িয়ে দিল তাকে আকাশ পানে। মেয়েটি ঝমঝমিয়ে হেসে উঠল চঞ্চল নির্ঝরের অবিরল আনন্দে। সঙ্গীটি মনে করতে পারল না শেষবার কখন সে তাকে এত সুখী দেখেছে।


এসো নাচি প্রিয়ে, পাহাড়ের বুকে, বল্গিত বেগে ছুটি
যতক্ষণ বাঁচি জীবনামৃতের প্রতিটি ভাঁড়ার লুটি।



তারপর সব সংগীত থেমে গেল। পূর্ব দিগন্তে প্রেমের দেবী ভেনাস শুকতারা হয়ে ফুটে উঠলেন তাদের স্মরন করিয়ে দিতে অমৃতের মৃত্যুর কথা। ছেলেটি মাথা নোয়ালো সঙ্গিনীর পানে। দু'জনেরই ইষৎ বিস্রস্ত চুল থেকে ঝরে পড়ছে মুক্তোর মত সুখের স্বেদবিন্দু। মেয়েটির মুখে তখন এক চিলতে দুর্বোধ্য হাসি খেলা করে বেড়াচ্ছে।

"সময় হয়ে গেছে, তাই না?" ছেলেটি জিজ্ঞেস করে।

"হ্যাঁ," মেয়েটি বলে। "জেগে ওঠার সময় হয়েছে এবার।"

ছেলেটি জেগে উঠে। কিন্তু বিছানার ওপাশটি তখন ধূ ধূ মরুভূমি। আবারো সে এক বিপত্নীকে পরিণত হয়েছে।

আঙুলে আংটিটা পরে নিয়ে রৌদ্রকরোজ্জ্বল নতুন দিনের মোকাবেলায় উঠে পড়লো সে।

--------------------------------------------------------------------------------------------------------------------

মূলঃ প্যাট্রিক জোহানসন
ভাবান্তরঃ মনমাঝি
কাব্যানুবাদ কৃতজ্ঞতাঃ রোমেল চৌধুরি

মনমাঝির সব :  অণুগল্প  |  অণুঃআতঙ্ক-সিরিজ  |  নন-ফিকশন  |  ভ্রমণ


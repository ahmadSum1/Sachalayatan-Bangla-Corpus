জমজমাট জ্যাকসনভিল আর এদিক-সেদিক



‌

এবারের গন্তব্য জ্যাকসনভিল। এটা ফ্লোরিডা অঙ্গরাজ্যের একটা শহর। মজার ব‌্যাপার হল জ্যাকসনভিল শহরটা ভূমির আকারের দিক থেকে ইউএসএর ৫ম বৃহত্তম শহর১। তালিকার বাকি ৪টা শহর আলাস্কার, কাজেই মূল ভূখন্ডের২ সবচেয়ে বড় আকারের শহর এটা। 

জ্যাকসনভিলে হোটেল মোটামুটি সস্তা - ৪০ ডলারে (ট্যাক্স বাদে) তিন তারকা হোটেল পেয়ে গেলাম। পৌঁছাতে পৌঁছাতে প্রায় বিকেল হয়ে গেল। তাড়াতাড়ি করে ছুটলাম সন্ত জনের নদীর সন্ধানে। এই নদীটাকে কেন্দ্র করেই মূলত শহরটা গড়ে উঠেছে। নদীর খোঁজে বের হবার কারণ হল, এই নদী ঘেঁষেই নাকি এক অতি মনোরম নদী হন্টন পথ (Riverwalk) বানানো আছে। যদিও সেটা খুঁজে পাবার পর হতাশ হতে হল, রক্ষণাবেক্ষণ কাজের জন্য বেশির ভাগ জায়গারই হাঁটাহাঁটি বন্ধ। ওদিকে দিনের আলোও ফুরিয়ে এসেছে। একটা ফোয়ারা৩  মত জায়গায় দাঁড়িয়ে কিছু ছবি-টবি তুলে নিলাম। ছবির ফোয়ারাটা নদীর এপার আর দালান‌গুলো ওপারে

নদীর তীরে এসে মনে পড়ল, কবি বলেছিলেন, "ওপারেতে সর্বসুখ আমার বিশ্বাস" -কথাটা মনে হয় মিথ্যা না। একই শহরের এপারে শান্ত স্নিগ্ধ পরিবেশ আর ওপারে  রাতের জমকালো আঁধার চিরে আলোর পসরা 

Jacksonville Panorama by A piece of wandering cloud (বড় করে দেখতে ছবির উপরে ক্লিক করে নতুন ট্যাবে খুলতে পারেন)
"নদীর বায়ু খুবই রুচিবর্ধক" -কোথায় যেন পড়েছিলাম। কাজেই, বেশ তাড়াতাড়িই ক্ষুধা পেয়ে গেল। কয়েকবার পথভুল করে, রাস্তা কন্সট্রাকশনের ঝক্কি পেরিয়ে একটা ইন্ডিয়ান রেস্টুরেন্ট খুঁজে বের করলাম। তবে, বেশ দেরি হয় যাওয়াতে তারা বেলল যে, খাবার বেঁধে নিয়ে যেতে হবে; দোকানে বসে খাবার মত সময় তারা দিতে পারবে না। যাই হোক, আমরা রাজি হয়ে বেঁধেছেদে নিয়ে হোটেলে ফিরলাম। এমন ঝাল এদেশে বাইরে কোথাও খাইনি। এরকম ঝাল কোনো দক্ষিণের কোন সাদা অ্যামেরিকানকে খাওয়ালে সে অ্যাম্বুলেন্সে করে প্রথমে হাসপাতালে যাবে, সেখান থেকে উকিলের চেম্বারে ছুটবে মামলা ঠুকতে। আমাদের গায়ের রং দেখে হয়ত রেস্টুরেন্টওয়ালার ধারণা হয়েছিল যে আমরা অনেক অনেক অনেক ঝাল খাই, অথবা ঐ দিনের মরিচের গুঁড়ার যে প্যাকেট‌টা খোলা হয়েছিল সেটার শেষে যতটুকু ছিল সবটুকু হয়ত উজার করে দিয়েছে, কিংবা দিনের শেষে গিয়ে হাজির হওয়ায় পাঁচক মহোদয় রেগে গিয়ে আমদের উপর শোধ তুলেছেন। সে যাই হোক, আমরা ঠিক করলাম এমন ঝাল যে শহরের খাওয়া সে শহরে আর একটি রাতও থাকব না। [আসলে পরের দিন অন্য জায়গায় হোটেল বুক করেই বের হয়েছিলাম]
পরের দিন হোটেল ছেড়ে বের হয়ে দুপুরের খাবার খুঁজতে গিয়ে আবার পথ ভুল করলাম। ভৌগোলিক অবস্থান নির্দেশক ব্যবস্থা (জিপিএস) এর কথা না শুনে অন্য রাস্তায় ঢুকে গিয়ে এক নদীর তীরে হাজির হলাম। পথ ভুলে চলেই যখন এসেছি, কিছুক্ষণ ঘোরাঘুরি করার জন্য নদীর পাশে বানানো কাঠের পাটাতনে হাঁটাহাঁটি করতে গিয়ে কিছু পাখি, কিছু মানুষের দেখা মিলল, যাদের সবার উদ্যেশ্য একটাই -মাছ ধরা।
খয়েরি পেলিক্যান
 
মাঝে মাঝে এই দুই দলের মাঝে টুকটাক খুঁনসুটিও চলে

একটু হাঁটতেই এক ছিপওয়ালার সাথে দেখা হল যাকে দেখেই শ্রদ্ধেয় প্রয়াত অভিনেতা আবুল খায়েরের কথা মনে পড়ল। কিছু টুকটাক গল্প করে নদীর নামটা শুনে নিয়েছিলাম তখন, এখন আর মনে পড়ছে না। ভাগ্যিস, আমি ভুলে গেলেও, মেমরি কার্ড ছবিগুলো ভুলে যায়নি।
Doppelganger of Abul Khayer 

আমাদের যাওয়ার শখ ছিল ডেটোনা৪ শহরটায়। ডেটোনার নামটা বিখ্যাত এর গাড়ির রেসট্র্যাকের৫ কারণে। এখানে Daytona 500 নামে গাড়ির রেস হয় যেটা নাকি খুবই মর্যাদাপূর্ণ। ডেটোনা এমনিতেই জনপ্রিয় পর্যটন কেন্দ্র তাই স্বাভাবিক নিয়মে ডেটোনায় হোটেল ভাড়া বাড়াবাড়ি রকম বেশি। কাছেই অরমন্ড বিচ নামের একটা জায়গায় মোটামুটি ভাড়ায় বেশ ভালো হোটেল পাওয়া গিয়েছিল। সেখানে বোঁচকা-বুঁচকি রেখে আমরা বের হলাম সমুদ্রের সন্ধানে। অরমন্ডের সৈকত শান্ত, ভীড়ও পরিমিত।


এখানে ওখানে কিছু বাচ্চা বালির দূর্গ বানাচ্ছে, কেউ এমনি এমনিই ছুটছে। এই বাচ্চাটাকে দেখে মনে হয় যেন সমুদ্রকে বলছে, "দাঁড়াও, আমি তো তোমার সাথেই খেলতে এসেছি, কেবল এই বেয়াড়া বাতাসটাকে বল যেন আমার টুপিটা উড়িয়ে নিয়ে না যায়"


ডোটোনায় বিচের কাছে বিশাল আকারের ব‌হুতল এক পার্কিং লটে ব‌হু কষ্টে একটা পার্কিং মিলল, ভীড় ছিল প্রচন্ড। পার্কিং থেকেই ওপারে রাস্তায় চোখ পড়ল রাস্তার ওপাশের ব্যস্ত আর ভীড়ে ঠাসা বিপণি বিতান। ছবি তেমন একটা ভালো হয়নি; তাই দুম করে বেশি বেশি (অনেক বেশিইইই) ইফেক্ট মেরে নিলাম, যাতে করে খুঁতটুত তেমন দেখা না যায় 

ওপারে গিয়ে দেখি এলাহি কারবার, উৎসাহপ্রদায়ী বালিকা (Cheerleader)-দের কোন একটা প্রতিযোগিতা চলছে। ভীড়ের মধ্যে না দাঁড়িয়ে আমরা হেঁটে হেঁটে চলে এলাম অন্য দিকে। সমুদ্র সৈকত ঘেঁষে বাঁধানো জায়গায় দোকান-পাট আর টুকিটাকির পসরা। একজন আগুন নিয়ে কসরত দেখিয়ে ভীড় জমানোর চেষ্টা করছিল

চাইলে যে কেউ জ্বলন্ত মশাল হাতে ধরেও দেখতে পারে


দূর থেকে আরও কিছু নাগরদোলা আর একজোড়া হেলানো মাস্তুল দেখে সেদিকে পা বাড়ালাম।



মাস্তুলের কাছকাছি গিয়ে বোঝা গেল এটা কি জিনিস। একটা ইস্পাতের তৈরি গোলকের মত কাঠামো (ফ্রেমে) -র ভেতর মানুষকে বসিয়ে গুলতির মত উপরের দিকে ছুঁড়ে দেয়া হয় এবং যথাযথ কারণেই এই জিনিসের নাম স্লিং-শট (সোজা বাংলায় গুলতি)। কিছুক্ষণ বিপুল বেগে উপরে তোলার পর আপনাকে অভিকর্ষের টানে স্বাধীনভাবে নিচে পড়তে দেয়া হবে, তারপর আবার টান, তারপর আবার . . . । কাঠামোর (ফ্রেমের) ভেতরে মানুষ বসে থাকার কারণে, এর ওজনের ভারসাম্য ঠিক থাকে না ৬, কাজেই গোলকটা উপরে-নিচে ওঠানামার সময় নিজেও কয়েকটা ডিগবাজি খেয়ে নেয়। ছবিতে দুই মাস্তুলের মাঝখানে যে আলোটা ছুটে যেতে দেখছেন, সেটা ঐ গোলকের গায়ে লাগানো আলোর থেকেই উদ্ভুত।


আমি পয়সা খরচ করে এটাতে উঠব না, বরং আমাকে কেউ হাজার খানেক ডলার দিয়ে এটাতে উঠতে বললে, তখন হয়ত ভেবে চিন্তে দেখব। আগ্রহ থাকলে এই ভিডিওটাও দেখে নিতে পারেন। [সতর্কীকরণ: নিজ দায়িত্ব দেখুন, এটাতে উঠলে অনেকরই স্রষ্টাকে ডাকাডাকি এবং গালাগালি দুটোর মাত্রাই বেড়ে যায়]
চরকির নিচে

শেষ মাথার দিকে স্মারক বিক্রির দোকান (স্যুভেনির শপ), খাবারের দোকান। 


একটা দোকানের ভেতর দেখলাম খুব সুন্দর প্লাস্টিকের কুমিরের বাচ্চা বিক্রি করছে, কাছে গিয়ে বুঝলাম এগুলো আসল কুমিরের বাচ্চাকে মমি করে রাখা, ছবি তুলতে গিয়ে দেখি তড়িৎকোষ (ব্যাটারি) আজকের মত ক্ষান্ত দিয়েছেন। আমরাও আজকের মত ফিরে যাবার প্রস্তুতি নিলাম। ফিরতি পথে 'মাই পাই' বলে একটা পিৎজার দোকানে থামলাম। এদের পিৎজার বানানোর পদ্ধতিটা বেশ মজার, আপনার পছন্দ মত কাঁচা ময়দার উপর পিৎজা সাজানোর পর, ওটাকে একটা কনভেয়ার বেল্টের ওপর চড়িয়ে দেয়া হয়, সেটা একটা গরম ছোট বাক্সের এক পাশ থেকে ঢুকে আরেক পাশ থেকে রান্না হয়ে বের হয়ে আসে -পুরোটাই আপনার চোখের সামনে। 
এদিনকার মত ঘোরাঘুরি শেষ। পরের আরেকটা জায়গায় যাবার কথা ছিল।
আশা করছি, সেটা নিয়ে আরেকদিন আসব।
সবাই ভালো থাকুন, শুভেচ্ছা 
[ভ্রমণকাল: মার্চ ২০১৪]
[পুনশ্চ: ভ্রমণসঙ্গী হবার জন্য এবং টাকাপয়সার যোগান দিয়ে এই ঘোরাঘুরিটাকে সম্ভব করে দেবার জন্য আমার অর্ধেক আদা (Other Half) 'জলপ্রপাত' -কে কৃতজ্ঞতা জানাচ্ছি]
পাদটীকা১. http://en.wikipedia.org/wiki/List_of_United_States_cities_by_area
২.  ইউএসএ ৫০ টি অঙ্গরাজ্য নিয়ে গঠিত হলেও, এর মাঝে আলাস্কা আর হাওয়াই ভৌগলিকভাবে আলাদা জায়গায়। বাকি ৪৮ টি রাজ্য একসাথে থাকায় এরাএ গুলোকে Contiguous States বলে ডাকে।
৩. এটার নাম বন্ধুত্বের ফোয়ারা বা ফ্রেন্ডশিপ ফাউন্টেন। এটা ১৯৬৫ সালে প্রথম উদ্বোধন করা হয়। মাঝখানে অবশ্য কয়েকবার মেরামত করতে হয়েছে। বিস্তারিত। 
৪. উচ্চারণ ডেঠোনা -ও হতে পারে
৫. এখানে গাড়ি ছাড়াও মোটর বাইকের রেসও হয়;  বিস্তারিত।
৬. আমি অভিকর্ষবলের কেন্দ্র বা সেন্টার অব গ্রাভিটি বোঝাতে চেয়েছি



রকমারি রক সিটি আর হেলানো রেললাইন



আগের লেখায়  রুবি ফলসের কথা লিখেছিলাম। সেখান থেকেই ছুটলাম রক সিটি (Rock City) আর  হেলানো রেললাইনের (Incline Railway) উদ্দেশ্যে।
প্রথমেই,  কিছু বিজ্ঞাপন দিয়ে নিই, তা না হলে লেখা পড়বার উৎসাহ পাবেন কোথায়? এটা নাকি পৃথিবীর সবচেয়ে খাড়া রেলপথ ১ যেটাতে এখনও যাত্রীবহন করা হয়। (রোলার কোস্টারগুলো বাদে) এটার একটা অংশে নাকি ৭২% ঢাল আছে! এর মানে হল, আপনি ১০০ ফুট সামনে এগুলে (আনুভূমিক), আপনাকে ৭২ ফুট উপরে (উল্লম্ব) উঠতে হবে। বলা বাহুল্য যে, এত খাড়া পথে কোন এঞ্জিন ব্যবহার করে চাকা ঘুরিয়ে টেনে নেয়া বেশ কঠিন বা অসম্ভব। ট্রেনের বগিটা কেবল লাইনের ওপর থাকে, আর সাথে দড়ি(কেবল) বাঁধা থাকে। সেটা দিয়েই বগিটাকে টেনে তোলা হয়, আর নামার সময় ধীরে ধীরে ছেড়ে দেয়া হয়। এর নির্মাণকাল লেখা দেখলাম ১৮৯৫।
এক টিকিটে দুবার ট্রেনে ওঠা যায়, কাজেই নিচের বা ওপরের যেকোন স্টেশন থেকে উঠেও, আবার সেটাতে ফেরত আসা যায়। আমরা ঠিক করলাম, নিচেরটা থেকেই উঠব। নিচের স্টেশন থেকে ওঠার মুখেই দেখা গেল একজন ফটোগ্রাফার ছবি তুলে রাখছেন, যাত্রীরা উপরের স্টেশনে পৌঁছেই তাদের ছবি প্রিন্ট করা অবস্থায় ঝুলতে দেখবেন, পছন্দ হলে সেই ছবি কেনা যাবে। 

আজকাল অবশ্য মানুষ মোবাইলেই এত এত ছবি তুলে রাখে যে, এসব ছবি কিনে স্মৃতি যোগাড় করতে হয় না। ছবি খুব একটা কাউকে কিনতেও দেখলাম না; কে জানে, কতদিন চাকরি থাকে বেচারার!
ট্রেনে ওঠার পর গাইডের ধারা বর্ণনার সাথে সাথে ধীরে ধীরে ওপর থেকে টানা শুরু হল। 

রোলার কোস্টারে উঠিনি কখনও কিন্তু সেখানে তো মানুষটাকে বেঁধেটেধে জায়গা মত রাখে, এখানে কিছুই যে নেই! ভাবছিলাম বেশি উঁচু করে ফেললে আবার সামনের সিটের লোকদের ওপর না হুমড়ি খেয়ে পড়ি! 
অনেকখানি ওঠার পর দেখা গেল ওপর থেকে আরেকটা নেমে আসছে, অথচ লাইন তো একটা! মুখোমুখি সংঘর্ষ হবে না কি? কাছে আসতেই দেখা গেল ওপরের স্টেশনের কাছে শ'খানেক মিটার জায়গায় লাইন দুটো, সেগুলো মিলে গিয়ে পরে একটা হয়েছে। 

উপরের স্টেশনে অপারেটরের দেখা পাওয়া গেল। লোকটা একটা কাঁচের ঘরে ভেতর বসে বসে ট্রেনের বগি ওঠা-নামা করায়।

পাহাড়ের উপরের রাস্তায় অবশ্য পর্যটক ধরবার জন্য কিছু টুকিটাকি স্যুভেনির বিক্রির দোকান আছে, সিভিল ওয়ারের সময়ে এই পাহাড়ের কাহিনী, এই এলাকার যুদ্ধের কাহিনী -এসব নিয়ে কিছু ডকুমন্টারি দেখানো হয় দর্শনীর বিনিময়ে। একই দিনে 'রক সিটি' যেতে হবে বলে তাড়াহুড়ো করে ফেরত আসলাম।  নামার বেলায় একই পথে বগিতে করে নেমে আসলাম।
'রক সিটি' জিনিসটা কি সেটা আগে থেকে ভালোমত পড়াশোনা করে আসা হয়নি, ওখানে একটা সুন্দর জলপ্রপাতের ছবি দেখে ওটাকে 'সিলেবাসে' ভরে নেয়া হয়েছিল, আর ওখানে নাকি খুব উঁচু একটা পাহাড়ের কিনারা আছে। গিয়ে দেখা গেল রকসিটি জিনিসটার সামনে শ্যামলী শিশুমেলার মত একটা গেট আছে, ভেতরে ঢুকে আরও দেখা গেল অনেক টুকিটাকি আছে, তবে সবই মানুষের বানানো। যেদিন গেলাম সেদিন জার্মান থিমে অনুষ্ঠান, জার্মান খাবার বিয়ার এসব চলছিল -অক্টোবরফেস্ট (Oktoberfest) এর অনুকরণে এরা নামও দিয়েছে Rocktoberfest! একটা টিনের চালা দেয়া জায়গার নিচে দেখলাম মানুষ জার্মান বিয়ারে চুমুক দিচ্ছে, জার্মান গান বাজনা চলছে, ডার্ন্ডল ২ পরা মেয়েদের সাথে নাচানাচির, টুকটাক খাবার ইত্যাদির বন্দোবস্ত আছে।

 তা যাই হোক, ঠিক সেই জায়গাটার সামনেই কিছু ভাস্কর্য দেখলাম, যেটা দেখানোর লোভ সামলাতে পারছি না। আপনারা কেউ এই জিনিসের মানে ৩ বুঝতে পারলে একটু মন্তব্যে বলে যাবেন।

রকসিটিতে আসার একটা বড় কারণ ছিল, এখানে নাকি একটা উঁচু জায়গা আছে যেখান থেকে নাকি ৭টা স্টেট দেখা যায়। যদিও এটা চটকদার বিজ্ঞাপন (Marketing Gimmick) ছাড়া আর কিছু না, বিশেষ করে একদিকে ১২০ মাইল দূরের রাজ্য দেখা যাবে এই উচ্চতা থেকে -এটা খুব একটা বিশ্বাস হয় নি আমার। 

এর পাশে অবশ্য একটা সুন্দর জলপ্রপাত আছে ৪। 

যেখানে দাঁড়িয়ে জলপ্রপাতটা দেখা যায়, সে জায়গাটার নাম "প্রেমিক/প্রেমিকাদের লাফিয়ে পড়ার জায়গা" (Lover's Leap) এর পেছনে অবশ্য একটা গল্পও আছে। সে অনেক দিন আগের কথা, 'সাউতি' নামের এক যুবক, 'নাকুচি' নামের এক চেরোকি৫ মেয়ের প্রেমে পড়ে। নাকুচিও ভালবেসে ফলে সাউতি-কে। কিন্তু, দু'জনের গোত্রের মাঝে ছিল ভীষণ শত্রুতা। প্রেমিক বেচারা নাকুচি ধরা পড়ে যায় সাউতির গোত্রের লোকদের হাতে। তাকে ছুঁড়ে ফেলা হয় এই পাহাড়ের কিনার থেকে।  কিছুক্ষণের মধ্যে সাউতিও এই একই পাহাড়ের কিনার থেকে ঝাঁপিয়ে পড়ে  

ইতিহাসে মগ্ন এক বালক -ওর কি এখনও এসব প্রেমের গল্প পড়ার বয়স হয়েছে?
বের হবার পথে কিছু রূপকথার গল্পের ছবি অনুসরণে বানানো কিছু পুতুল দেখা গেল। এগুলো দেখে মজা পাবার বয়স অনেক আগেই পার হয়ে গিয়েছে।
তেমন ভালোও লাগেনি এই সেকশনটা।

গেটের কাছে পাওয়া গেল মগের মুল্লুক, আপনার নামটা যদি বেশ ব‌হুল ব্যব‌হৃত নাম হয়ে থাকে, তবে আপনার নাম ছাপানো মগ মিলেও যেতে পারে এখানে।


সবার শেষে, রং মেখে সং সাজা এই লোকের সাথে দেখা হল। বেচারাকে পেটের তাগিদে এসব করতে হচ্ছে।

দুই পর্বের একটা লেখা নামাতে আমার যে পরিমাণ আলসেমি দেখলাম, তাতে আমি নিজেই মুগ্ধ (!)। 
ওখানে গিয়েছিলাম ২০১৩ এর অক্টোবরে, প্রথম পর্ব লিখেছিলাম মার্চ মাসে, তারপর পরেরটা লেখা শেষ করতে করতে জুলাই! 
ইচ্ছে করে নিজের পিঠ চাপড়ে বলি, "শাবাস! হে অলসকূল শিরোমণি!" 
সবাইকে শুভেচ্ছা 
বিশেষ কৃতজ্ঞতা: জলপ্রপাত
পাদটীকা১. কর্তৃপক্ষের দাবি অনুসারে
২.  উচ্চারণ ভুল হওয়া স্বাভাবিক, জার্মানবাসীগণ ভালো বলতে পারবেন। আমি আত্মসমর্পন করলাম :)
৩. আমার কাছে মনে যা মনে হয়েছে তা হল "এগুলো বৃহদাকৃতির দণ্ডায়মান বিষ্ঠা"। কাউকে আঘাত দিয়ে থাকলে দুঃখিত। মুস্তাফিজ ভাই খুঁজে দিয়েছেন, এর নাম "এলডার ফ্লেম", আর্টিস্ট জন ম্যাক্লিওর 
৪.  এটা কৃত্রিম
৫.  উত্তর আমেরিকার আদিবাসী গোষ্ঠী। জর্জিয়া, সাউথ ক্যারোলাইনা, টেনেসিতে এদের বাস ছিল। বিস্তারিত 


